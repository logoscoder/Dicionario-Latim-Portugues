Valentinus asserit Christum attulisse corpus caeleste, dicens quod, quantum ad corpus, Christus nihil pertinet ad
virginem. Et huius erroris fulcimentum sumit per hoc quod dicit ei Jesus. Quid mihi et tibi est, mulier? quasi
dicat: nihil a te suscepi.
Sed hoc est contra auctoritatem sacrae Scripturae: dicit enim apostolus, Gal. IV, 4: misit Deus filium suum,
factum ex muliere: non enim posset dici ex ea factus, nisi ex ea aliquid sumpsisset. Arguit praeterea contra eos
Augustinus, dicens: quomodo scis, quod Dominus dixit quid mihi et tibi? respondes, quia Ioannes evangelista
hoc narrat. Sed ipse etiam evangelista dicit de virgine quod erat mater eius. Si ergo credis evangelistae in eo
quod narrat Jesum dixisse matri: quid mihi et tibi est, mulier? credas etiam in hoc ei quod dicit: et erat mater Jesu
ibi.
Ebion autem dicens ex virili semine Christum conceptum, et Elvidius, qui dicit quod virgo post partum non
permansit virgo, sumpserunt erroris fulcimentum ex hoc quod dicit mulier, quod videtur corruptionem importare.
Sed hoc est falsum, quia mulier in sacra Scriptura quandoque importat solum sexum femineum, secundum illud
Gal. IV, 4: factum ex muliere etc.. Et hoc patet etiam per hoc quod Adam ad Deum loquens de eva, dixit: mulier
quam dedisti mihi sociam, dedit mihi de ligno, et comedi, Gen. III, 12.
Constat enim tunc evam adhuc virginem fuisse, cum adhuc esset in Paradiso, ubi non cognoverat eam. Unde hoc
quod hic dicitur mulier, non importat corruptionem, sed determinat sexum.
Sumpserunt etiam Priscillianistae erroris occasionem ex hoc quod dixit nondum venit hora mea, dicentes, omnia
ex fato accidere, et facta hominum certis horis esse subiecta, et etiam Christi: unde propter hoc dixit nondum
venit hora mea.
Sed hoc est falsum de quolibet homine.
Cum enim homo liberam electionem habeat, libera autem electio competat ei ex hoc quod rationem et
voluntatem habet, quae quidem sunt immaterialia: manifestum est quod homo quantum ad electionem nulli
corpori subiicitur, sed potius dominatur. Immaterialia enim nobiliora sunt materialibus, et ideo dicit Philosophus,
quod sapiens dominatur astris. Praeterea, hoc multo minus locum habet in Christo, qui est Dominus et conditor
siderum. Unde per hoc quod dixit nondum venit hora mea, intelligitur hora passionis, sibi, non ex necessitate,
sed secundum divinam providentiam determinata. Contra eos etiam est quod dicitur Eccli. XXXIII, 7: quare dies
diem superat? respondet: a Domini scientia separati sunt; idest, divina providentia distincti sunt adinvicem, non a
casu.
His ergo exclusis, investigemus huius Dominicae responsionis causam. Quid mihi et tibi est, mulier? et quidem,
secundum Augustinum, in ipso sunt duae naturae, divina scilicet et humana; et quamvis idem Christus sit in
utraque natura, ea tamen quae conveniunt ei secundum humanam naturam, distincta sunt ab his quae conveniunt
ei secundum divinam. Miracula autem facere competit ei secundum divinam naturam, quam accepit a patre; pati
vero secundum humanam, quam accepit a matre. Et ideo matri exigenti miraculum, respondit dicens quid mihi et
tibi est, mulier? ac si dicat: illud quod in me facit miracula, non accepi a te, sed illud unde patior; idest secundum
quod competit mihi pati, scilicet humanam naturam, a te accepi; et ideo tunc te cognoscam, cum ipsa infirmitas
pendebit in cruce.
Et ideo subdit nondum venit hora mea; quasi dicat: cum venerit hora passionis, ibi te matrem recognoscam. Unde
et in cruce pendens matrem discipulo commendavit.
Secundum chrysostomum vero, aliter exponitur.
Dicitur enim quod beata virgo fervens zelo honoris filii, voluit quod statim antequam opportunum esset, Christus
miracula faceret; et ideo Christus, matre haud dubio sapientior, eam repressit. Noluit enim prius facere
miraculum, quam sciretur defectus: quia ex hoc fuisset minus notum et minus credibile, et ideo dicit quid mihi et
tibi est, mulier? quasi dicat. Quid me molestas? nondum venit hora mea; idest, nondum cognitus sum his qui
adsunt. Sed neque defectum vini sentiunt; sine primo hoc sentire, quia cum necessitatem cognoverint, maius
reputabunt beneficium quod recipient.
Quamvis autem mater repulsa sit, tamen de filii misericordia non diffidit; ideo consequenter monet ministros,
dicens quodcumque dixerit vobis, facite, in quo quidem consistit totius iustitiae perfectio. Perfecta namque
iustitia est Christo in omnibus obedire; Ex. XXIX, 35: omnia quae praecepit nobis Dominus faciemus.
Hoc autem verbum omnia quaecumque dixerit vobis facite, non convenit dici nisi de solo Deo, homo enim
aliquando potest errare.
Unde in talibus quae sunt contra Deum, hominibus obedire non tenemur; Act. V, 29: oportet obedire Deo magis
quam hominibus.
Deo autem, qui non errat nec falli potest, in omnibus obedire debemus.
Consequenter cum dicit erant autem ibi lapideae hydriae, ponitur consummatio miraculi per Christum: circa
quod primo describuntur vasa in quibus miraculum patratum est; secundo designatur materia miraculi, ibi dixit
eis Jesus: implete hydrias aqua; tertio insinuatur miraculi demonstratio et approbatio, ibi dixit eis Jesus: haurite
nunc.
Vasa autem in quibus miraculum patratum est, ponuntur sex; et est quod dicit erant autem ibi lapideae hydriae
sex.

58

