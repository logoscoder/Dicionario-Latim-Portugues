Fuit ibi tamen solutio per mortem, quia anima separata est a corpore, ut forma a materia, et quia sanguis
separatus est a corpore, et quia corpus eius perforatum est clavis et lancea.
Resurrectionem autem praenuntiat cum dicit et in tribus diebus excitabo illud, scilicet corpus; idest a mortuis
suscitabo.
Non autem dicit excitabitur, nec excitabit illud pater, sed ego excitabo: ut ostendat se propria virtute a mortuis
resurgere.
Nec tamen negamus quin pater eum a mortuis suscitaverit, quia, ut dicitur rom. c. VIII, 11, qui suscitavit Jesum a
mortuis. Et in Ps. XL, 11: tu autem, Domine>, miserere mei, et resuscita me. Sic ergo Deus pater Christum
suscitavit a mortuis, et Christus propria virtute resurrexit; Ps. III, 6: ego dormivi, et soporatus sum, et exurrexi,
quia Dominus suscepit me. Nec est in hoc contrarietas, quia eadem est virtus utriusque: unde quaecumque pater
facit, haec similiter, et filius facit: infra V, 19. Nam si pater eum suscitavit, et filius; II Cor. Ult., 4: nam si
crucifixus est ex infirmitate, sed vivit ex virtute Dei.
Dicit autem et in tribus diebus et non post tres dies, quia non diebus tribus completis in monumento permansit;
sed, sicut Augustinus dicit, est synecdochica locutio, in qua ponitur pars pro toto.
Origenes autem huius locutionis mysticam rationem assignat, dicens: corpus Christi verum est templum Dei,
quod quidem corpus figurat corpus mysticum, idest ecclesiam; I Cor. XII, 27: vos estis corpus Christi, et
membra de membro. Et sicut in corpore Christi habitat divinitas per gratiam unionis, ita et in ecclesia per gratiam
adoptionis. Et quamvis corpus istud mystice dissolvi videatur adversitatibus tribulationum, quibus affligitur,
tamen suscitatur in tribus diebus, scilicet in die legis naturae, et in die legis scriptae, et in die legis gratiae; quia,
etsi in his diebus, quantum ad aliquos corpus dissolvatur, quantum ad aliquos tamen vivit. Et ideo dicit in tribus
diebus, quia huius resurrectio spiritualis in tribus diebus perficitur. Sed post tres dies perfecte resuscitabimur,
non solum quantum ad primam resurrectionem, sed etiam quantum ad secundam; Apoc. XX, V. 6: beatus qui
habet partem in resurrectione secunda.
Consequenter cum dicit dixerunt ergo Iudaei etc. Ponitur signi exhibiti intellectus, et primo quidem ponitur
intellectus falsus, conceptus a Iudaeis; secundo vero intellectus verus, conceptus ab apostolis, ibi ille autem
dicebat de templo corporis sui.
Falsus autem intellectus Iudaeorum erat quia credebant quod Christus diceret hoc de templo materiali, in quo
tunc erat; et ideo secundum hunc intellectum, respondent de templo materiali, et dicunt quadraginta et sex annis
aedificatum est templum hoc, scilicet materiale, in quo sumus, et in tribus diebus excitabis illud? sed contra hoc
est obiectio litteralis.
Nam templum in ierusalem per Salomonem fuit aedificatum, et ut habetur III reg. c. VI, 1 s. A Salomone fuit
consummatum septem annis, quid est ergo quod hic dicit quadraginta et sex annis aedificatum est templum hoc?
respondeo. Dicendum, secundum quosdam, quod hoc non est intelligendum de prima aedificatione templi, quae
completa est a Salomone septem annis: nam templum quod Salomon aedificaverat, destructum fuit a
Nabuchodonosor, sed intelligendum est de reaedificatione facta sub zorobabel, postquam reversi fuerunt a
captivitate, sicut legitur in libro esdrae quae quidem multis impugnantibus undique inimicis, intantum impedita
et dilata fuit, quod non potuit consummari templum usque ad quadragesimum sextum annum.
Vel dicendum, secundum Origenem, quod intelligitur de templo Salomonis: quod quidem dicitur aedificatum
quadraginta et sex annorum tempore, ut numeretur tempus ab eo die quo David mentionem fecit de aedificatione
templi, consulens super hoc Nathan prophetam, ut habetur II Reg. VII, 2 s., usque ad consummationem
perfectam per Salomonem: nam ex illo die David incepit praeparare materiam et necessaria ad aedificationem
templi. Et si diligenter dictum tempus consideretur, ascendit ad numerum quadraginta sex annorum.
Quamvis autem Iudaei intentionem suam referrent ad templum materiale, tamen, secundum Augustinum, potest
referri ad templum corporis Christi: quia, sicut ipse dicit in Lib. Lxxxiii quaest., conceptio et formatio humani
corporis perficitur quadraginta quinque diebus hoc modo. Primis enim sex diebus corporis humani conceptio,
quasi lactis habet similitudinem; novem vero diebus sequentibus convertitur in sanguinem; duodecim inde
diebus solidatur in carnem; sed decem et octo reliquis diebus formatur usque ad perfecta lineamenta omnium
membrorum.
Isto ergo numero sex, novem, duodecim et octodecim in unum coacto, exurgit numerus quadraginta et quinque,
cui addito uno propter sacramentum unitatis, sunt quadraginta sex.
Sed ex hoc insurgit quaestio: quia huius processus formationis non videtur habere locum in corpore Christi, quia
in ipso instanti conceptionis formatum fuit et animatum.
Sed dicendum, quod licet in corporis Christi formatione sit aliquid singulare, quia in ipso instanti corpus Christi
fuit perfectum quantum ad omnia lineamenta membrorum, non tamen quantum ad debitam corporis quantitatem;
et ideo in utero virginis tamdiu permansit quousque ad quantitatem debitam perveniret. Accipiamus autem
dictum numerum suprapositum, scilicet senarium, qui primus erat et quadraginta sex, qui erat ultimus; et
ducamus unum in alterum: ex eis surgunt ducenta septuaginta sex. Dividendo ergo tot dies in menses, dando
cuilibet mensi triginta dies sunt novem menses et sex dies. Recte ergo quadraginta et sex annis templum dicitur
aedificatum esse, quod significabat corpus Christi, ut insinuet, quod tot anni fuerunt in fabricatione templi quot

66

