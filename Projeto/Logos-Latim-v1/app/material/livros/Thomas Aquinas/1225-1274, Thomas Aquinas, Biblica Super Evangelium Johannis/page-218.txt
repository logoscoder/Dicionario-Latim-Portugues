Quartum correspondens ex parte Christi est praemii retributio; et quantum ad hoc dicit et ego vitam aeternam do
eis, quasi dicat: ipsi me sequuntur, hic mansuetudinis et innocentiae viam incedendo; et ego faciam quod postea
me sequentur, ad gaudia vitae aeternae intrando.
Hoc autem praemium ostendit Dominus esse indeficiens, tripliciter. Nam aliquid potest deficere tripliciter. Primo
quidem ex natura ipsius, puta si sit corruptibile; sed praemium istud quantum ad naturam suam incorruptibile est;
unde dicit vitam aeternam do eis, quae est fruitio incorruptibilis et immortalis Dei; infra XVII, 3: haec est vita
aeterna, ut cognoscant te solum verum Deum, et quem misisti Jesum Christum. Et, ut dicit Augustinus, ista sunt
pascua de quibus supra dixerat.
Et pascua bona, vita aeterna dicitur quia ibi nulla herba arescit, totum viret.
Secundo potest deficere ex defectu recipientis, dum recipiens deficit et dum male custodit; sed hoc non continget
in illo praemio, unde dicit et non peribunt in aeternum, scilicet oves. Quod est contra Origenem, qui dixit, quod
quandoque sancti, qui sunt in gloria, peccare poterunt. Sed Dominus dixit non peribunt, quia in aeternum
conservabuntur; Apoc. III, 12: qui vicerit, faciam eum columnam in templo Dei mei, et foras non egredietur
amplius.
Tertio potest deficere ex violentia rapientis: forte enim neque Adam exclusus fuisset, nisi affuisset seductor. In
vita autem aeterna hoc non erit, unde dicit et non rapiet eas, scilicet oves, quisquam de manu mea, idest
protectione et pietate mea; Sap. III, 1: iustorum animae in manu Dei sunt. Ut enim dicit Augustinus, ibi neque
lupus rapit, neque fur tollit, neque latro interficit.
Hic probat quod supra de dignitate ovium dixerat, scilicet quod non rapiet eas quisquam de manu mea, tali
ratione. Illud quod est in manu patris mei nullus potest rapere; sed eadem est manus patris et mea: ergo illud
quod est in manu mea, etiam nullus potest rapere.
Circa hoc tria facit. Primo ponit minorem, manifestando communicationem divinitatis a patre sibi traditae, cum
dicit pater quod dedit mihi, scilicet per aeternam generationem, maius omnibus est. Nam supra V, 26: sicut pater
habet vitam in semetipso, sic filio dedit habere vitam in semetipso. Item maius est, potestate; supra V, 27,
potestatem dedit ei iudicium facere, quia filius hominis est.
Item maius est reverentia et honore; Phil. II, V. 9: dedit illi nomen quod est super omne nomen, ut in nomine
Jesu omne genu flectatur. Maius est ergo omnibus, quod dedit mihi pater, ut scilicet sim verbum eius, sim
unigenitus eius, sim splendor lucis eius.
Secundo ponit excellentiam potestatis paternae, quod pertinet ad maiorem, cum dicit et nemo potest rapere, idest
per violentiam auferre, vel per ignorantiam surripere, de manu, idest de potestate, patris mei, vel a me, qui sum
virtus paterna; quamvis melius dicatur de potestate patris, quam a me, ut Augustinus dicit. Ideo autem nemo
potest rapere de manu patris, quia ipse fortissimus est, cui non potest fieri violentia, et sapientissimus, in quem
non cadit ignorantia, iob c. IX, 4: sapiens corde est, et fortis robore etc..
Tertio ponit unitatem sui ad patrem, ex qua sequitur conclusio. Unde dicit ego et pater unum sumus; quasi dicat:
ideo non rapiet eas quisquam de manu mea, quia ego et pater unum sumus, scilicet unitate essentiae.
Nam eadem est natura patris et filii.
Per hoc autem excluditur duplex error: scilicet Arii, qui dividebat essentiam, et Sabellii, qui confundebat
personas, ut sic et a charybdi et a Scilla liberemur. Nam per hoc quod dicit unum, liberat te ab Ario; nam si
unum, non ergo diversum. Per hoc autem quod dicit sumus, liberat a Sabellio; si enim sumus, ergo pater et filius
est alius et alius.
Sed hoc Ariani, impietatis suae mendacio, negare contendunt, dicentes, quod creatura aliquo modo est unum cum
Deo: unde et hoc modo filius potest esse unum cum patre.
Sed hoc patet esse falsum ex tribus. Primo ipso modo loquendi. Manifestum est enim quod unum dicitur sicut
ens; unde sicut aliquid non dicitur ens simpliciter nisi secundum substantiam, ita nec unum nisi secundum
substantiam vel naturam. Simpliciter autem dicitur aliquid quo nullo addito dicitur.
Quia erga hoc simpliciter dicitur ego et pater unum sumus, nullo alio addito, manifestum est quod sunt unum
secundum substantiam et naturam. Numquam autem invenitur quod Deus et creatura sint unum sine aliquo
addito, sicut illud I Cor. VI, 17: qui adhaeret Deo, unus spiritus est. Ergo patet quod filius Dei non est unum cum
patre, ut creatura.
Secundo ex his quae supra dixerat, scilicet, quod dedit mihi pater, maius omnibus est, et postea concludit ego et
pater unum sumus, quasi dicat: intantum unum sumus inquantum dedit mihi id quod maius est omnibus.
Tertio patet ex sua intentione: nam Dominus probat quod non rapiet eas quisquam de manu sua, per hoc quod
nemo potest rapere de manu patris eius. Quod non sequeretur, si potestas eius esset minor quam potestas patris.
Unum ergo sunt pater et filius natura, honore et virtute.
|#6 Lectio 6
Posita doctrina Christi, hic consequenter ponitur effectus doctrinae eius in Iudaeis, et primo redarguit eorum
saevitiam; secundo excludit a se, impositam blasphemiam, ibi responderunt ei Iudaei; tertio declinat eorum
pertinaciam, ibi quaerebant ergo eum apprehendere.

218

