Respondeo dicendum, quod ad huius quaestionis intelligentiam sciendum est, quod sicut ex ecclesiastica historia
habetur, reliqui evangelistae, scilicet matthaeus, marcus et Lucas narrationem evangelicam inceperunt ab eo
tempore quo Ioannes fuit inclusus in carcere.
Unde statim Matth. IV, 12, post baptismum, et ieiunium, et tentationem eius, texere incepit suam narrationem
ante incarcerationem Ioannis, dicens: cum audivisset Jesus quod traditus esset Ioannes etc., et similiter marcus;
unde dicit: postquam autem traditus est Ioannes, venit Jesus in Galilaeam etc..
Ioannes vero evangelista qui supervixit aliis, cum trium evangelistarum ad ipsum notitia pervenisset, dictorum
fidem et veritatem probavit; tamen, quia vidit aliqua deesse, illa scilicet quae primo praedicationis suae tempore,
ante Ioannis incarcerationem, Dominus gesserat, ideo ad preces fidelium ipse evangelium suum altius inchoans,
ea quae praeterierant, priora, ante traditionem Ioannis, Domini gesta conscripsit, scilicet a primo anno quo
baptizatus est; ut in eius evangelii serie apparet. Secundum hoc ergo evangelistae non dissonant; sed quia
Dominus bis capharnaum descendit, semel ante incarcerationem Ioannis, de quo agitur hic, et semel post
incarcerationem eius, de quo agitur Matth. IV, 13 et Lc. IV, 31.
Capharnaum autem interpretatur villa pulcherrima, et significat mundum istum, qui habet decorem ex ordine et
dispositione divinae sapientiae; Ps. XLIX, 11: pulchritudo agri mecum est. Descendit ergo Dominus in
capharnaum, idest mundum istum, cum matre, et fratribus, et discipulis. Nam in caelis Dominus patrem habet
sine matre, in terris matrem sine patre; et ideo signanter matrem solum nominat. In caelis etiam fratres non
habet; sed est ipse unigenitus, qui est in sinu patris: supra I, 18. In terris vero est primogenitus in multis fratribus,
ut dicitur Rom. VIII, V. 29. In terris habet discipulos quos doceat mysteria divinitatis, quae ante hominibus
ignota fuerant, quia, ut dicitur Hebr. I, 2, novissime diebus istis locutus est nobis in filio etc..
Vel capharnaum interpretatur ager consolationis: per quod signatur omnis homo qui fructum bonum facit; Gen.
XXVII, 27: ecce odor filii mei sicut odor agri pleni. Et talis homo dicitur ager consolationis, quia Dominus
consolatur, et gaudet de profectu eius; Is. Lxii, 5: gaudebit Dominus super te etc., quia de eius bono Angeli
gaudent; Lc. XV, V. 10: gaudium est Angelis Dei super uno peccatore poenitentiam agente.
Dicit ipse, et mater.
Societas eius fuit primo matris; unde dicit et mater eius, quia enim ad nuptias venerat, et fuerat miraculi
procuratrix, reducebat eam Dominus Nazareth, quae erat villa in Galilaea, in qua capharnaum metropolis erat.
Secundo fuit fratrum; unde dicit et fratres eius etc..
Ubi cavendi sunt duo errores, scilicet Elvidii dicentis, quod beata virgo post Christum alios filios habuit, et hos
dicit fratres Domini, quod est haereticum: quia fides nostra tenet, quod mater Christi sicut fuit virgo ante partum,
ita et in partu, et post partum virgo permansit.
Item error quorumdam dicentium, ioseph ex alia coniuge filios genuisse, et hos vocari fratres Domini, quod
ecclesia non tenet. Et ideo Hieronymus eos improbat: nam Dominus in cruce pendens virginem matrem virgini
discipulo custodiendam dimisit. Cum ergo ioseph fuerit specialis custos virginis et etiam salvatoris in pueritia,
credibile est eum virginem fuisse.
Et ideo sane intelligentes, fratres Domini dicimus consanguineos virginis matris, in quocumque gradu, vel etiam
ioseph, qui putabatur pater; et hoc quidem secundum consuetudinem Scripturae, quae communiter
consanguineos fratres appellat. Unde Gen. XIII, V. 8: ne quaeso sit iurgium inter me et te: fratres enim sumus,
dicit Abraham ad Lot; cum tamen esset nepos eius.
Et attende, quod separatim nominat fratres et discipulos: quia non omnes consanguinei Christi, eius discipuli
erant. Unde infra VII, 5 dicitur: nondum credebant in eum fratres eius.
Tertio socii eius fuerunt discipuli sui: unde dicit et discipuli eius.
Sed ex hoc insurgit quaestio, qui fuerint eius discipuli. Videtur enim, secundum matthaeum, quod primi qui
conversi sunt ad Christum, fuerint Petrus et Andreas, Ioannes et Iacobus; sed hi vocati sunt a Christo post
incarcerationem Ioannis, ut patet Matth. IV, V. 18 ss. Non videtur ergo quod descenderint cum Christo in
capharnaum, ut hic habetur, cum hoc fuerit ante Ioannis incarcerationem.
Sed ad hoc duplex est responsio. Una, secundum Augustinum, de consensu evangelistarum, quod matthaeus non
servat ordinem historiae, sed illud quod praetermiserat recapitulans, ea narrat post Ioannis incarcerationem quae
ante facta fuerant. Unde sine ulla temporis consequentis differentia dixit: ambulans Jesus iuxta mare Galilaeae,
vidit duos fratres etc., non addens post hoc vel in diebus illis. Alia est, secundum eumdem, quod discipuli
Domini, in evangelio dicuntur non solum illi duodecim quos elegit Dominus, et apostolos nominavit, ut habetur
Lc. VI, 13, sed etiam omnes qui in eum credentes, eius magisterio ad regnum caelorum erudiebantur. Potuit ergo
esse quod quamvis illi duodecim nondum eum secuti fuissent, nihilominus tamen aliqui alii qui sibi adhaeserunt,
hic eius discipuli nominentur.
Sed prima responsio melior est.
Moram autem contraxit ibi parvam; unde dicit et ibi manserunt non multis diebus.
Huius ratio est, quia cives capharnaum non se exhibuerunt devotos ad suscipiendum doctrinam Christi, quia
erant valde corrupti; unde et Matth. XI, 23 Dominus eos obiurgat, quod nec ad virtutes in eis factas, nec ad
doctrinam Christi poenitentiam egerunt, dicens: et tu, capharnaum, numquid ad caelum exaltaberis? usque in
infernum descendes: quia si in sodomis factae fuissent virtutes quae factae sunt in te, forte mansissent usque in
61

