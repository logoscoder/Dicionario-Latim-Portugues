praelatus est mihi in fama et opinione hominum, qui sua aeternitate praecedit omnia. Hebr. Ult., 8: Jesus Christus
heri et hodie, ipse et in saecula; et infra VIII, 58: antequam Abraham fieret, ego sum.
Potest etiam exponi quod dictum est ante me factus est ut referatur ad ordinem temporis secundum carnem.
Christus enim in instanti suae conceptionis fuit perfectus Deus et perfectus homo, habens rationalem animam
perfectam virtutibus, et corpus omnibus lineamentis distinctum, non tamen secundum quantitatem perfectam; Ier.
XXXI, 22: mulier circumdabit virum, scilicet perfectum. Constat autem quod Christus ante fuit conceptus quam
Ioannes esset natus, et perfectus homo; et ideo dicit ante me factus est quia ipse prius fuit homo perfectus, quam
natus fuisset ex utero.
|#10 Lectio 10
Sequitur et de plenitudine eius nos omnes accepimus.
Verba ista usque ad locum illum et hoc est testimonium Ioannis, dupliciter inseruntur.
Nam, secundum Origenem, sunt verba prolata a Ioanne baptista, et subduntur ab eo quasi in argumentum
praemissorum; quasi dicat: vere prior me erat, quia de plenitudine eius, scilicet gratiarum, non solum ego, sed
etiam omnes, prophetae et patres, accepimus, quia omnes gratiam quam habuerunt, habuerunt per fidem incarnati
verbi. Et secundum hoc, ab illo loco Ioannes testimonium perhibet etc., incepit texere exordium suae
incarnationis.
Secundum Augustinum autem et chrysostomum, sunt verba Ioannis evangelistae ab hoc quod dicitur Ioannes
testimonium perhibet; et tunc continuatur ad hoc quod dixerat plenum gratiae et veritatis, ut dicatur sic: supra
evangelista ostendit evidentiam verbi, quae innotuit et per visum, et per auditum, hic vero utrumque explicat: et
primo quomodo apostolis innotuit visu, quasi a Christo accipientibus; secundo quomodo Ioannes testificatus est
de eo, ibi et hoc est testimonium Ioannis.
Circa primum duo facit.
Primo ostendit Christum esse fontalem originem omnis spiritualis gratiae; secundo ostendit derivatam in nos
gratiam per ipsum et ab ipso, ibi et gratiam pro gratia.
Dicit ergo primo. Experimento patet, quod vidimus eum plenum gratiae et veritatis, quia de plenitudine eius nos
omnes accepimus.
Est autem plenitudo sufficientiae, qua aliquis est sufficiens ad actus meritorios et excellentes faciendos, sicut in
stephano. Item est plenitudo redundantiae, qua beata virgo excellit omnibus sanctis, propter eminentiam, et
abundantiam meritorum. Est etiam plenitudo efficientiae et effluentiae, quae soli homini Christo competit, quasi
auctori gratiae.
Sic enim beata virgo redundavit gratiam in nos, ut tamen auctrix gratiae nequaquam esset, sed ab anima eius
gratia redundavit in carnem; nam per spiritus sancti gratiam, non solum mens virginis fuit Deo per amorem
perfecte unita, sed eius uterus a spiritu sancto est supernaturaliter impraegnatus. Et ideo statim cum dixisset
gabriel, ave gratia plena, subiunxit de plenitudine ventris, dicens Dominus tecum.
Ut ergo evangelista hanc singularem plenitudinem redundantiae et efficientiae de Christo ostenderet, dixit de
plenitudine eius omnes accepimus, scilicet omnes apostoli, et patriarchae, et prophetae, et iusti, qui fuerunt, sunt
et erunt, et etiam omnes Angeli.
Nota, quod haec praepositio de aliquando quidem denotat efficientiam, seu originalem causam, sicut cum dicitur,
radius est vel procedit de sole; et hoc modo denotat in Christo efficientiam gratiae, seu auctoritatem, quia
plenitudo gratiae, quae est in Christo, est causa omnium gratiarum quae sunt in omnibus intellectualibus
creaturis. Eccli. c. XXIV, 26: venite ad me, omnes, qui concupiscitis me, et a generationibus meis, quae scilicet
de me procedunt, adimplemini, participatione sufficientis plenitudinis.
Aliquando autem haec praepositio de denotat consubstantialitatem, ut cum dicitur, filius est de patre; et
secundum hoc plenitudo Christi est spiritus sanctus, qui procedit ab eo consubstantialis ei in natura, in virtute et
maiestate. Quamvis enim dona habitualia alia sint in anima Christi quam ea quae sunt in nobis, tamen spiritus
sanctus, qui est in ipso, unus et idem replet omnes sanctificandos.
I Cor. XII, 11: haec omnia operatur unus atque idem spiritus; Ioel. II, 28: effundam de spiritu meo super omnem
carnem; rom. c. VIII, 9: si quis spiritum Christi non habet, hic non est eius. Nam unitas spiritus sancti facit in
ecclesia unitatem; Sap. I, 7: spiritus Domini replevit orbem terrarum.
Tertio modo haec praepositio de denotat partialitatem, sicut cum dicimus, accipe de hoc pane, vel vino, idest
partem accipe, et non totum; et hoc modo accipiendo, notat in accipientibus partem de plenitudine derivari.
Ipse enim accepit omnia dona spiritus sancti sine mensura, secundum plenitudinem perfectam; sed nos de
plenitudine eius partem aliquam participamus per ipsum; et hoc secundum mensuram, quam unicuique Deus
divisit.
Eph. IV, 7: unicuique autem nostrum data est gratia, secundum mensuram donationis.
Deinde cum dicit et gratiam pro gratia ostendit derivationem gratiarum in nos per Christum. Ubi duo facit.
Primo ostendit quod accepimus gratiam a Christo, eo auctore; secundo accepimus ab eo sapientiam, ibi Deum
nemo vidit unquam.
Circa primum duo facit.
34

