scilicet iustitiae. Ut ergo ipsa divina lux posset a nobis videri, sanavit oculos hominum, faciens de carne sua
salutare collirium, ut sic oculos ex concupiscentia carnis corruptos verbum collirio suae carnis curaret. Et inde
est quod statim cum verbum factum est caro, dixerunt et vidimus gloriam eius. Ad hoc significandum fecit
Dominus lutum ex sputo, et linivit oculus caeci nati, infra IX, 6. Lutum quidem de terra est, sputum autem a
capite derivatur. Ita in persona Christi, natura quidem humana assumpta de terra est; verbum vero incarnatum a
capite est, scilicet a Deo patre. Hoc ergo lutum statim cum appositum fuit oculis hominum, vidimus gloriam
eius.
Hanc autem verbi gloriam Moyses videre optavit, dicens ostende mihi gloriam tuam (Ex. XXXIII, 18)p sed eam
videre non meruit: immo dictum est ei a Domino: posteriora mea videbis, idest umbras et figuras. Apostoli vero
ipsam claritatem viderunt; II Cor. III, 18: nos autem revelata facie gloriam Dei speculantes in eamdem imaginem
transformamur de claritate in claritatem.
Moyses enim et alii prophetae verbi gloriam manifestandam mundo in fine temporum speculabantur in
aenigmatibus et figuris; unde dicit apostolus, infra XII: haec dixit Isaias, quando vidit gloriam eius.
Apostoli autem ipsam verbi claritatem per praesentiam corporalem viderunt. II Cor. III, V. 18: nos autem
revelata facie etc.; et lc. c. X, 23: beati oculi qui vident quae vos videtis.
Multi enim reges et prophetae voluerunt videre quae vos videtis et non viderunt.
Consequenter cum dicit gloriam quasi unigeniti, ostendit gloriae eius singularitatem.
Cum enim de quibusdam hominibus inveniatur quod fuerunt gloriosi, sicut de Moyse legitur Ex. XXXIV, 29: et
facies eius facta est splendida, vel cornuta, secundum aliam litteram, posset aliquis dicere quod ex hoc quod
viderunt eum gloriosum, non debet dici quod verbum Dei sit factum caro. Sed hoc evangelista excludit, dicens
gloriam quasi unigeniti a patre. Quasi dicat: gloria eius non est sicut gloria Angeli, vel Moysis, et eliae, vel
elisei, vel cuiusque alterius, sed quasi unigeniti; quia, ut dicitur Hebr. III, 3: ampliori gloria iste prae Moyse
dignus est habitus.
Ps. Lxxxviii, 7: quis similis Deo in filiis Dei? hoc autem quod dicit quasi est expressivum veritatis, secundum
Gregorium, et est modus, ut chrysostomus dicit. Sicut si aliquis vidisset regem multiplici gloria incedentem, et
interrogatus ab aliquo, qualiter regem vidisset, volens se expedire, illam multiplicem gloriam uno verbo
exprimeret, dicens quod ipse incedebat sicut rex, idest sicut regem decebat; ita hic evangelista, quasi
interrogaretur ab aliquo, qualis esset gloria verbi quam viderat, non valens eam plene exprimere, dicit eam esse
quasi unigeniti a patre, idest talem qualem decebat unigenitum Dei.
Attenditur autem singularitas gloriae verbi quantum ad quatuor. Primo quantum ad patris testimonium, quod filio
reddidit.
Quia Ioannes fuit unus de tribus qui viderant Christum transfiguratum in monte, et audierunt vocem patris
dicentis: hic est filius meus dilectus, in quo mihi bene complacui; et de ista gloria dicitur II Petr. I, 17: accepit a
Deo patre honorem et gloriam, voce delapsa ad eum huiuscemodi a magnifica gloria: hic est filius meus dilectus.
Secundo quantum ad Angelorum ministerium.
Nam ante incarnationem Christi homines erant Angelis subiecti; postmodum vero, Christo subiecti
ministraverunt, Matth. IV, 11: tunc accesserunt Angeli et ministrabant ei.
Tertio vero quantum ad naturae obsequium.
Tota enim natura Christo obediens ei obsequebatur ad nutum, utpote ab ipso instituta, quia omnia per ipsum
facta sunt: quod quidem nec Angelis, nec alicui alii creaturae concessum est, nisi soli verbo incarnato. Et hoc est
quod dicitur Matth. VIII, 27: qualis est iste, quia mare et venti obediunt ei? quarto quantum ad docendi, seu
operandi modum. Moyses enim et alii prophetae non propria auctoritate praecepta dabant et homines instruebant,
sed Dei; unde dicebant: haec dicit Dominus etc.; et: locutus est Dominus ad Moysen etc.. Christus vero loquitur
tamquam Dominus et potestatem habens, idest propria virtute: unde dicebat, Matth. V, V. 22: ego dico vobis
etc.; propter quod in fine sermonis eius in monte dicitur, quod erat docens quasi potestatem habens etc..
Item, alii sancti operabantur miracula virtute non sua; Christus vero virtute propria; unde dicitur Mc. I, 27:
quaenam est haec nova doctrina, quia in potestate etiam spiritibus immundis imperat, et obediunt ei? sic ergo
singularis est gloria verbi.
Nota autem quod aliquando dicimus in Scriptura Christum unigenitum, sicut hic, et infra: unigenitus, qui est in
sinu patris ipse enarravit. Aliquando vero dicimus ipsum primogenitum; Hebr. I, 6: et cum iterum introducit
primogenitum in orbem terrae, dicit: et adorent eum omnes Angeli Dei. Quod ideo est, quod sicut totius sanctae
trinitatis proprium est esse Deum, ita verbo Dei proprium est quod sit Deus genitus: et quandoque quidem
nominamus Deum, secundum quod est in se, et sic ipse solus singulariter est Deus per essentiam suam. Unde hoc
modo dicimus quod est tantum unus Deus, secundum illud Deut. VI, 4: audi Israel, Dominus Deus tuus, unus est.
Quandoque nomen Deitatis derivamus etiam ad alios, secundum quod aliqua similitudo divinitatis ad homines
derivatur: et sic dicimus multos Deos, secundum illud I Cor. VIII, 5: siquidem sunt dii multi, et Domini multi.
Eodem modo ergo, si consideremus proprietatem filii qua genitus est, quantum ad modum quo sibi ista filiatio
attribuitur, scilicet per naturam, dicimus ipsum unigenitum Dei: quia cum ipse solus sit naturaliter genitus a
patre, unus tantum est genitus Dei.

31

