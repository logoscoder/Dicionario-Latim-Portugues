divinitus infusae: et hoc modo et iudices dicuntur dii in Scriptura; Ex. XXII, 8: applicabis eos ad Deos, idest ad
iudices, et, Ex. XXII, V. 28: diis non detrahes, idest praelatis. Et hoc modo accipitur hic hoc nomen Deus, cum
dicit ego dixi: dii estis, idest participantes aliquam virtutem divinam supra humanam.
Consequenter cum dicit si illos dixit Deos, ad quos sermo Dei factus est, etc., aperit sensum auctoritatis
praedictae, quasi dicat: ideo vocavit eos Deos, inquantum participant aliquid divinitatis secundum
participationem sermonis Dei ad eos facti.
Nam ex sermone Dei homo aliquam participationem divinae virtutis et puritatis consequitur; infra XV, 3, iam
vos mundi estis propter sermonem quem locutus sum vobis; et Ex. XXXIV, dicitur, quod splendida facta est
facies Moysi ex consortio sermonis Domini.
Ex his autem quae praedicta sunt, posset sic argumentari. Manifestum est quod aliquis ex participatione verbi
Dei fit Deus participative; sed non fit aliquid participative hoc, nisi ex participatione eius quod est per essentiam
suam tale: puta non fit participative ignis nisi participatione ignis per essentiam; ergo non fit aliquid participative
Deus nisi ex participatione eius qui est Deus per essentiam: ergo verbum Dei, scilicet ipse filius, cuius
participatione aliquis efficitur Deus, est Deus per essentiam. Sed Dominus voluit humanius magis quam sic
profunde contra Iudaeos arguere. Dicit autem et non potest solvi Scriptura: ut ostendat irrefragabilem Scripturae
veritatem; Ps. Cxviii, 89: in aeternum, Domine>, permanet verbum tuum.
Consequenter cum dicit quem pater sanctificavit etc., concludit propositum.
Quod quidem si, secundum Hilarium, referamus ad Christum secundum quod est homo, tunc est sensus: homines
aliqui dicuntur dii sola participatione sermonis Dei, quomodo ergo dicitis quia blasphemas, idest, reputatis
blasphemiam, quod ille homo dicatur Deus qui est unitus verbo Dei in persona? et ideo dicit quem pater
sanctificavit.
Licet enim omnes qui sanctificantur, Deus sanctificet, infra XVII, 17: sanctifica eos in veritate, Christum tamen
specialiter sanctificavit.
Nam alios sanctificat ut sint filii adoptivi; Rom. VIII, 15: accepistis spiritum adoptionis filiorum, Christum
autem sanctificavit ut esset filius Dei per naturam, unitus in persona verbo Dei: quod haec verba ostendunt
dupliciter. Primo per hoc quod dicit quem pater sanctificavit. Si enim ut pater sanctificat, manifestum est quod
sanctificat ut filium; Rom. I, 4: qui praedestinatus est filius Dei in virtute secundum spiritum sanctificationis.
Secundo per hoc quod dixit et misit in mundum. Mitti enim in aliquem locum, non convenit alicui rei, nisi ante
fuerit quam ibi esset: ergo ille quem pater misit in mundum, scilicet visibiliter, est filius Dei, qui praeexistit
visibili visioni: quia, ut dicitur supra I, 10, in mundo erat, et mundus per ipsum factus est. Supra III, 17: non
enim misit Deus filium suum in mundum ut iudicet mundum.
Hunc ergo quem Deus misit in mundum, vos dicitis quia blasphemas, quia dixi, filius Dei sum? quasi dicat:
multo magis possum hoc dicere, qui sum unitus verbo in persona, quam illi ad quos sermo Dei factus est.
Sed unde Iudaei habuerunt quod Christus esset filius Dei? non enim hoc Dominus expresse dixit.
Ad quod dicendum est, quod licet Dominus hoc expresse non dixerit, nihilominus tamen ex verbis quae dixit,
scilicet ego et pater unum sumus, et quod dedit mihi pater maius omnibus est, intellexerunt eum accepisse
naturam a patre, et esse unum in natura cum eo. Hoc autem, scilicet accipere eamdem naturam ab aliquo et esse,
habet rationem filiationis.
Si autem hoc quod dicit pater sanctificavit, referamus, secundum Augustinum, ad Christum inquantum est Deus,
tunc est sensus quem pater sanctificavit, idest, sanctum ab aeterno genuit. Sed alia quae sequuntur, eodem modo
exponenda sunt, secundum quod Hilarius exponit. Tamen melius exponitur, si referatur totum ad Christum
inquantum homo.
Consequenter cum dicit si non facio opera patris mei, nolite credere mihi, probat veritatem dictorum; quasi
diceret: licet sim homo tantum, secundum reputationem vestram, tamen non blasphemo dicens me vere Deum,
quia verissime sum.
Unde circa hoc duo facit.
Primo proponit argumentum operum; secundo infert conclusionem intentam, ibi ut cognoscatis et credatis quia
pater in me est, et ego in patre.
Circa primum duo facit. Primo dicit, quod sine operibus essent excusabiles.
Et dicit si non facio opera patris mei, eadem scilicet quae ipse facit, et eadem virtute et potestate, nolite credere
mihi; supra V, V. 19: quaecumque pater facit, haec et filius similiter facit.
Secundo, quod ex ipsis operibus convincuntur, dicens si autem facio, scilicet eadem opera quae pater facit, et si
mihi, qui filius hominis appareo, non vultis credere, operibus credite; idest, ipsa opera demonstrant quod ego
sum filius Dei; infra XV, 24: si opera non fecissem quae nemo alius fecit, peccatum non haberent.
Consequenter infert conclusionem intentam, dicens ut cognoscatis, et credatis quia pater in me est, et ego in
patre.
Nullum enim tam evidens indicium de natura alicuius rei esse potest quam illud quod accipitur ex operibus eius.
Evidenter ergo cognosci potest de Christo et credi quod sit Deus, per hoc quod facit opera Dei. Et ideo dicit: ex
ipsis operibus convincam, ut cognoscatis, et credatis quod oculis vestris videre non potestis, scilicet quia pater in

220

