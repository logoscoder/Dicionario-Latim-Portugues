A Christo autem sunt praeparata tria. Primo piscis et panis unde dicit ut ergo descenderunt de navi in terram
viderunt prunas, quas Christus sua potestate creaverat ex nihilo, vel ex aliqua praeiacente materia formaverat.
Sed supra VI, 5 ss., pavit turbam de panibus multiplicatis; hic autem post passionem suam miraculose de novo
creat vel format, quia iam non est tempus infirmitatis ostendendae, sed potestatis manifestandae. Nam id quod
supra fecit ante passionem, fuit condescensionis, quia si voluisset, potuisset de novo creare vel formare.
Per hoc autem datur intelligi, quod in convivio spirituali praeparatur a Christo aliquid. Et si quidem convivium
hoc sumatur allegorice pro convivio ecclesiae, sic Christus ista tria praeparat: scilicet prunas caritatis. Prov.
XXV, 21: haec autem faciens, carbones ignis congeres super caput eius; Ez. X, 2: imple manum tuam prunis
ignis.
Has prunas Christus de caelo portavit ad terras; supra XIII, 34: mandatum novum do vobis, ut diligatis invicem;
item Lc. XII, 49: ignem veni mittere in terram.
Item praeparat piscem, suppositis prunis, qui est Christus: nam piscis assus, est Christus passus, qui super prunas
ponitur, quando ex incendio caritatis ad nos immolatur in cruce. Eph. V, 2: obtulit semetipsum pro nobis
oblationem et hostiam Deo in odorem suavitatis; item ibidem 1: estote imitatores Dei sicut filii carissimi, et
ambulate in dilectione, sicut et Christus dilexit nos.
Item praeparat panes quibus reficitur, qui est ipse. Nam inquantum Christus latet per suam divinitatem, dicitur
piscis, cuius proprietas est latere sub aquis, Is. XLV, 15: vere tu es Deus absconditus, sed inquantum nos reficit
per doctrinam et etiam dat nobis corpus suum in cibum, vere panis est; supra VI, V. 51: ego sum panis vivus qui
de caelo descendi; Is. XXX, 23: panis frugum terrae tuae erit uberrimus et pinguis.
Sed ad hoc convivium debet afferri aliquid ex parte ministrorum ecclesiae: sed tamen nihil, nisi praeexistat nobis
a Deo.
Quid autem afferatur, subdit dixit eis Jesus: afferte de piscibus quos prendidistis nunc et primo ponitur
mandatum Domini; secundo executio discipuli.
Praecipit autem ut afferant de piscibus ab eis captis, quasi diceret: ego dedi donum caritatis, assavi corpus in
cruce, et proposui vobis panem doctrinae, ex quo perficitur et roboratur ecclesia, vestrum est ut vos alios
capiatis: et isti sunt qui convertuntur ad praedicationem apostolorum.
Ps. XXVIII, 1: afferte Domino filii Dei; is. c. Ult., 20: adducetis omnes fratres vestros de cunctis gentibus donum
Domino.
Si autem hoc convivium sumatur pro convivio morali, sic Christus ad convivium animae praeparat primum
prunas caritatis.
Rom. V, 5: caritas Dei diffusa est in cordibus nostris; Lc. XII, 49: ignem veni mittere in terram. Item piscem,
idest fidem absconditam, cum sit de non apparentibus, Hebr. X, 1. Item panem, idest solidam doctrinam.
Hebr. V, 14: perfectorum autem est solidus cibus. Ad quod convivium ex parte nostra requiritur ut bene utamur
gratia nobis concessa. I Cor. XV, 10: gratia Dei sum id quod sum, et gratia eius in me vacua non fuit. Unde
praecipit afferte de piscibus, idest, portetis vestra bona opera, vobis data. Matth. V, 16: sic luceat lux vestra
coram hominibus, ut videant opera vestra bona.
Et ideo consequenter ponitur executio discipuli, scilicet Petri, qui ferventior erat: unde dicit ascendit autem
simon Petrus, et traxit rete in terram, plenum magnis piscibus, centum quinquaginta tribus.
Ascendit in gubernaculum ecclesiae. Cant. c. VII, 8: ascendam in statum perfectionis; Ps. Lxxxiii, 7: ascensiones
in corde suo disposuit. Et traxit rete in terram, quia ipsi sancta ecclesia est commissa, et ipsi specialiter dicitur
pasce oves meas, infra eodem, 17. Quod ergo tunc Christus aperit in voce dicens pasce oves meas, hoc ipse nunc
praefigurat in opere: nam ipse pisces ad soliditatem littoris protrahit, quia stabilitatem aeternae patriae fidelibus
ostendit.
Sed dicit rete plenum magnis piscibus, quia quos praedestinavit, hos et vocavit, et quos vocavit hos et
magnificavit; Rom. VIII, 30; et Eccli. XLIV, 3: homines magni virtute, et prudentia sua praediti, annuntiantes in
prophetis dignitatem, et imperantes in praesenti populo; et virtute prudentiae populis sanctissima verba. In alia
autem piscatione non additur numerus sicut hic: fuerunt enim centum quinquaginta tres. Quia in vocatione ad
praesentem ecclesiam trahuntur boni et mali, ut dicitur Eccle. I, 15: stultorum infinitus est numerus.
Unde Gen. XXII, 17, dicitur Abrahae de illa vocatione: erit semen tuum sicut arena quae est in littore maris, quae
ponitur in malam partem. Sed de ista dicitur: inspice stellas, et numera eas, si potes. Hi enim numerantur a Deo
quasi habiti in pretio.
Ps. Cxlvi, 4: qui numerat multitudinem stellarum.
Sed numquid non plures salvabuntur quam centum quinquaginta tres? immo plures, sed hic numerus aliquid
mystice signat. Nullus enim potest ad patriam venire nisi per observantiam Decalogi; nec hoc observari potest
nisi per septiformem gratiam spiritus sancti, de quo Is. XI, 2: requiescet super eum spiritus Domini; spiritus
sapientiae et intellectus, spiritus consilii et fortitudinis, spiritus scientiae et pietatis, et replebit eum spiritus
timoris Domini. Sanctificatio autem primo legitur facta in septimo die.
Gen. II, 3: benedicens diei septimo, sanctificavit illum. Decem autem et septem faciunt septemdecim. Si ergo
numeretur tali ordine progressionis, ut primo accipias unum et duo quae faciunt tria, et tria quae faciunt sex, et

379

