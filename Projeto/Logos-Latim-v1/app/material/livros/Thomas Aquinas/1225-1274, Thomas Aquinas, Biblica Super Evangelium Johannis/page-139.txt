Circa primum sciendum est, quod Iudaei instructi ex lege, credebant nihil aeternum esse nisi Deum. Unde, cum
dixisset quod cibus spiritualis permaneat in vitam aeternam, intellexerunt cibum illum esse aliquid divinum.
Et ideo quaerentes, non de cibo, sed de opere Dei mentionem faciunt, cum dicunt quid faciemus ut operemur
opera Dei? in quo non longe erant a veritate, cum nihil aliud sit cibus spiritualis quam operari opera Dei; lc. c.
XVIII, 18: quid faciendo vitam aeternam possidebo? responsio Domini ponitur, cum dicit hoc est opus Dei ut
credatis in illum etc..
Ubi considerandum est, quod apostolus, Rom. IV, distinguit fidem ab operibus, dicens, quod Abraham non est
iustificatus ex operibus, sed ex fide. Quid est ergo quod hic Dominus dicit, ipsam fidem, seu credere, esse opus
Dei? sed ad hoc est duplex responsio. Una, quod apostolus non distinguit fidem ab operibus simpliciter, sed ab
exterioribus. Sunt enim quaedam opera exteriora, quae exercentur corporalibus membris, quae quia magis nota
sunt, secundum communem usum opera dicuntur; alia vero sunt interiora, quae exercentur in ipsa anima, quae
non sunt nota nisi sapientibus, et quae convertuntur ad Cor. Alio modo dicitur, quod ipsum credere potest
computari inter opera exteriora, non quod fides sit ipsa opera, sed eorum principium; unde et signanter dicit ut
credatis in illum. Differt enim dicere credere Deum, sic enim designo obiectum; et credere Deo, quia sic designo
testem; et credere in Deum, quia sic designo finem: ut sic Deus possit haberi ut obiectum fidei, ut testis, et ut
finis; sed aliter et aliter.
Quia obiectum fidei potest esse creatura, credo enim caelum esse creatum; similiter et creatura potest esse testis
fidei, credo enim Paulo, seu cuicumque sanctorum; sed fidei finis non potest esse nisi Deus: nam mens nostra
solum in Deum fertur sicut in finem. Finis autem cum habeat rationem boni, est obiectum amoris; et ideo credere
in Deum ut in finem, est proprium fidei formatae per caritatem: quae quidem fides sic formata, est principium
omnium bonorum operum; et intantum ipsum credere dicitur opus Dei.
Sed si fides est opus Dei, quomodo homines faciunt opera Dei? sed hoc solvitur per Is. XXVI, 12, cum dicit:
omnia opera nostra operatus est in nobis.
Nam hoc idem quod credimus, et quidquid operamur boni, est in nobis a Deo; Phil. II, V. 13: ipse est qui
operatur in nobis et velle, et perficere. Et ideo signanter dicit, credere esse opus Dei, ut ostendat fidem esse
donum Dei, ut dicitur Eph. II, 8.
Consequenter cum dicit dixerunt ergo ei: quod ergo tu facis signum? agitur de origine cibi, et primo ponitur
quaestio Iudaeorum; secundo responsio Christi, ibi amen, amen dico vobis, non Moyses dedit vobis panem de
caelo.
Circa primum tria faciunt. Primo petunt signum; secundo determinant ipsum; tertio inducunt Scripturae
testimonium.
Signum autem petunt proponendo quaestionem; unde dixerunt illi: quod tu facis signum, ut videamus, et
credamus tibi? haec autem quaestio aliter inducitur ab Augustino, et aliter a chrysostomo. Chrysostomus enim
dicit, quod Dominus invitaverat eos ad fidem. Argumenta autem ad fidem inducentia sunt miracula; I Cor. XIV,
22: signa data sunt infidelibus. Et ideo ad hoc quaerunt signum quo credant: mos enim est Iudaeis signa petere; I
Cor. I, 22: quoniam Iudaei signa quaerunt. Unde dicit quod ergo signum tu facis? sed hoc ridiculosum videtur,
quod propter hoc quaerant aliqua miracula, quia statim fecerat aliqua multiplicando panes, et ambulando supra
mare, quae in praesentia extiterant, quibus credere possent. Sed hoc ideo dicunt, ut provocent Dominum, et
inducant ut semper eos pasceret. Quod patet, quia nullam mentionem faciunt de alio signo, nisi de eo quod
factum est in eorum parentibus per Moysen quadraginta annis, ut quasi per hoc petant quod semper eos pascat;
unde dicunt patres nostri manducaverunt manna in deserto.
Nec dicunt: Deus pavit patres nostros manna, ne videantur velle aequare eum Deo.
Similiter non dicunt, Moyses pavit eos, ne videantur Moysen praeferre Christo, quasi in hoc eum allicere
volentes, ut continue eos pascat. De cibo illo dicitur Ex. XVI, et in ps. c. Lxxvii, 25: panem Angelorum
manducavit homo.
Augustinus autem dicit, quod Dominus dixit se daturum eis cibum qui permanet in vitam aeternam; unde quasi
videtur se Moysi praeferre. Iudaei autem Moysen reputabant maiorem Christo; unde dicebant, infra c. IX, 29:
nos scimus quia Moysi locutus est Deus; hunc autem nescimus unde sit. Unde requirebant quod Christus faceret
aliqua maiora quam Moyses fecerit; et ideo reducunt in memoriam ea quae Moyses fecit, dicentes: patres nostri
manducaverunt manna in deserto; quasi diceret: hoc quod dicis de te, maius est quam illud quod fecit Moyses:
quia promittis cibum qui non perit; sed manna quod dabat Moyses si servabatur in alium diem, vermibus
scaturiebat. Si ergo vis ut credamus tibi, facias aliquid maius Moyse: nam quod fecisti non est maius, quia
satiasti quinque millia hominum, sed quinque panibus hordeaceis, et semel tantum; ille vero totum populum
satiavit manna de caelo annis quadraginta, et hoc in deserto, sicut scriptum est in Ps. Lxxvii, 24: panem de caelo
dedit eis manducare.
|#4 Lectio 4
Posita Iudaeorum interrogatione, hic ponitur responsio Christi. Et primo ostendit originem cibi spiritualis;
secundo probat eam, ibi panis enim verus est qui de caelo descendit.

139

