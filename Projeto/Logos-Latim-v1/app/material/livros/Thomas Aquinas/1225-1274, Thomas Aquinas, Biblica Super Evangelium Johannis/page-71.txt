Similiter omnes rationes inductae ad impugnandum ea quae sunt fidei, derisibiles sunt, quia non sunt secundum
intentionem sacrae Scripturae.
Obiicit autem Nicodemus contra verba Domini dupliciter, secundum quod dupliciter videbatur dictum Domini
impossibile, scilicet quod homo denuo renascatur. Uno modo scilicet propter irreversibilitatem humanae vitae:
nam a senectute non potest homo redire ad pueritiam. Unde dicitur iob XVI, V. 23: semitam, scilicet vitam
praesentem, per quam non revertar, ambulo. Et secundum hoc dicit quomodo potest homo nasci, cum sit senex?
quasi dicat: numquid iterum efficietur puer ut renascatur? iob VII, 10: non revertetur ultra in domum suam,
neque cognoscet eum amplius locus eius.
Secundo ex modo carnalis generationis: nam homo in principio cum generatur est in parva quantitate, ita ut
possit eum uterus maternus capere; postmodum vero, cum iam natus est, ad continua crementa paulatim
perducitur, ita ut non possit in materno utero contineri. Et ideo dicit numquid potest in ventrem matris suae
iterato introire, et renasci? quasi dicat, non, quia non capit eum venter.
Sed haec locum non habent in generatione spirituali, quia homo, quantumcumque per peccatum spiritualiter
inveteratus, secundum illud Ps. XXXI, 3: quoniam tacui, inveteraverunt omnia ossa mea, potest per auxilium
gratiae divinae ad novitatem venire, secundum illud Ps. Cii, 5: renovabitur ut aquilae iuventus tua. Potest, et
quantumcumque magnus, in uterum spiritualem, scilicet ecclesiae, per sacramentum baptismi introire.
Quis autem sit uterus spiritualis, manifestum est; alias numquam diceretur: ex utero ante Luciferum genui te.
Nihilominus tamen aliqualem similitudinem habet quod dicitur; nam, sicut homo semel carnaliter natus, non
potest iterum nasci, ita et semel per baptismum spiritualiter natus, non potest iterum nasci, quia non debet iterum
baptizari; Eph. IV, 5: unus Dominus, una fides, unum baptisma.
Consequenter cum dicit respondit Jesus etc., ponitur responsio Christi.
Et circa hoc tria facit.
Primo solvit rationes Nicodemi, ostendendo qualitatem regenerationis; secundo manifestat solutionem per
rationem, ibi quod natum est ex carne, caro est etc.; tertio per exemplum, ibi non mireris etc..
Solvit ergo obiectiones, ostendens quod regeneratio de qua loquitur, est spiritualis, et non carnalis. Et hoc est
quod dicit amen, amen dico tibi, nisi quis renatus fuerit ex aqua et spiritu sancto, non potest introire in regnum
Dei, quasi dicat: tu intelligis de generatione carnali, sed ego loquor de spirituali.
Sed attende quod supra dixerat non potest videre regnum Dei, hic vero dicit non potest introire in regnum Dei,
quod idem est.
Nam quae regni Dei sunt, nullus videt, nisi regnum Dei intret; et tantum videt quantum intrat. Apoc. II, 17: in
calculo nomen novum scriptum, quod nemo scit nisi qui accipit.
Quod autem spiritualis regeneratio ex spiritu fiat, rationem habet. Nam oportet generatum generari ad
similitudinem generantis; nos autem regeneramur in filios Dei, ad similitudinem veri filii: oportet ergo quod
regeneratio spiritualis fiat per id per quod assimilamur vero filio; quod quidem est per hoc quod spiritum eius
habemus. Rom. VIII, 9: si quis spiritum Christi non habet, hic non est eius; I Io. IV, 13: in hoc cognoscimus,
quoniam in eo manemus, et ipse in nobis, quia de spiritu suo dedit nobis etc.. Oportet ergo quod spiritualis
regeneratio per spiritum sanctum fiat. Rom. VIII, 15: non accepistis spiritum servitutis iterum in timore, sed
spiritum adoptionis filiorum; infra VI, 63: spiritus est qui vivificat etc..
Et etiam huic regenerationi necessaria aqua propter tria. Primo quidem propter humanae naturae conditionem.
Homo enim ex anima et corpore constat, et si in eius regeneratione esset spiritus tantum, solum quod spirituale
est hominis, ostenderetur regenerari.
Ut ergo regeneretur etiam caro, oportet quod sicut est ibi spiritus, per quem regeneratur anima, ita sit ibi aliquid
corporale, per quod regeneretur corpus; et hoc est aqua.
Secundo propter humanam cognitionem: nam, sicut dionysius dicit, divina sapientia ita omnia ordinat ut
unicuique provideat secundum modum suae conditionis. Homo autem est naturaliter cognoscitivus; oportet ergo
eo modo dona spiritualia hominibus conferri, ut ea cognoscant; I Cor. II, 12: ut sciamus quae a Deo donata sunt
nobis. Naturalis autem modus huius cognitionis est ut spiritualia per sensibilia cognoscat, cum omnis nostra
cognitio a sensu incipiat. Oportuit ergo ad hoc quod intelligamus id quod spirituale est in hac regeneratione,
quod esset in ea aliquid sensibile et materiale, scilicet aqua: per quod intelligamus quod sicut aqua lavat et purgat
corporaliter exterius, ita et per baptismum homo lavatur et purgatur interius spiritualiter.
Tertio propter causae congruitatem: nam causa nostrae regenerationis est verbum incarnatum.
Supra I, 12: dedit eis potestatem filios Dei fieri. Congruit ergo quod in sacramentis, quae efficaciam habent ex
virtute verbi incarnati, sit aliquid correspondens verbo, et aliquid correspondens carni, seu corpori.
Et hoc est spiritualiter aqua in sacramento baptismi, ut scilicet per eam configuremur morti Christi, dum
submergimur in ea, quando baptizamur, sicut Christus tribus diebus fuit in ventre terrae; Rom. VI, 4: consepulti
enim sumus cum illo per baptismum.
Hoc etiam mysterium in prima rerum productione signatum est, Gen. I, quando spiritus Domini ferebatur super
aquas. Sed per tactum mundissimae carnis Christi maior virtus collata est aquis: quia in principio producebant
aquae reptile animae viventis; sed ex quo Christus baptizatus est in iordane, animas spirituales aqua reddit.

71

