Mystice autem, per hoc quod ceciderunt retrorsum, datur intelligi quod populus Iudaeorum, qui erat populus
peculiaris, vocem Christi in praedicatione non audiens, abiit retrorsum exclusus a regno.
Hic ponitur secunda interrogatio.
Et primo ponit iteratam interrogationem; secundo Christi manifestationem, et tertio eius oblationem.
Interrogavit autem iterato, secundum chrysostomum, propter duo: ut dum scilicet indicavit suam potentiam, quod
inimici contra eum venientes, coram eo retrorsum ceciderunt in terram, instruantur fideles quod sua voluntate
captus sit; Is. LIII, 7: oblatus est, quia ipse voluit.
Secundo, ut etiam, quantum in se est, daret Iudaeis materiam conversionis, viso potentiae suae miraculo; Is. V, 4:
quid ultra debui facere? et ideo cum statim ad ostensionem suae potentiae non fuerunt conversi, eis capiendum se
sponte obtulit. Unde cum iterum interrogavit eos: quem quaeritis? et illi dixerunt: Jesum Nazarenum, ipse se
iterum manifestans, respondit: dixi vobis, quia ego sum. In quo patet quia caeci erant, ut eum non possent
cognoscere.
Oblatio sui ipsius ponitur cum dicit si ergo me quaeritis, scilicet comprehendere, faciatis quod intenditis, ita
tamen quod sinite hos, scilicet discipulos meos, abire: quia nondum est tempus ut tollantur de mundo per
passionem; supra XVII, 15: non rogo ut tollas eos de mundo. In quo patet quod ipse dedit eis potestatem eum
capiendi: nam sicut ex sua potentia discipulos suos servavit, ita multo magis se servare potuisset; supra X, 18:
nemo tollit animam meam: sed ego pono eam a meipso.
Et quod non dimiserunt ministri apostolos ex Christi persuasione, sed ex eius potestate, ostendit evangelista
dicens ut impleretur sermo quem dixit: quasi ideo dimiserunt ministri apostolos abire, quia eos tenere non
poterant; cum ipse dixerit, supra c. XVII, 12: quos dedisti mihi, non perdidi ex eis quemquam.
Sed contra. Supra dixit hoc Dominus de perditione animae: quomodo evangelista hoc adaptat ad perditionem
corporis? responsio. Dicendum, secundum chrysostomum, quod Dominus supra locutus est de perditione animae
et corporis. Et si tantum de perditione animae locutus sit, dicendum, quod evangelista hic per quamdam
extensionem refert ad perditionem corporis.
Vel, secundum Augustinum, dicendum, quod hoc quod dicitur est intelligendum etiam quantum ad perditionem
animae; quia apostoli nondum sic credebant quomodo credunt qui non pereunt. Et ideo si tunc exissent de hoc
mundo, fuissent de illis qui pereunt.
|#2 Lectio 2
Postquam evangelista ostendit promptitudinem Christi ad proditionem sustinendam, seipsum voluntarie proditori
offerendo, hic ostendit eum esse promptum ad idem, discipuli resistentiam prohibendo, et primo ponitur
resistentis discipuli manifestatio; secundo eius cohibitio, ibi dixit Jesus Petro etc..
Circa primum duo facit.
Primo ponit zelum discipuli in servi percussione; secundo evangelista inserit servi nuncupationem, ibi erat autem
nomen servo Malchus.
Dicit ergo sic: ministri comprehenderunt Jesum, sed simon Petrus, ceteris discipulis ardentior, habens gladium
eduxit eum, et percussit pontificis servum, qui erat inter ministros, et abscidit eius auriculam dexteram: non ex
sua principali intentione, cum eum intenderet occidere, sed ictus quem dirigebat ad caput, relapsus est ad aurem.
Ideo enim ictum dirigebat ad caput, ut facilius moneat, quod id faciebat ex zelo Domini sui; III Reg. XIX, 10:
zelo zelatus sum pro Domino Deo exercituum.
Sed hic incidit duplex quaestio; quia cum Dominus mandaverit discipulis, Matth. X, 10, quod nec etiam duas
tunicas haberent, quomodo Petrus habebat etiam gladium? respondeo. Dicendum quod illud praeceptum dedit eis
Christus quando misit eos ad praedicandum, et durabile erat usque ad tempus passionis: unde Christus in
passione revocavit ipsum; Lc. XXII, 35: quando misi vos sine sacculo et pera, numquid aliquid defuit vobis? et
infra: sed nunc qui habet sacculum, tollat similiter et peram; et qui non habet, vendat tunicam suam, et emat
gladium. Ex hac concessione Petrus intellexerat quod liceret ei portare gladium.
Sed unde tam cito potuisset gladium habere, cum praedicta verba dixisset Dominus Paulo ante? dicendum,
secundum chrysostomum, quod Petrus iamdiu ante, audiens quod Iudaei Christum tradere deberent principibus
sacerdotum ad crucifigendum, timens praeparaverat sibi gladium. Vel dicendum, secundum interlinearem, quod
gladius accipitur hic pro cultello quem forte habuerat in mensa ad esum agni, et de coena surgens tulerat secum.
Secundo quaeritur, quod cum Dominus dixisset eis quod non resisterent malo, Matth. V, 39, quid est, quod
Petrus percussit servum principis? ad quod dicendum, quod Dominus prohibuit quod non resisterent alicui ad
defendendum seipsos, non autem ad defendendum Dominum. Vel dicendum, quod nondum confirmati erant
virtute superveniente ex alto; Lc. Ult., 49: sedete in civitate, quoadusque induamini virtute ex alto. Ideo non
erant adhuc perfecti, ut omnino malo non resisterent.
Hic ponitur nomen servi: et hoc ideo specialiter a Ioanne describitur, quia, sicut infra dicitur, ipse erat notus
pontifici: et ideo etiam notitiam ministrorum eius habebat. Unde sciens nomen eius, non tacuit ipsum propter
certitudinem facti. Sed Lucas addit, quod Dominus sanavit auriculam eius; Lc. XXII, 51.
Et hoc mysterio competit. Nam per hunc servum significatur populus Iudaeorum, qui opprimebatur a principibus
sacerdotum; ez. c. XXXIV, 3: quod crassum erat comedebatis.
343

