Occasio quidem verborum Christi fuit recusatio Petri recusantis suscipere humilitatis exemplum: et hoc est quod
dicit venit ergo ad simonem Petrum etc..
Quod quidem tripliciter exponitur. Primo quidem, secundum Origenem, quod Dominus coepit lavare ab ultimis.
Et hoc ideo, quia sicut medicus plurimorum aegrorum intentus curae, ab his qui magis indigent, propriam curam
incipit; sic et Christus, qui pedes abluit discipulorum foedos, exorditur ab his qui erant magis foedi, et sic venit
ad Petrum quasi minus aliis indigentem; Matth. XX, V. 8: incipiens a novissimis usque ad primos.
Et hoc quidem sonare videntur verba evangelii: coepit lavare pedes discipulorum, et postmodum sequitur venit
ergo ad simonem Petrum. Ex quo videtur quod prius lavit pedes aliorum.
Si vero quaeratur quare Petrus hoc prae aliis recusavit, respondet Origenes, quia hoc fecit propter nimium
fervorem amoris quem habebat ad Christum. Alii vero discipuli cum timore quodam reverebantur Christum, et
ideo absque discussione omne factum sustinebant. Petrus vero eis ferventior secundum illud Ioan. Ult., 15:
simon iona, diligis me plus his? dicit ei: etiam, Domine>, tu scis quia amo te ex amore fiduciam assumens, ferre
recusat factum et causam inquirit; Eccli. VI, 11: amicus si permanserit fixus, erit tibi quasi coaequalis, et in
domesticis tuis fiducialiter aget. Et ideo Petrus invenitur in Scriptura frequenter inquirere, et prompte proferre
quae sibi meliora videntur.
Secundo exponitur, secundum chrysostomum, ut scilicet Christus inceperit prius lavare pedes a primis
apostolorum.
Sed quia proditor ille stultus erat et superbus, scilicet Iudas, prior ad pedum ablutionem recubuit ante Petrum.
Nullus enim aliorum ausus fuisset Petrum praevenire. Unde de Iuda loquitur evangelista, dicens coepit lavare
pedes discipulorum, scilicet Iudae, qui quidem utpote superbus et stultus, in nullo renisus est, nec recusavit ferre
quod Dominus faciebat. Sed postquam venit ad Petrum, qui reverebatur et diligebat magistrum, cum timore
recusat, et causam facti inquirit: et simile fecisset quilibet aliorum.
Tertio vero exponitur, secundum Augustinum, quod ex verbis evangelistae non debemus intelligere quod
Dominus laverit prius pedes aliis discipulis, et postmodum venerit ad Petrum; sed quod evangelista, secundum
consuetudinem suam, primo ponit factum, et postmodum narrat ordinem facti, sicut et supra VI, facit. Unde
primo insinuat totum factum, scilicet quod lavit pedes discipulorum; et postmodum si quaeratur quomodo factum
fuit, dicit quod primo venit ad simonem Petrum. Et ideo primo ipse recusavit dicens Domine> tu mihi lavas
pedes? quae quidem verba magnum pondus habent.
Domine, inquit, tu, qui es filius Dei vivi, mihi lavas pedes? qui sum simon bariona, idest simon iona, Matth.
XVI, 17.
Item: Domine>, tu, qui es agnus incontaminatus, speculum sine macula, et candor lucis aeternae, mihi lavas
pedes, qui homo peccator sum? secundum illud Lc. V, 8: exi a me, quia homo peccator sum. Domine, tu, qui es
creator, mihi lavas pedes, qui sum creatura, et modicae fidei? haec dicebat Petrus territus ex consideratione
maiestatis Christi, secundum illud Hab. III, 1: consideravi opera tua, et expavi.
Consequenter cum dicit respondit Jesus etc. Ponuntur verba Christi, ex quibus ostenditur factum illud esse
mysticum.
Unde dixit ei quod ego facio tu nescis modo, scies autem postea. Quod quidem factum, exemplum est et
mysterium. Exemplum quidem humanitatis exhibendae; infra eodem exemplum enim dedi vobis, ut
quemadmodum ego feci vobis, ita et vos faciatis. Mysterium autem interioris mundationis.
Infra eodem: qui lotus est non indiget nisi ut pedes lavet etc..
Dupliciter ergo potest intelligi hoc quod dicit quod ego facio. Uno modo, quod ego facio, idest, quomodo ego
facio in exemplum, tu nescis modo, idest non intelligis, scies autem postea, tunc scilicet quando exposuit eis
dicens: scitis quid ego fecerim vobis? infra eodem. Alio modo, quod ego facio, tu nescis modo; idest, hoc
mysterium est, et secretum est, et significat interiorem mundationem, quae non potest fieri nisi per me, quod non
intelligis modo, scies autem postea, scilicet recipiens spiritum sanctum; infra XVI, 12: multa habeo vobis dicere;
sed non potestis portare modo. Cum autem venerit ille spiritus veritatis, docebit vos omnem veritatem.
Consequenter cum dicit dixit ei Petrus etc., ostendit factum illud esse mysticum, et primo ponit verba Petri
praestantia occasionem verbis Christi; secundo subiungit Christi verba.
Dicit ergo primo Petrus non lavabis mihi pedes in aeternum, idest numquam.
Quasi diceret: absit a me ut hoc sustineam a magistro, Domino et Deo meo.
Et licet Petrus hoc ex zelo faceret, eius tamen zelus indiscretus et inordinatus erat; Rom. X, 2: zelum Dei habent,
sed non secundum scientiam.
Qui quidem zelus inordinatus erat propter tria: quia recusat quod utile erat et necessarium: nam, sicut dicitur
Rom. III, 26, quid oremus, sicut oportet, nescimus; et ideo indiscrete recusamus recipere quod Deus nobis
largitur, etiam si contrarium videatur.
Sic etiam et Paulus petebat remotionem stimuli, II Cor. XII, 8, qui tamen ei utilis erat.
Item, quia videtur quamdam irreverentiam ad Christum importare in hoc quod eius ordinationem infringere vult.
Item, quia videtur vergere in derogationem sociorum, dum quod alii, secundum Origenem, a Christo absque
contradictione susceperant, ipse accipere recusabat, dicens non lavabis mihi pedes in aeternum.

264

