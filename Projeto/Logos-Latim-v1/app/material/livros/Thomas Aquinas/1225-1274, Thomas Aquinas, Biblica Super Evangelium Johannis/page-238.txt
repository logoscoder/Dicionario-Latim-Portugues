habeo, quae non sunt ex hoc ovili, et illas oportet me adducere... Et fiet unum ovile et unus pastor; Ps. Cxlvi, 2:
aedificans ierusalem Dominus, dispersiones Israelis congregabit.
Consequenter cum dicit ab illo ergo die cogitaverunt ut interficerent eum, ponit evangelista consensum
Iudaeorum in mortem Christi.
Sed numquid non ante cogitaverunt eum occidere? videtur quod sic: quia supra in pluribus locis dicitur, quod
Iudaei quaerebant eum interficere.
Responsio. Dicendum quod ante habuerunt quidem instinctum ad eum occidendum; sed ab illo die, concitati ad
iram ex verbis caiphae, tractaverunt firmo proposito eum occidere. Prov. I, 16: pedes eorum ad malum currunt.
|#8 Lectio 8
Hic evangelista ponit quomodo Christus eorum malitiam declinavit, et primo ponit modum declinationis ex parte
Christi; secundo effectum admirationis ex parte populi, ibi proximum autem erat Pascha Iudaeorum.
Modus autem declinationis fuit per occultationem, et recessum Christi a Iudaeis.
Nam post consilium cautius se observans, non in palam ambulabat apud Iudaeos, sed nec ad aliquam civitatem
abiit populatam sed in regionem remotam, iuxta desertum in civitatem quae dicitur ephrem, et ibi morabatur cum
discipulis suis.
Sed numquid defecerat potentia eius, in qua, si vellet, inter Iudaeos palam conversaretur, et nihil ei facerent?
absit. Sed hoc fecit non propter defectum potentiae sed ut exemplum discipulis demonstraret. In quo apparet non
esse peccatum, si fideles eius, oculis persequentium se subtraherent, et furorem sceleratorum latendo potius
evitarent, quam se ostendendo eis, magis accenderent: secundum illud Matth. X, 23: si vos persecuti fuerint in
una civitate, fugite in aliam.
Origenes autem dicit, quod nullus debet se periculis ingerere; tamen valde laudabile est quod quando iam
pericula imminent, nec Jesu vitare confessionem, nec recusare subire mortem, gratia veritatis. Et hoc propter
duas rationes. Primo, quia valde praesumptuosum est periculis se ingerere propter inexperientiam propriae
virtutis, quae quandoque fragilis invenitur, et propter futuri eventus incertitudinem; I Cor. X, 12: qui se existimat
stare, videat ne cadat. Secundo ne nos ingerentes persecutoribus, occasionem praestemus eis, ut magis impii et
noxii fiant; I Cor. X, V. 32: sine offensione estote Iudaeis, et gentibus, et ecclesiae Dei.
Ponitur effectus admirationis in populo, et primo ponitur admirandi occasio; secundo ponitur ipsa admiratio;
tertio admirationis ratio.
Occasio autem quaerendi et admirandi ponitur duplex.
Prima quidem ex conditione temporis, quia proximum erat Pascha Iudaeorum: in quo recolitur memoria transitus
Hebraeorum de Aegypto; Ex. XII, 11: est enim phase, idest transitus Domini. Addit autem Iudaeorum, quia
ipsum Pascha Iudaei male et indebite celebrabant: nam quando devote Pascha celebramus, tunc dicitur Pascha
Dei, Is. I, 13: solemnitates vestras non feram.
Secunda vero ex concursu populi, quia ascenderunt multi ierosolymam de regione: nam, ut legitur Ex. XXIII,
tribus temporibus in anno, seu festivitatibus, filii Israel se debebant Domino praesentare, inter quae primum erat
Pascha, et ideo magna multitudo ascendebat ierosolymam, ubi erat templum.
Sed quia nondum erat tempus Paschae, quo debebant ascendere, ideo evangelista consequenter causam ascensus
assignat, subdens ut sanctificarent seipsos: nullus enim audebat comedere agnum nisi mundus, et ideo
praeveniebant tempus Paschae, ut interim purificantes seipsos, possent in Pascha agnum rite comedere. In quo
datur nobis exemplum, ut tempore quadragesimali ieiuniis et bonis operibus nos purificemus, ut in Pascha rite
sumamus corpus Domini nostri.
Admiratio autem ponitur ex causa absentiae Domini: et hoc est quod dicit quaerebant ergo Jesum, non quidem ad
honorandum, sed ad occidendum, et colloquebantur adinvicem in templo stantes: quid putatis, quia non venit ad
diem festum istum? sed notandum, quod quando dies festus agitur sancte, semper Dominus est in die festo;
matth. c. XVIII, 20: ubicumque fuerint duo vel tres congregati in nomine meo, ibi sum in medio eorum. Et ideo
nos congregati in domo Dei, quaeramus Jesum, mutuo nos consolando et exorando ut veniat ad diem festum
nostrum.
Quando vero non sancte agitur festum, tunc non venit Jesus; Is. I, 14: kalendas vestras et solemnitates vestras
odivit anima mea.
Ratio autem admirationis et absentiae Jesu subditur quia dederant pontifices et Pharisaei mandatum, ut si quis
cognoverit ubi sit, scilicet Jesus, indicet, ut apprehendant eum, scilicet ad occidendum. Supra VIII, 21: quaeritis
me, et in peccato vestro moriemini.
Sed, ut Augustinus dicit, nos qui scimus ubi Christus est, quia ad dexteram patris, indicemus eis, ut sic utinam
apprehendant eum per fidem.
|+12 Capitulus 12
|#1 Lectio 1

238

