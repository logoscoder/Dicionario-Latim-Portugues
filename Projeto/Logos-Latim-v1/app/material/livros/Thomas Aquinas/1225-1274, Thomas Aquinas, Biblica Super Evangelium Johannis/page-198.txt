Consequenter cum dicit hoc cum dixisset, expuit in terram etc., agitur de sanatione caeci, ad quam quinque per
ordinem concurrunt facta per Christum. Primo quidem sputatio, unde dicit spuit in terram; secundo luti factio,
unde dicit lutum fecit ex sputo; tertio oculorum linitio, unde dicit et linivit super oculos caeci; quarto mandatum
quod lavaretur, unde dicit vade (inquit) et lava in natatoriis siloe; quinto, visionis perceptio, unde subdit et venit
videns: quae quidem omnia causam habent et litteralem et mysticam.
Litteralem quidem, secundum chrysostomum, hoc modo. Sputo illuminat, ut ostendat quod virtute a se
egrediente hoc faciebat, et nulli alteri rei miraculum ascribatur; Lc. VI, 19: virtus exibat de illo. Licet enim
omnia miracula Dominus solo verbo facere potuisset, quia ipse dixit, et facta sunt, frequenter tamen corpore suo
in eis utitur, ut ostendat ipsum, inquantum est divinitatis organum, virtutem quamdam salutarem esse sortitum.
Lutum autem fecit ex sputo, ut ostendat se membra homini deficientia posse formare, qui formaverat totum
primum hominem. Unde sicut primum hominem de luto formavit, ita lutum fecit ut formaret oculos caeci nati.
Linivit autem lutum super oculos caeci nati, ut ostenderet se conditorem corporum, per id quod potissimum est
in corporibus.
Homo enim inter creaturas corporales praecellentior est; inter membra vero hominis praecellit caput; inter
membra autem capitis, oculus excellentior invenitur. Unde matthaeus VI, 21: lucerna corporis tui est oculus tuus.
Formando ergo oculum ceteris corporalibus excellentiorem, ostendit se creatorem esse totius hominis et naturae
corporeae.
Dixit autem ei vade, et lava te in natatoria siloe, ne videretur terra super oculos linita virtutem sanativam oculi
habere. Unde quamdiu lutum in oculis habuit, non vidit, sed postquam lavit.
Misit autem eum longe ad lavandum, scilicet ad natatoria siloe: primo quidem ad confutandam Iudaeorum
duritiam; nam oportebat eum transire civitatem, ut sic omnes viderent eumdem caecum euntem, lutum super
oculos habentem, et redeuntem visu suo restituto. Secundo vero ut commendetur caeci obedientia et fides:
frequenter enim forte lutum in faciem receperat, frequenter in natatoria siloe se laverat, et tamen non viderat.
Unde potuisset dicere: lutum solet magis excaecare, et multoties me ibidem lavi, et in nullo sum adiutus, sicut de
Naaman legitur IV Reg. V, 10 ss.. Sed non contradixit, immo simpliciter obedivit. Unde sequitur abiit, et lavit.
Ideo autem ad natatoria siloe eum misit, quia per illam aquam signatus est populus Iudaeorum; Is. VIII, 6:
populus iste abiecit aquas siloe, quae currunt cum silentio. Ut ergo ostendat quod non est alienus ab amore
populi Iudaici, ad siloe mittit eum.
Effectus autem sequitur, quia venit videns.
Hoc praedictum fuit Is. XXXV, 5: tunc aperientur oculi caecorum.
Causam vero mysticam et allegoricam assignat Augustinus, qui dicit, quod per sputum, quod est saliva de capite
descendens, signatur verbum Dei, quod a patre capite omnium rerum procedit; eccli. c. XXIV, 5: ego ex ore
altissimi prodii. Tunc ergo Dominus de sputo et terra lutum fecit, cum verbum caro factum est. Linivit autem
oculos caeci, idest humani generis, oculos scilicet cordis, per fidem incarnationis Christi.
Sed nondum videbat: quia quando forte inunxit, catechumenum fecit, qui fidem habet, sed nondum est
baptizatus. Et ideo mittit eum ad piscinam, quae vocatur siloe, ut lavetur et illuminetur, idest baptizetur et in
baptismo plenam illuminationem recipiat. Unde, secundum dionysium, baptismus dicitur illuminatio; Ez.
XXXVI, 25: effundam super vos aquam mundam, et mundabimini ab omnibus inquinamentis vestris. Et ideo
signanter hoc evangelium legitur illo die in Quadragesima quo incipit fieri scrutinium baptizandorum in sabbato
sancto. Nec sine causa evangelista subdit interpretationem piscinae, dicens quod interpretatur missus: quia
quicumque baptizantur oportet baptizari in Christo, qui est missus a patre; Gal. III, 27: quotquot baptizati estis,
Christum induistis.
Nisi enim ille fuisset missus, nemo nostrum esset ab iniquitate dimissus.
Secundum Gregorium autem, per salivam sapor intimae contemplationi accipitur, quae ad os de capite defluit,
quia de caritate conditoris adhuc in hac vita nos positos, gustu revelationis tangit. Unde Dominus salivam luto
miscuit, et caeci nati oculos reparavit, quia superna gratia carnalem cogitationem nostram per mixtionem suae
contemplationis irradiat, et ab originali caecitate homines ad intellectum reformat etc..
|#2 Lectio 2
Posita miraculosa illuminatione caeci, hic consequenter ponitur miraculi examinatio, et primo quidem miraculum
examinatur a populo; secundo a Pharisaeis et principibus, ibi adducunt eum ad Pharisaeos; tertio caecus propter
suam confessionem instruitur a Christo et commendatur, ibi audivit Jesus quia eiecerunt eum foras.
Circa primum tria facit, quia primo inquiritur de persona illuminati; secundo de ipsa illuminatione, ibi dicebant
ergo ei etc.; tertio de persona illuminantis, ibi et dixerunt ei: ubi est ille? circa primum tria facit.
Primo ponitur quaestio de persona illuminati; secundo assumuntur diversae opiniones ad quaestionem; tertio
determinatur quaestio.
Ponitur quidem quaestio a populo.
Unde dicit itaque vicini, et qui viderant eum prius, quia mendicus erat, dicebant: nonne hic est qui sedebat et
mendicabat? ubi duo consideranda occurrunt. Unum est quod ex miraculi magnitudine ipsum incredibile

198

