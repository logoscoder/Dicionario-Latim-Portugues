Habet etiam rationem mysticam. Per Ioannem enim contemplativa, per Petrum activa vita signatur. Petrus vero
mediante Ioanne instruitur a Christo: quia vita activa de divinis instruitur mediante contemplativa: maria enim
sedens secus pedes Domini audiebat verba illius; sed martha satagebat circa frequens ministerium: Lc. X, 39.
Consequenter cum dicit itaque cum recubuisset ille supra pectus Jesus, dicit ei etc., ponitur interrogatio.
Sed notandum, quod cum Petrus innuit ut interrogaret, recumbebat Ioannes in sinu Iesu; nunc vero eum
interrogat Ioannes, qui supra pectus eius recumbit. Pectus enim vicinius est ori quam sinus. Ioannes ergo
secretius audire volens responsum, et magis silenter, de sinu conscendit ad pectus.
Mystice autem per hoc datur intelligi, quod quanto magis homo vult divinae sapientiae secreta capere, tanto
magis conari debet ut propinquior fiat Iesu, secundum illud ps.
XXXIII, 6: accedite ad eum, et illuminamini.
Nam divinae sapientiae secreta illis praecipue revelantur qui Deo iuncti sunt per amorem; iob XXXVI, 33:
annuntiat de ea amico suo, quod possessio eius sit; prov. c. XVIII, 17: venit amicus eius, et investigavit eum.
Consequenter cum dicit respondit Jesus etc. Designat personam proditoris: et primo verbo, secundo facto.
Verbo quidem, cum dicit ille est cui intinctum panem porrexero: quod potest duo significare, secundum quod
potest dupliciter accipi. Quia si accipiatur hic in malum, significat Iudae simulationem. Nam sicut panis intinctus
infectus est ex eo quod intingitur, et mutat colorem, ita et simulator, dum aliud gerit in corde et aliud praetendit
ore: et sic erat Iudas, qui exterius praetendebat se magistrum diligere, in corde proditionem tractabat; Ps. XXVII,
3: loquuntur pacem cum proximo suo, mala autem in cordibus eorum.
Si vero accipiatur in bonum, sic ponitur ad exaggerandam eius malignitatem.
Panis enim intinctus magis sapidus est. Ut ergo ostendat quod licet multa bona a Christo receperit Iudas, eorum
tamen immemor prodit eum, panem sibi intinctum porrigit; Ps. LIV, 14: tu vero homo unanimis, dux meus, et
notus meus, qui dulces simul mecum capiebas cibos.
Facto autem ostendit, cum dicit et cum intinxisset panem, dedit Iudae simonis Iscariotae. Hinc aliqui dicunt,
hunc panem fuisse corpus Christi consecratum. Sed hoc, secundum Augustinum, non est verum.
Nam, sicut ex aliis evangeliis habetur. Dominus cum coenaret, discipulis corpus suum dedit: et ideo patet quod
Iudas cum aliis discipulis simul corpus Christi accepit in coena.
Christus autem postquam aliquantulum in coena processerat, surrexit a coena, et lavit pedes discipulorum,
quibus lotis resedit, et postmodum panem tinctum Iudae tradidit.
Unde patet quod non erat corpus Christi.
Sequitur designationis effectus, cum dicit et post buccellam introivit in eum Satanas.
Sed quaeritur hic quomodo Satanas in hominem intrat? ad quod dicendum, quod Satanam intrare in hominem,
potest intelligi dupliciter. Quia intrare potest in corpus hominis, sicut patet in his qui corporaliter a Daemonio
vexantur; et sic potest diabolus essentialiter in hominem intrare. Vel potest intelligi intrare in mentem, ita quod
menti Daemon essentialiter illabatur. Et sic nullus potest intrare in hominem nisi solus Deus. Anima enim
rationalis non habet dimensiones quantitatis, ut aliquid in ea esse dicatur, quasi infra eius dimensionem
contentum sit. Nihil potest in ea esse nisi quod ei dat esse, quod est ibi per virtutem suam. Ubi autem est virtus
Dei, ibi est et essentia Dei: in Deo enim idem est essentia et virtus. Manifestum est ergo quod Deus essentialiter
est in anima.
Dicitur tamen diabolus illabi menti humanae per effectum et affectum malitiae, inquantum scilicet homo ab eo
seductus, sequitur eum ad perpetrandum malum.
Sed cum supra dixerit: cum diabolus iam misisset in cor ut traderet eum Iudas, hic autem dicit introivit in eum
Satanas: videtur aliud esse mittere et intrare.
Sed ad hoc dicendum, quod hoc non est dictum ad significandum differentiam, sed ad insinuandum augmentum
malitiae. Tunc enim dicitur diabolus immittere aliquod malum in cor hominis cum homo praebet ei assensum ad
malum, tamen cum quadam trepidatione an hoc facere debeat; sed tunc intrat in cor quando homo totaliter dat se
ad sequendum eius instinctum, et in nullo ei resistit. Intravit ergo in eum Satanas, ut plenius possideret, et ad
perpetrandum malitiam duceret, in quem prius miserat ut deciperet.
Quaeritur quare Lc. XXII, 3, dicatur, quod intravit Satanas in eum, quod quidem fuit antequam buccellam
acciperet.
Et hoc est contra illud quod Ioannes hic dicit, scilicet quod post buccellam introivit Satanas in eum.
Responsio. Dicendum, quod tunc introivit ad proditionem faciendam, sed nunc introivit ad eam exequendam et
complendam.
Sed numquid buccellam dare Iudae, post quam introivit in eum Satanas, fuit malum? responsio. Dicendum quod
non. Sed ipse Iudas cum esset malus, bono usus est male.
Sic cum quis indigne accipit eucharistiam, quod bonum est et optimum, male accipit, et vertitur sibi in malum,
quia iudicium sibi manducat et bibit: I Cor. XI, 29.
|#5 Lectio 5

272

