Dominus ad consolationem nostram hoc in se praecessisse ostendere: quod etiam et verbo docuit. Matth. X, 23:
si vos persecuti fuerint in una civitate, fugite in aliam.
Alia quidem ratio est, quia scilicet Christus Deus erat et homo, et ideo virtute divinitatis poterat non laedi a
persecutoribus.
Sed hoc noluit continue facere, quia sic fuisset declarata eius divinitas, quod tamen humanitas eius venisset in
dubium. Et ideo fugiens quandoque persecutores ut homo, asserit suam humanitatem, ut confundat omnes eum
non verum hominem fuisse dicentes.
Quandoque autem transiens illaesus per eos, ostendit suam divinitatem, confundens omnes eum hominem purum
esse dicentes. Et ideo chrysostomus habet aliam litteram, scilicet non enim habebat potestatem, si vellet, in
Iudaeam ambulare: quod dicitur secundum modum humanum; sicut si dicatur: aliquis non potest aliquo ire, si
vellet, propter insidias.
Tertia ratio est, quia nondum passionis aderat tempus: futurum enim erat ut pateretur in Pascha, quando
immolabatur agnus, ut sic victima succederet victimae; infra XIII, V. 1: sciens Jesus quia venit hora eius ut
transeat ex hoc mundo ad patrem.
Ex congruitate vero temporis, quia erat tempus congruum ad eundum in ierusalem: et hoc est quod dicit erat
autem in proximo die festus Iudaeorum Scenopegia.
Scenopegia autem Graecum est, compositum ex scenos, quod est umbra, et phagim, quod est comedere; quasi
dicat: erat tempus in quo comedebant in tabernaculis. Dominus enim mandavit filiis Israel, Lev. XXIII, 41, quod
mense septimo per septem dies habitarent in tabernaculis, in memoriam quod quadraginta annis habitaverunt in
tabernaculis in deserto. Et hoc festum tunc celebrabant Iudaei.
Commemorat autem hoc evangelista, ut ostendat quod multum tempus praetermisit ab eo tempore quo praemissa
de cibo spirituali dicta fuerunt usque ad istud tempus.
Nam quando fecit miraculum de panibus, erat prope dies Paschae; hoc autem festum Scenopegiae est multo post
Pascha; et sic nihil eorum quae in quinque mensibus intermediis per Dominum facta sunt, recitat hic evangelista:
ut detur intelligi quod licet indeficienter signa faceret, ut patet infra ultimo, illa praecipue studuerunt evangelistae
dicere pro quibus aut querela aut contradictio a Iudaeis subsequebatur.
Consequenter cum dicit dixerunt autem ad eum fratres eius, ponitur incitatio fratrum Domini, et primo ponitur
eorum admonitio; secundo assignatur admonitionis ratio, ibi ut discipuli tui videant opera tua; tertio ab
evangelista assignatur causa talis rationis, ibi neque enim fratres eius credebant in eum.
Circa primum primo ponuntur incitantes; unde dicit dixerunt autem ad eum fratres eius, non carnales et uterini,
ut Elvidius blasphemavit, quod abhorret fides catholica, quod sanctissimus ille virgineus uterus qui Deum
protulit et hominem, protulisset postmodum alium hominem mortalem. Fratres ergo eius erant cognatione, quia
erant consanguinei beatae mariae virginis; haec enim est consuetudo Scripturae, consanguineos appellare fratres,
secundum illud gen. c. XIII, 8: non sit, quaeso, iurgium inter me et te... Fratres enim sumus; cum tamen Lot
nepos esset Abrahae. Et, ut Augustinus dicit, sicut in sepulcro ubi positum fuerat corpus Domini, nec ante nec
postea iacuit corpus, sic uterus mariae nec ante nec postea quidquam mortale concepit. Sed quia aliqui de
consanguineis beatae virginis erant apostoli, sicut filii zebedaei, et Iacobi Alphaei, et alii, ideo non est
intelligendum quod fuerunt de illis qui incitaverunt Christum, sed illi fuerunt alii propinqui eius, qui Christum
non diligebant.
Secundo ponitur monitio eorum, cum dicunt transi hinc, scilicet de Galilaea, et vade in Iudaeam, ubi est
ierusalem locus solemnis, doctoribus conveniens; Amos VII, 12: qui vides, gradere in terram Iuda, et ibi
comedes panem tuum, et prophetabis ibi.
Rationem autem subdunt, dicentes ut et discipuli tui videant opera tua, ubi ostendunt se primo inanis gloriae
cupidos; secundo suspiciosos, et tertio incredulos.
Cupidos quidem inanis gloriae ostendunt se, cum dicunt ut et discipuli tui videant opera tua. Patiebantur enim
aliquid humani ad Christum, et volebant captare gloriam de honore humano, qui Christo exhiberetur a turbis; et
ideo inducebant eum ut faceret opera sua in publico. Est enim proprium inanis gloriae cupidi ut quidquid
gloriosum sui vel suorum fuerit, ostendatur in publico; Matth. VI, 5: amant in synagogis et in angulis platearum
stantes orare ut videantur ab hominibus; de quibus dicitur infra XII, 43: dilexerunt magis gloriam hominum
quam Dei.
Suspiciosos autem ostendunt se et primo de formidine Christum notant; unde dicunt ei nemo quippe in occulto
aliquid facit, quasi dicant: tu dicis te facere miracula, sed facis in occulto et hoc ex timore, alioquin ires in
ierusalem et faceres ea ibi coram multitudine.
Sed tamen Dominus dicit infra XVIII, V. 20: in occulto locutus sum nihil. Secundo notant eum de amore gloriae;
unde dicunt et quaerit ipse in palam esse, quasi dicant: tu quaeris gloriam de his quae facis, et tamen propter
timorem abscondis te.
Hoc est proprium malorum, ut credant alios similes eis animi passiones habere. Vide quam irreverenter prudentia
carnis verbum carnem factum arguebat: contra quos dicit iob IV, 3: arguis eum qui non est similis tibi, et
loqueris quod tibi non expedit.

156

