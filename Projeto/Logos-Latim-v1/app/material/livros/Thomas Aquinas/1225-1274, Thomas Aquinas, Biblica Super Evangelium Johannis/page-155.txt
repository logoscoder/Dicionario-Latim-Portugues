Sap. II, 24: invidia diaboli mors introivit in orbem terrarum: imitantur autem illum qui sunt ex parte illius; infra
XIII, 27: post buccellam introivit in eum Satanas, quia scilicet factus est conformis malitiae eius.
Sed si Christus elegit Iudam, et ipse factus est malus, videtur quod erraverit in electione.
Ad quod respondetur primo, secundum chrysostomum, quia hoc non dicitur de electione praedestinationis, sed
ad aliquod officium, et ad statum praesentis iustitiae, ad quem aliquando aliquis eligitur non secundum futurum,
sed secundum quod nunc est in re: quia per hanc electionem non aufert arbitrii libertatem, nec aufert
possibilitatem peccandi; unde, dicitur I Cor. X, 12: qui existimat stare, videat ne cadat. Sic ergo Dominus elegit
Iudam non tamquam malum tunc, nec tamen per electionem ablata est ei possibilitas peccandi.
Secundo respondetur, secundum Augustinum, quod Dominus elegit Iudam malum: et quia boni est ut malo
utatur in bonum, licet sciret eum malum, malo eius bene est usus Deus, dum tradi se pertulit ut nos redimeret.
Vel dicendum quod electio duodecim apostolorum non refertur hic ad personas, sed ad numerum; quasi dicat:
ego elegi in vobis duodenarium numerum. Hic enim numerus congrue consecratur eis qui fidem sanctae trinitatis
per quatuor mundi cardines praedicaturi erant; qui quidem numerus non periit, quia in locum pereuntis proditoris
surrogatus est mathias.
Vel, secundum Ambrosium, ideo elegit Iudam malum, ut consolaretur infirmitatem nostram, si aliquando
contigerit nos ab amicis prodi, cum legimus a discipulo proditum Dominum et magistrum.
Sed quaeritur hic, quare cum dicit Dominus unus ex vobis diabolus est, nihil dicunt discipuli; et postea cum dicit,
infra XIII, 21, unus ex vobis me tradet, dixerunt, numquid ego sum, Domine>? respondeo dicendum, quod huius
ratio est, quia hic Dominus generaliter locutus est, dicens, unum ex eis esse diabolum, quod potest referri ad
quamcumque malitiam, et ideo non sunt commoti: ibi vero tantum facimus audientes, proditionem scilicet
magistri, se continere non valent.
Vel dicendum ad hoc, quod cum Dominus haec verba dixit, quilibet eorum de sua virtute confidebat, et ideo non
timebant de se.
Sed quando Petrus audivit: vade post me, Satana, territi sunt, et infirmiora de se senserunt: et ideo vacillantes
dicebant: numquid ego sum, Domine>? hanc autem responsionem, quam Dominus occulte fecerat, evangelista
exponit, dicens dicebat autem de Iuda, ut rei probavit eventus, ut patet infra, XIII.

|*EVANGELIUM_JOHANNIS
|+7 Capitulus 7
|#1 Lectio 1
Postquam Dominus egit de vita spirituali et nutrimento, hic consequenter agit de instructione seu doctrina, quae
est necessaria spiritualiter regeneratis, ut dictum est supra, et primo ostendit originem suae doctrinae; secundo
manifestat eius utilitatem ab octavo capitulo, et Deinceps.
Circa primum tria facit.
Primo ponitur locus ubi originem suae doctrinae manifestavit; secundo ponuntur occasiones eam manifestandi,
ibi Iudaei ergo quaerebant eum etc.; tertio ponitur ipsa manifestatio, ibi respondit eis Jesus, et dixit: mea doctrina
non est mea etc..
Circa primum tria facit.
Primo ponitur incitatio Christi ad eundum ad locum, ubi publicavit originem suae doctrinae; secundo ponitur
recusatio Domini, ibi dicit ergo eis Jesus etc.; tertio subditur quomodo Christus ad locum illum pervenit, ibi haec
cum dixisset, ipse mansit in Galilaea.
Circa primum duo facit.
Primo ponit occasiones quare Christum incitabant ad eundum; secundo subdit ipsam incitationem, ibi dixerunt
autem ad eum fratres eius.
Ex tribus autem movebantur ut incitarent Christum ad eundum in Iudaeam: primo quidem ex mora eius; secundo
ex proposito; tertio ex congruitate temporis.
Ex mora quidem eius in Galilaea, in qua ostendebat Christus se velle morari: et ideo dicit post haec, verba
scilicet quae dicta sunt in capharnaum, ambulabat Jesus in Galilaeam; scilicet, acceperat iter de capharnaum,
quae erat metropolis Galilaeae, ut discurreret per Galilaeam.
Ideo autem Dominus in Galilaea frequentius moratur, ut ostendat nobis transmigrandum esse de vitiis ad virtutes;
Ez. XII, 3: tu ergo, fili hominis, fac tibi vasa transmigrationis, et transmigrabis per diem coram eis.
Ex proposito autem Christi, qui forte eis per verba innotuit; et ideo dicit non enim volebat in Iudaeam ambulare.
Cuius ratio est quia quaerebant eum Iudaei interficere; supra V, 18: quaerebant eum Iudaei interficere: quia non
solum solvebat sabbatum, sed et patrem suum dicebat Deum, aequalem se faciens Deo.
Sed numquid non poterat illuc ire, et ambulare inter Iudaeos, et ab eis non occidi, sicut fecit infra VIII, 59?
respondeo dicendum, quod ad hoc triplex ratio assignatur. Prima ab Augustino: quia futurum erat ut aliquis
fidelis Christi absconderet se ne a persecutoribus inveniretur. Ne ergo illi fuga obiiceretur pro crimine, voluit

155

