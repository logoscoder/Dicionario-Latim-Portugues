sumitur pro appetitu naturali, qui nihil est aliud quam naturalis inclinatio, de qua dicitur iob XXVIII, 25: qui
creavit ventis pondus.
Secundo ponitur venti indicium, cum dicit et vocem eius audis; et sumitur vox pro sono quem facit ventus ex
percussione ad aliquod corpus; de quo dicitur in Ps. Lxxvi, 19: vox tonitrui tui in rota.
Tertio ponit venti originem, quae occulta est; unde dicit et nescis unde veniat, idest ubi oriatur; Ps. Cxxxiv, 7:
qui producit ventos de thesauris suis.
Quarto ponit venti finem, qui similiter occultus est; unde dicit aut quo vadat; supple, nescis, idest ubi persistat. Et
hanc quidem similitudinem inducit ad propositum, cum dicit sic est omnis qui natus est ex spiritu; quasi dicat: si
ventus, qui est corporeus, habet occultam originem, nec potest sciri eius processus; quomodo miraris, si tu non
potes scire processum regenerationis spiritualis? sed contra hanc expositionem obiicit Augustinus dicens, quod
Dominus non intellexit de vento, cum dixit spiritus ubi vult spirat etc. Nam de quolibet vento scimus, unde
veniat, aut quo vadat: nam Auster venit a meridie, et vadit ad Aquilonem; boreas vero e converso ab Aquilone ad
meridiem vadit.
Quomodo ergo de spiritu corporeo dicit Dominus nescis unde veniat, aut quo vadat? sed ad hoc responderi
potest, quod principium venti potest sciri dupliciter. Uno modo in generali; et hoc modo scitur unde veniat, idest
a qua parte mundi, sicut scitur, quod Auster venit a meridie; et quo vadat, quia ad Aquilonem. Alio modo in
speciali; et hoc modo nescitur unde veniat, idest in qua plaga determinate incipiat: aut quo vadat, idest ubi
determinate cesset. Et cum chrysostomo ad hanc expositionem conveniunt omnes fere Graeci doctores.
Alio modo exponitur de spiritu sancto; et secundum hoc quatuor ponit de spiritu sancto. Primo quidem eius
potestatem, cum dicit spiritus ubi vult spirat: quia pro libero potestatis arbitrio inspirat ubi vult, et quando vult,
corda illustrando; I Cor. XII, 11: haec omnia operatur unus atque idem spiritus, dividens singulis prout vult. Ex
quo confutatur error Macedonii ponentis spiritum sanctum esse ministrum patris et filii. Non enim spiraret ubi
ipse vellet, sed ubi ei mandaretur.
Secundo vero ponit spiritus sancti indicium, cum dicit et vocem eius audis; Ps. Xciv, 8: hodie si vocem eius
audieritis, nolite obdurare corda vestra.
Sed contra hoc obiicit chrysostomus dicens, quod non potest intelligi de spiritu sancto.
Dominus enim loquebatur Nicodemo, qui adhuc infidelis erat, cui non competebat audire vocem spiritus sancti.
Sed dicendum, secundum Augustinum, quod spiritus sancti est duplex vox. Una, qua loquitur intus in corde
hominis; et hanc audiunt solum fideles et sancti: de qua dicitur in ps. c. Lxxxiv, 9: audiam quid loquatur in me
Dominus Deus. Alia est, qua spiritus sanctus loquitur in Scripturis, vel per praedicatores, secundum quod dicitur
Matth. X, 20: non enim vos estis qui loquimini, sed spiritus sanctus qui loquitur in vobis. Et hanc audiunt etiam
infideles et peccatores.
Tertio ponit spiritus sancti originem, quae occulta est, unde dicit et nescis unde veniat, licet vocem eius audias: et
hoc ideo quia venit a patre et filio; infra XV, 26: cum autem venerit Paraclitus, quem ergo mittam vobis a patre
spiritum veritatis, qui a patre procedit. Pater autem, et filius lucem habitant inaccessibilem, quam nemo
hominum vidit, sed nec videre potest: ut dicitur I tim.
Ult. 16.
Quarto ponit spiritus sancti finem, qui quidem occultus est, et ideo dicit aut quo vadat, supple: nescis, quia
perducit ad occultum finem, scilicet ad beatitudinem aeternam.
Unde dicitur pignus hereditatis, Eph. I, V. 14 et I Cor. II, 9: oculus non vidit nec auris audivit, nec in cor hominis
ascendit, quae praeparavit Deus iis qui diligunt illum. Vel nescis unde veniat, idest quomodo hominem introeat,
aut quo vadat, idest ad quam perfectionem illum adducat; iob IX, 11: si venerit ad me, non videbo eum.
Sic est omnis qui natus est ex spiritu; idest, sicut spiritus sanctus.
Nec mirum: nam sicut supra dixerat, quod natum est ex spiritu, spiritus est: quia in viro spirituali sunt
proprietates spiritus sancti, sicut in carbone succenso sunt proprietates ignis.
Sunt autem in eo qui natus est ex spiritu sancto praedictae quatuor proprietates spiritus.
Primo namque habet libertatem; II cor. c. III, 17: ubi spiritus Domini, ibi libertas, quia spiritus Domini ducit ad
id quod rectum est, Ps. Cxlii, 10: spiritus tuus bonus deducet me in terram rectam, et liberat a servitute peccati et
legis, Rom. VIII, 2: lex spiritus vitae in Christo liberavit me etc..
Secundo vero eius indicium sumis per vocem verborum suorum, quam dum audis, cognoscis eius spiritualitatem;
Matth. XII, 34: ex abundantia cordis os loquitur.
Tertio vero habet originem occultam, et finem, quia nullus potest spiritualem iudicare I Cor. II, 15: spiritualis
omnia iudicat, et ipse a nemine iudicatur.
Vel nescis unde veniat, principium spiritualis nativitatis eius, quod est gratia baptismalis aut quo vadat, idest quo
dignus efficitur, idest vita aeterna, quae tibi adhuc occulta est.
Hic ponitur causa et ratio spiritualis regenerationis: et primo ponitur interrogatio Nicodemi; secundo responsio
Domini respondit Jesus, et dixit ei etc..
Apparet autem ex primo, quod Nicodemus adhuc rudis, et adhuc Iudaeus sensibilis existens, mysteria Christi, et
per ea exempla, et per rationes proposita intelligere non poterat; et ideo dicit quomodo possunt haec fieri?
dupliciter namque aliqui inquirunt. Quidam namque ex diffidentia; sicut zacharias, Lc. I, V. 18: unde hoc sciam?
73

