nescio quod sit peccator, et miror quod hoc asseritis, quia opus fecit quod non videtur esse peccatoris, quia
caecus cum essem, modo video, eius beneficio. Secundum Augustinum, hoc dicit ut neque pateretur calumniam,
neque veritatem subcelaret. Fortassis enim si dixisset, scio eum iustum, quod verum erat, calumniati fuissent
eum. Sed, secundum chrysostomum, ideo hoc dixit ut daret eis maius testimonium, scilicet ipsius miraculosae
operationis, et suam responsionem faceret fide dignam ab accepto beneficio.
Hic iterato interrogant, ut calumniam inferant, et primo ponitur dolosa Pharisaeorum interrogatio; secundo
respondentis caeci derisio, ibi respondit eis etc..
Dicit ergo quantum ad primum, dixerunt ergo illi: quid fecit tibi? quia enim caecus confessus fuerat se a Christo
visum recepisse, quod isti non quaerebant, sed potius in ipso modo faciendi, contra Christum calumniam inferre
intendebant. Ideo non dicunt, qualiter vidisti? sed quomodo aperuit tibi oculos? quasi dicant: numquid aliquo
praestigio seu maleficio hoc fecit? secundum illud Ps. XXXVII, 13: qui quaerebant mala mihi, locuti sunt
vanitates, et dolos tota die meditabantur.
Hic ponitur responsio: quia enim caecus quasi iam viderat, ideo non remisse, sed audacter de reliquo eis loquitur.
Unde primo irridet Pharisaeorum iteratam interrogationem, dicens dixi vobis iam, et audistis: quid iterum vultis
audire? quasi dicat: ex quo semel dixi vobis, quid iterum vultis audire? hoc enim insipientis est. Videtur enim
quod non attenditis ad ea quae dicuntur. Unde non est ultra respondendum vobis, inaniter interrogantibus, et
cavillari potius quam discere volentibus; Eccli. XXII, V. 9: cum dormiente loquitur qui narrat stulto sapientiam:
et in fine narrationis dicit: quis est hic? secundo deridet praesumptuosam Pharisaeorum intentionem, dicens
numquid et vos vultis discipuli eius fieri? quando enim aliquis diligenter inquirit: aut hoc facit bona intentione,
ut scilicet ei adhaereat, aut mala, ut eum condemnet. Quia ergo isti diligenter quaerebant, et caecus non ausus est
eis imponere quod mala intentione quaererent, declinat ad aliam partem, dicens numquid et vos vultis discipuli
eius fieri? quasi dicat: si non quaeritis malitiose, ergo vultis adhaerere ei; Ier. XIII, 23: si mutare potest Aethiops
pellem suam, aut pardus varietates suas; et vos poteritis bene facere. Et, ut Augustinus dicit, illuminatus libenter
volebat istos illuminare.
Unde signanter dicit et vos, quasi se innuens discipulum; quasi dicat: numquid et vos vultis, ut et ego sum,
discipuli eius fieri? ego iam video, vestrae illuminationi non invideo. Et, ut chrysostomus dicit, ex ista caeci
constantia apparet quam forte quid sit veritas, quae si despectos assumpserit, claros et fortes eos facit. Et quam
imbecille quid sit mendacium, quod etsi cum fortibus fuerit, imbecilles eos monstrat et reddit.
Hic irrogatur caeco a Pharisaeis maledictio, et primo ponitur Pharisaeorum ad caecum maledictio; secundo caeci
ad Pharisaeos redargutio, ibi respondit ille.
Circa primum duo facit.
Primo ponitur Pharisaeorum maledictio; secundo maledictionis occasio, ibi nos autem Moysi discipuli sumus.
Dicit ergo quantum ad primum: maledixerunt ei, scilicet Pharisaei caeco, et dixerunt: tu discipulus eius sis. Quae
quidem maledictio est, si pravum cor eorum discutias, non si verba perpendas: immo est summa benedictio. Et
tale maledictum sit super nos, et super filios nostros; supra VIII, V. 31: vere discipuli mei eritis, si manseritis in
sermone meo. Ideo tamen evangelista dixit maledixerunt, quia ex malo eorum corde procedebant; Prov. XXVI,
23: quomodo si ornare velis vas fictile argento sordido, sic labia tumentia cum pessimo corde sociata.
Et de hac maledictione dicitur in Ps. Cviii, V. 28: maledicent illi, et ut benedices; et Matth. V, 11: beati eritis
cum maledixerint vobis etc..
Causam maledictionis subiungit consequenter cum dicit nos autem Moysi discipuli sumus. Reputabant enim
maledictionem quod caecus dixerat eis, quod fierent discipuli Christi; cum ipsi gloriarentur se esse discipulos
Moysi, quem maiorem reputabant.
Et ideo primo proponunt suam conditionem, dicentes nos autem Moysi discipuli sumus.
Eccli. XXIV, 33: legem mandavit Moyses in primitiis iustitiarum etc.. Sed falsa est eorum gloria, quia nec eum
sequebantur, nec praecepta eius implebant; supra V, 46: si crederetis Moysi, crederetis forsitan et mihi; quasi
dicat: nec sequimini servum, et Deorsum ponitis contra Dominum.
Secundo extollunt Moysi dignitatem, cum dicunt nos scimus quia Moysi locutus est Deus. In quo verum dicunt,
quia, ut dicitur Ex. XXXIII, 11, loquebatur Dominus Moysi facie ad faciem, sicut loqui solet homo ad amicum
suum; et Num. XII, 6, dicit Dominus: si fuerit inter vos propheta Domini, in visione apparebo ei, vel per
somnium loquar ad illum. At non talis servus meus Moyses, qui in omni domo mea fidelissimus est: ore enim ad
os loquor ei. Unde excellentiori modo loquebatur cum eo quam cum aliis prophetis.
Et de hac locutione hic ipsi loquuntur.
Constat autem quod cum ad Moysem Deus loqueretur verbum suum, quod dignitas Moysi est ex verbo Dei. Et
sic verbum maioris dignitatis est quam Moyses; hebr. c. III, 3: amplioris gloriae iste, scilicet Christus, prae
Moyse dignus habitus est, quanto ampliorem honorem habet domus, qui aedificavit illam.
Tertio occulte insinuant Christi dignitatem, cum dicit hunc autem, scilicet Christum, nescimus unde sit: quod
quidem verum est, non tamen secundum eorum intentionem.
Nesciebant enim patrem, unde Christus erat; supra VIII, 19: neque me scitis, neque patrem meum. Sed falsum est
quantum ad eorum intentionem. Dixerunt enim hunc autem nescimus unde sit; quasi dicant: nullius auctoritatis

202

