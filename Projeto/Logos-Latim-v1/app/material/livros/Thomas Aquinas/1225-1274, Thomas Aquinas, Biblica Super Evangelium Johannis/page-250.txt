Consequenter cum dicit venit ergo vox de caelo etc., ponitur gloriae promissio, et primo inducitur vox gloriam
promittentis; secundo ponitur opinio turbae devotae dubitantis, ibi turba autem quae stabat et audierat, dicebat
tonitruum factum esse; tertio ponitur expositio prolatae vocis, ibi respondit Jesus, et dixit: non propter me haec
vox venit.
Dicit ergo quantum ad primum: venit ergo vox de caelo. Vox ista, vox est Dei patris, sicut illa quae supra
Christum baptizatum, Matth. II, 17: hic est filius meus dilectus, et similiter quae venit super eum transfiguratum,
Matth. XVII, 5. Licet autem omnis talis vox formata sit virtute totius trinitatis, specialiter tamen formatur ad
repraesentandum personam patris, unde et vox patris dicitur: sicut columba formata est a tota trinitate, ad
significandum personam spiritus sancti; et similiter corpus Christi a tota trinitate formatum est, sed specialiter a
persona verbi assumptum, quia ad hoc formatum est ut ei uniretur.
Vox ergo ista duo facit. Primo manifestat praeteritum, dicens et clarificavi, idest, clarum genui ab aeterno, quia
filius non est nisi quaedam claritas et splendor patris; Sap. VII, 26: candor est lucis aeternae, et speculum sine
macula Dei maiestatis; hebr. c. I, 3: qui cum sit splendor gloriae, et figura substantiae eius. Vel clarificavi, in
nativitate, quando Angeli cecinerunt: gloria in excelsis Deo, Lc. II, 14, et in miraculis per eum factis.
Secundo praenuntiat futurum: et iterum clarificabo, in passione, in qua triumphavit de diabolo, et in resurrectione
et ascensione, et in totius mundi conversione; Act. III, 13: Deus patrum nostrorum clarificavit filium suum
Jesum.
Opinio turbae dubitantis de voce ponitur, cum dicit turba ergo quae stabat, et audierat, dicebat tonitruum esse
factum: in qua quidem turba, et in omni turba, quidam erant grossioris et tardioris intellectus, quidam vero
acutioris; quamvis omnes imperfecte se haberent ad ipsius vocis cognitionem. Nam desidiosi et carnales non
perceperunt vocem ipsam nisi quantum ad sonum; et ideo dicebant tonitruum factum esse. Sed non usquequaque
decipiebantur: vox enim Domini tonitruum erat, tum quia mirabilem significationem habebat, tum quia maxima
continebat; iob XXVI, 14: cum vix parvam scintillam sermonum eius audierimus, quis poterit tonitruum
magnitudinis illius intueri? Ps. Lxxvi, 19: vox tonitrui tui in rota. Acutiores vero perceperunt de ipsa voce quod
esset sonus vocis articulatae et significativae: unde dixerunt eam esse locutionem.
Sed credentes Christum esse purum hominem, defecerunt, locutionem illam Angelo tribuentes; unde dicebant
Angelus ei locutus est: qui quidem similia patiebantur diabolo, qui credebat Christum Angelorum adminiculo
indigere; unde dicebat, Matth. IV: Angelis suis mandavit de te, et in manibus tollent te.
Non enim Angelorum custodia indiget et adiutorio, sed ipse Angelos glorificat et custodit.
Expositio vocis subditur, cum dicit: respondit Jesus, et dixit etc., et primo exponit vocem prolatam; secundo
ponit contradictionem, ibi respondit ei turba; tertio subdit Domini responsionem, ibi dixit ergo eis Jesus.
Circa primum duo facit.
Primo ponit causam vocis; secundo subdit eius significationem, ibi nunc iudicium est mundi etc..
Sciendum est circa primum, quod quia dixerant Angelus locutus est ei Angelus autem loquitur alicui revelando
ad utilitatem eius qui loquitur, sicut patet Apoc. I, et Ez. 1, ideo Dominus, ostendens se non indigere alicuius
vocis, seu angelicae revelationis adminiculo, dicit non propter me, scilicet instruendum, venit haec vox, sed
propter vos.
Nihil enim significavit quod ipse ante nesciret, quia in ipso sunt omnes thesauri sapientiae et scientiae Dei
absconditi: Col. II, V. 3, ita ut noverit omnia quae pater novit.
Sed propter vos venit, scilicet instruendos.
In quo datur intelligi, quod multa dispensative circa Christum propter nos facta sunt, non quod eis Christus
indigeret; Rom. XV, V. 4: quaecumque scripta sunt, ad nostram doctrinam scripta sunt.
Consequenter cum dicit nunc iudicium est mundi, ponit vocis significationem, et primo ponit iudicium quo erat
glorificandus; secundo subdit iudicii effectum, ibi nunc princeps mundi huius eiicietur foras, et tertio
clarificationis modum, ibi et si ego exaltatus fuero a terra, omnia traham ad meipsum.
Dicit ergo nunc iudicium est mundi.
Sed si hoc est, quid ergo expectamus quod Dominus veniat iterum iudicaturus? ad quod dicendum, quod iam
venit ad iudicandum iudicio discretionis, quo discerneret suos a non suis; supra IX, 39: in iudicium ego in hunc
mundum veni. Et de hoc dicit nunc iudicium est mundi. Sed venturus est ad iudicandum iudicio condemnationis,
ad quod primo non venit; supra III, 17: non enim misit Deus filium suum in mundum ut iudicet mundum, sed ut
salvetur mundus per ipsum.
Vel dicendum, quod duplex est iudicium.
Unum quo condemnatur mundus, et de hoc non dicitur hic; aliud est iudicium mundi quo iudicatur pro mundo,
inquantum mundus a servitute diaboli liberatur. Hoc modo intelligitur illud Ps. XXXIV, 1: iudica, Domine>,
nocentes me, expugna impugnantes me etc.. Et haec duo in idem redeunt: quia hoc ipso quod iudicatur pro
mundo, excluso diabolo, discernuntur boni a malis.
Effectus iudicii est exclusio diaboli, unde dicit nunc princeps huius mundi eiicietur foras, per virtutem passionis
Christi. Unde sua passio est eius clarificatio, ut quasi per hoc exponat quod dicit et clarificabo, inquantum
scilicet princeps huius mundi eiicietur foras, quasi per passionem victoriam de diabolo habeat; I Io. III, 8: in hoc
apparuit filius Dei, ut dissolvat opera diaboli.
250

