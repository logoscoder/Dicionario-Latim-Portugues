Tertium pertinet ad principum falsitatem.
Dixerunt enim, quod nullus ex principibus et Pharisaeis in Christum credidit, et ideo dicit qui erat unus ex ipsis;
quasi dicat: si Nicodemus, qui est unus ex principibus, credidit in eum, manifestum est falsum esse quod
principes et Pharisaei dicunt, scilicet quod nullus ex principibus credidit in eum. Ier. c. XVI, 19: vere mendacium
locutus est.
Exhortatio autem Nicodemi ponitur cum dicit numquid lex nostra iudicat hominem, nisi prius audierit ab ipso et
cognoverit quid faciat? nam secundum leges civiles debet praecedere diligens inquisitio sententiam.
Unde dicitur Act. XV, 16: non est Romanis consuetudo damnare aliquem hominem, priusquam is qui accusatur,
praesentes habeat accusatores, locumque defendendi accipiat ad abluenda crimina. Unde iob XXIX, 16: causam
quam ignorabam, diligenter investigabam.
Propter hoc in lege Moysi, Ex. XXIII, 7, dicitur: innocentem et iustum non condemnabis, quia aversor impium.
Haec autem verba ideo dicit, quia cum fidelis esset, volebat eos ad Christum convertere.
Quia tamen timidus erat, occulte hoc faciebat.
Credebat enim, quia si tantummodo Christum vellent audire, quod verbum Christi esset tantae efficaciae quod
forte similes fierent illis qui missi fuerant ad Jesum, et ad verba eius conversi sunt in facto eo ad quod missi
fuerant.
Contradictio principum ponitur cum dicit responderunt et dixerunt ei etc..
Ubi primo comprehendunt eum quasi seductum; secundo quasi legis ignarum.
Quantum ad primum dicunt numquid et tu Galilaeus es, idest, a Galilaeo seductus.
Arbitrantur enim Christum Galilaeum ex conversatione in Galilaea: et ideo omnes qui Christum confitebantur,
quasi in opprobrium Galilaeos vocant; Mt. XXVI, 69: respondit ancilla Petro: et tu Galilaeus es? infra IX, V. 27:
numquid et vos vultis discipuli eius fieri? quantum ad secundum dicunt scrutare Scripturas, et vide, quia a
Galilaea propheta non surgit; cum tamen esset legis doctor, nec de novo scrutari indigebat. Quasi dicant: licet tu
sis doctor, tamen hoc ignoras: sicut supra dictum est III, 10, tu es magister in Israel, et haec ignoras? licet autem
non habeatur expresse in Scriptura veteris testamenti quod de Galilaea propheta surgeret, hoc tamen habetur
quod inde exire debeat Dominus prophetarum, secundum illud Is. II, 1: flos, idest Nazarenus, de radice eius
ascendet, et requiescet super eum spiritus Domini.
Sed terminatio dissensionis ostenditur infructuosa; unde dicit et reversi sunt unusquisque, quasi infecto negotio,
in domum suam, idest in propria, vacui fide, et fraudati a malo desiderio suo. Iob V, 13: consilium pravorum
dissipat; Ps. XXXII, 10: Dominus reprobat consilia principum, et cogitationes populorum dissipat. Vel, in
domum suam, idest in malitiam infidelitatis et impietatis suae; Apoc. II, 13: scio ubi habitas, ubi sedes est
Satanae: et tenes nomen meum, et non negasti fidem meam.
|+8 Capitulus 8
|#1 Lectio 1
Postquam egit evangelista de origine doctrinae Christi, hic consequenter agit de eius virtute. Habet autem
doctrina Christi virtutem illuminativam et vivificativam, quia verba eius spiritus et vita sunt.
Primo ergo agit de virtute doctrinae Christi illuminativa; secundo de virtute vivificativa, infra X, amen, amen
dico vobis, qui non intrat per Ostium in ovile ovium, sed ascendit aliunde, ille fur est et latro.
Ostendit autem illuminativam virtutem doctrinae Christi, primo verbo; secundo miraculo, ibi et praeteriens Jesus,
vidit hominem caecum a nativitate.
Circa primum duo facit.
Primo introducit Christum docentem; secundo ponit doctrinae Christi virtutem, ibi iterum ergo locutus est eis
Jesus.
Ad officium autem doctoris duo pertinent.
Primo ut devotos instruat; secundo ut adversarios repellat.
Primo ergo Christus instruit populum devotum; secundo repellit adversarios, ibi adducunt autem Scribae etc..
Circa primum tria facit. Primo describitur locus doctrinae; secundo auditor; tertio doctor.
Locus autem doctrinae est templum. Unde primo ponit recessum ab eo; secundo reditum.
Recessus quidem, cum dicit Jesus autem perrexit in montem oliveti. Nam Dominus hanc sibi consuetudinem
fecerat ut per diem quando erat ierosolymis in diebus festis, praedicaret in templo, signa et miracula faceret, et in
sero revertebatur in bethaniam, et apud sorores Lazari mariam et martham hospitabatur, quae erat in monte
oliveti. Secundum igitur hunc morem dicit, quod cum in novissimo magnae festivitatis die Jesus stetisset in
templo, et praedicasset, de sero perrexit in montem oliveti, ubi erat bethania.
Et hoc convenit mysterio: nam, ut dicit Augustinus, ubi decebat Christum docere et suam misericordiam
manifestare nisi in monte oliveti, in monte unctionis et chrismatis? oliva autem misericordiam signat: unde et in
Graeco oleos idem est quod misericordia.

171

