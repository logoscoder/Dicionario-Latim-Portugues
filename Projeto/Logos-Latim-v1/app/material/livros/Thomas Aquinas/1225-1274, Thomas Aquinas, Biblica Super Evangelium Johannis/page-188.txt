Sed hoc quod numquam fuerit in veritate iustitiae, potest habere duplicem sensum.
Unum quidem secundum Manichaeos, qui dicunt diabolum naturaliter malum esse: ex quo sequitur quod semper
malus fuerit. Nam quod inest naturaliter, semper inest. Sed hoc est haereticum, quia in Ps. Cxlv, 6, dicitur, quod
Deus fecit caelum et terram, mare et omnia quae in eis sunt. Ergo omne ens est a Deo; omne autem quod est a
Deo, inquantum est, bonum est.
Et ideo alii dixerunt, quod Daemon ex sui natura bonus est a Deo creatus, sed in primo instanti factus est malus
per liberum arbitrium.
Et differunt isti a Manichaeis: quia illi dicunt Daemones semper fuisse malos, et naturaliter; isti vero semper
malos, sed per liberum arbitrium.
Sed posset alicui videri quod quia Angelus non est malus per naturam, sed per peccatum propriae voluntatis,
peccatum autem est actus quidam, potuit fieri ut Angelus in principio actus fuerit bonus, sed in termino actus
mali fuerit malus effectus. Manifestum est autem quod actus peccati in Daemone est creatione posterior,
terminus autem creationis est ipsum esse Angeli: terminus vero operationis peccati est quod sint mali. Et sic ex
hac ratione volunt quod impossibile sit quod in primo instanti quo Angelus esse coepit, fuerit malus.
Sed haec ratio non videtur sufficiens, habet enim locum in motibus temporalibus tantum, qui successive aguntur,
non autem in motibus instantaneis. Nam in motibus successivis aliud est instans in quo incipit actio, et aliud in
quo terminatur: sicut si motus localis sequitur ad alterationem, non potest in eodem instanti terminari motus
localis et alteratio. Sed in mutationibus instantaneis, simul et in eodem instanti potest esse terminus primae et
secundae mutationis; sicut in eodem instanti quo illuminatur luna a sole, illuminatur aer a luna. Manifestum est
autem quod creatio est instantanea, et similiter motus liberi arbitrii in Angelis, cum non indigerent collatione et
discursu rationis; unde nihil prohibet simul et in eodem instanti esse terminum creationis, in quo fuit bonus, et
iterum terminum liberi arbitrii, in quo fuit malus.
Et hoc aliqui concedunt; sed dicunt hoc non fuisse, licet esse potuerit: et hoc propter auctoritatem Scripturae.
Dicitur enim sub figura regis Babylonis de diabolo, Is. XIV, 12: quomodo cecidisti, Lucifer, qui mane oriebaris?
Ez. XXVIII, 13, dicitur sub persona regis tyri: in deliciis Paradisi Dei fuisti. Et ideo dicunt, quod non fuit in
principio suae creationis malus, sed quandoque bonus fuit, et per liberum arbitrium cecidit.
Sed dicendum est, quod in primo instanti suae creationis non potuit esse malus. Cuius ratio est, quia nullus actus
habet rationem peccati, nisi inquantum est praeter rationem naturae agentis voluntarii. In quolibet autem ordine
actuum prius est actus naturalis; sicut in intelligendo, primo intelliguntur prima principia, et per ipsa intelliguntur
alia, et, in volendo similiter, primo volumus ultimam perfectionem et ultimum finem, cuius appetitus naturaliter
nobis inest, et propter ipsum appetimus alia. Quod autem secundum naturam fit, non est peccatum. Impossibile
est ergo quod primus actus diaboli fuerit malus. Fuit ergo diabolus in aliquo instanti bonus, sed in veritate non
stetit, idest, non permansit.
Ad illud autem quod dicitur I Io. III, 8: diabolus ab initio peccavit, dicendum, quod ab initio quidem peccavit;
quia ex quo incepit peccare, numquam desiit.
Consequenter cum dicit quia non est veritas in eo, manifestat quod dixit.
Quae quidem manifestatio intelligitur dupliciter.
Uno quidem modo, secundum Origenem, ut sit manifestatio communis per specialem, sicut si vellem
manifestare quod socrates est animal per hoc quod est homo. Quasi dicat in veritate non stetit, sed cecidit; et hoc
quia non est veritas in eo. Est autem duplex gradus non stantium in veritate. Aliqui enim in veritate non stant,
quia non firmantur in ea, sed dubitant Ps. Lxxii, 2: mei autem pene moti sunt pedes, pene effusi gressus mei.
Aliqui autem quia totaliter a veritate resiliunt. Et sic diabolus in veritate non stetit, sed ab ea recessit per
aversionem.
Sed numquid nulla veritas est in eo? et quidem si nulla veritas sit, neque semetipsum intelliget, neque aliquid,
cum intellectus non sit nisi verorum: quod est inconveniens.
Dicendum est ergo, in Daemonibus esse aliquam veritatem, sicut aliquod verum. Nullum enim malum totaliter
corrumpit bonum, cum ad minus, subiectum in quo malum est, sit bonum. Ideo dyonisius dicit, quod in
Daemonibus manent integra naturalia bona.
Sic igitur aliqua veritas est in eis, sed non completiva, a qua aversi sunt, scilicet a Deo, qui est veritas et sapientia
completiva.
Secundo vero modo manifestatio ista est per signum, ut Augustinus dicit.
Quia videtur quod potius debuisset contrarium dici. Ideo scilicet veritas non est in eo, quia in veritate non stetit.
Sed sicut causa aliquando manifestatur per effectum, ita Dominus voluit ostendere quod in veritate non stetit per
hoc quod veritas non est in eo: esset enim in eo, si in veritate stetisset. Similis modus loquendi habetur in Ps.
XVI, 6: ego clamavi quoniam exaudisti; quasi, ex hoc apparet quod clamavit, quia fuit exauditus.
Consequenter cum dicit cum loquitur mendacium, ex propriis loquitur, ostendit quod diabolus est contrarius
veritati, et primo ponit intentum; secundo manifestat propositum, ibi quia mendax est, et pater eius.
Veritati autem contrarium est falsum et mendacium; diabolus autem est veritati contrarius, quia loquitur
mendacium: et ideo dicit dum loquitur, mendacium loquitur.

188

