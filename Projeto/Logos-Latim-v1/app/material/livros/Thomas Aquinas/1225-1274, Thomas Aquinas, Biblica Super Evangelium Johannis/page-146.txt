Omnis qui audivit a patre, docente et manifestante, et didicit, praebendo assensum, venit ad me; venit, inquam,
tripliciter: per cognitionem veritatis, per amoris affectum et per operis imitationem. Et in quolibet oportet quod
audiat et discat.
Nam qui venit per cognitionem veritatis, oportet eum audire, Deo inspirante, secundum illud Ps. Lxxxiv, 9:
audiam quid loquatur in me Dominus Deus, et addiscere per affectum, ut dictum est. Qui vero venit per amorem
et desiderium, ut dicitur infra VII, 37: si quis sitit, veniat ad me, et bibat, et hunc oportet audire verbum patris, et
capere illud, ad hoc ut addiscat, et afficiatur. Ille enim discit verbum qui capit illud secundum rationem dicentis;
verbum autem Dei patris est spirans amorem: qui ergo capit illud cum fervore amoris, discit; Sap. VII, 27: in
animas sanctas se transfert, prophetas et amicos Dei constituit. Per operis autem imitationem itur ad Christum,
secundum illud Matth. XI, 28: venite ad me, omnes qui laboratis et onerati estis, et ego reficiam vos. Et hoc
etiam modo quicumque discit, venit ad Christum: nam sicut conclusio se habet in scibilibus, ita et operatio in
operabilibus. In scientiis autem quicumque perfecte discit, venit ad conclusionem: ergo in operabilibus qui
perfecte verba discit, venit ad rectam operationem; Is. L, 5: Dominus aperuit mihi aurem; ego autem non
contradico.
Sed quia aliqui possent opinari quod omnes homines visibiliter a patre audirent et addiscerent, ideo ut hoc
Dominus excludat, subdit non quia patrem vidit quisquam, idest, aliquis homo vivens in hac vita non vidit
patrem in sua essentia, secundum illud Ex. XXXIII, 20: non videbit me homo, et vivet, nisi is, scilicet filius, qui
est a Deo, hic vidit patrem, suum per essentiam.
Vel quisquam non vidit patrem, visione comprehensionis, qua visione nec homo nec Angelus eum vidit unquam,
nec videre potest, nisi is qui est ex Deo, idest filius; Matth. XI, V. 27: nemo novit patrem nisi filius.
Cuius quidem ratio est, quia cum omnis visio sive cognitio fiat per aliquam similitudinem, secundum modum
similitudinis, quem habent creaturae ad Deum, secundum hoc habent cognitionem ipsius. Unde et Philosophi
dicunt, quod intelligentiae cognoscunt primam causam, secundum hanc quam habent similitudinem eius. Omnis
autem creatura participat quidem aliquam similitudinem Dei, sed in infinitum distantem a similitudine suae
naturae et ideo nulla creatura potest ipsum cognoscere perfecte et totaliter, prout est in sua natura.
Filius autem, quia perfecte totam naturam patris accepit per aeternam generationem, ideo totaliter videt et
comprehendit.
Sed attendendum ad congruum ordinem loquendi. Nam supra cum loqueretur de cognitione aliorum, usus est
verbo auditus; hic vero cum loquitur de cognitione filii, utitur verbo visionis: nam cognitio quae est per visum,
est immediata et aperta; ea vero quae est per auditum, fit mediante eo qui vidit. Sic et nos cognitionem quam
habemus de patre, accepimus a filio, qui vidit: ut sic nullus patrem cognoscat nisi per Christum, qui eum
manifestat, et nullus ad filium veniat, nisi a patre manifestante audierit.
|#6 Lectio 6
Represso Iudaeorum murmure, consequenter Dominus satisfacit dubitationi quae orta erat in cordibus Iudaeorum
de verbo quod dixerat, scilicet ego sum panis, qui de caelo descendi, ubi intendit probare hoc verum esse de se:
et argumentatur sic. Ille panis descendit de caelo qui dat vitam mundo; sed ego sum panis dans vitam mundo:
ergo ego sum panis qui de caelo descendi etc..
Circa hoc tria facit.
Primo ponit quasi minorem suae rationis, scilicet ego sum panis vitae; secundo ponit maiorem, scilicet quod
panis qui de caelo descendit, debet dare vitam, ibi patres vestri manducaverunt manna in deserto, et mortui sunt;
tertio ponit conclusionem, ibi ego sum panis vivus.
Circa primum duo facit.
Primo manifestat suum propositum; secundo intentum quasi probatum inducit, ibi ego sum panis vitae.
Propositum suum est ostendere quod sit panis vitae. Panis autem vivificat inquantum sumitur. Constat autem
quod qui credit in Christum, sumit eum intra seipsum, secundum illud Eph. III, 17: habitare Christum per fidem
in cordibus nostris. Si ergo ille qui credit in Christum habet vitam, manifestum est quod manducando hunc
panem vivificatur: ergo iste panis est panis vitae.
Et hoc est quod dicit amen, amen dico vobis, qui credit in me, fide scilicet formata, quae non solum perficit
intellectum, sed etiam affectum (non enim tenditur in rem creditam nisi ametur) habet vitam aeternam.
Christus autem est in nobis dupliciter: scilicet in intellectu per fidem, inquantum fides est; et in affectu per
caritatem, quae informat fidem: I Io. IV, 16: qui manet in caritate, in Deo manet, et Deus in eo. Qui ergo credit
sic in Christum ut in eum tendat, habet ipsum in affectu et in intellectu: et si addamus, quod Christus est vita
aeterna, ut dicitur I Io. Ult., c. 20: ut simus in vero filio eius Jesu Christo: hic est verus Deus et vita aeterna; et
supra I, 4: in ipso vita erat, possumus inferre, quod quicumque credit in Christum, habet vitam aeternam. Habet,
inquam, in causa et in spe, quandoque habiturus in re.
Manifestato proposito, inducit intentum, cum dicit ego sum panis vitae idest dans vitam, ut evidenter sequitur ex
praemissis.
De isto pane Gen. Penult., V. 20: Aser, pinguis panis eius, praebebit delicias, scilicet vitae aeternae, regibus.

146

