Secundo, accipiendo per tenebras Daemones, iuxta illud Eph. Ult., 12: non est nobis colluctatio adversus carnem
et sanguinem tantum, sed adversus principes et potestates, adversus mundi rectores tenebrarum harum.
Secundum hoc dicit: lux, idest filius Dei, in tenebris lucet, idest in mundum descendit, ubi tenebrae, idest
Daemones, dominabantur.
Infra XII, 31: princeps huius mundi, eiicietur foras. Et tenebrae, idest Daemones, eam non comprehenderunt,
idest eum obscurare non potuerunt tentando, ut patet Matth. IV.
Tertio accipiendo tenebras errores sive ignorantias, quibus totus mundus ante adventum Christi plenus erat,
secundum quod dicit apostolus: eratis aliquando tenebrae.
Dicit ergo quod lux, idest verbum Dei incarnatum, in tenebris lucet, idest hominibus mundi, erroris et ignorantiae
tenebris obscuratis.
Lc. I, 79: illuminare his qui in tenebris et in umbra mortis sedent; et Is. IX, 2: populus qui sedebat in tenebris,
vidit lucem magnam.
Et tenebrae eum non comprehenderunt, idest non vicerunt. Quia quantumcumque homines peccatis obscurati,
invidia excaecati, superbia tenebrosi, contra Christum pugnaverunt, ut patet ex evangelio, exprobrando scilicet,
iniurias et contumelias inferendo, et tandem occidendo, non tamen eum comprehenderunt; idest non vicerunt
eum obscurando, quin eius claritas per totum mundum fulgeret. Sap. VII, 29: luci comparata invenitur prior: illi
enim succedit nox, sapientiam autem, idest filium Dei incarnatum, non vincit malitia, Iudaeorum scilicet et
haereticorum; quia, ut dicitur Sap. X, 12, certamen forte dedit illi, ut vinceret, et sciret quoniam omnium
potentior est sapientia.
|#4 Lectio 4
Supra evangelista egit de verbi divinitate; in parte vero ista incipit agere de verbi incarnatione: et circa hoc duo
facit.
Primo agit de teste verbi incarnati seu praecursore; secundo de adventu verbi, ibi erat lux vera.
Circa primum duo facit.
Primo describit praecursorem in testimonium venientem; secundo ostendit eum ad salvandum insufficientem, ibi
non erat ille lux.
Praecursorem autem describit quadrupliciter.
Primo a naturae conditione, cum dicit fuit homo; secundo ab auctoritate, cum dicit missus a Deo; tertio ab officii
idoneitate, cum dicit cui nomen erat Ioannes; quarto ab officii dignitate, ibi hic venit.
Considerandum autem est circa primum, quod statim cum evangelista incipit de aliquo temporali, mutat modum
loquendi.
Cum enim supra loqueretur de aeternis, utebatur hoc verbo erat, quod est praeteriti imperfecti, ostendens per hoc,
aeterna interminata esse; nunc vero, cum loquitur de temporalibus, utitur hoc verbo, fuit, ad ostendendum quod
temporalia sic praeterierunt quod tamen terminantur.
Dicit ergo fuit homo; per quod in principio excludit perversam opinionem haereticorum, contra conditionem seu
naturam Ioannis, qui, propter id quod Dominus, matth. c. XI, 10, dicit de Ioanne: hic est de quo scriptum est:
ecce mitto Angelum meum ante faciem meam, et etiam Mc. I, 2 dicitur de ipso, opinati sunt quod Ioannes fuisset
natura Angelus. Quod excludens evangelista dicit fuit homo, natura, non Angelus. Eccle. c. VI, 10: scitur quod
sit homo, et quod non possit contra fortiorem se in iudicio contendere.
Convenienter autem homo ad homines mittitur, per quem homines magis alliciuntur, utpote per sibi similem;
unde dicitur hebr. c. VII, 28: lex enim homines constituit sacerdotes infirmitatem habentes. Poterat enim Deus
homines gubernare per Angelos; sed maluit per homines, ut ipsorum exemplo magis instruerentur. Et ideo
Ioannes homo fuit, et non Angelus.
Ex auctoritate quidem describitur, cum dicit missus a Deo.
Equidem, licet Ioannes natura non fuerit Angelus, fuit tamen officio, quia missus a Deo. Proprium enim
Angelorum officium est quod a Deo mittantur, et sint nuntii Dei; Hebr. I, 14: omnes sunt administratorii spiritus
in ministerium missi, unde Angelus nuntius interpretatur. Possunt ergo homines, qui a Deo ad aliquid
annuntiandum mittuntur, Angeli dici, iuxta illud Aggaei I, 13: dixit Aggaeus, nuntius Domini ex nuntiis Domini.
Requiritur autem ad hoc quod aliquis testimonium de Deo perhibeat, quod sit a Deo missus; iuxta illud Rom. X,
15: quomodo praedicabunt nisi mittantur? et quia cum a Deo mittuntur, non sua quaerunt, sed quae Jesu Christi
II Cor. IV, 5: non enim praedicamus nosmetipsos, sed Jesum Christum: qui vero mittitur a seipso, non a Deo, sua
quaerit, vel quae sunt hominis, non autem quae Christi, ideo hic dicitur fuit homo missus a Deo: ut intelligas quia
non annuntiavit nisi divinum, non humanum.
Nota autem, quod tripliciter invenimus aliquos missos a Deo. Scilicet per internam inspirationem, sicut Is.
XLVIII, 16: et nunc misit me Dominus, et spiritus eius; quasi dicat: per interiorem spiritus inspirationem sum a
Deo missus. Item, per expressam et apertam iussionem sive corporalem, sive imaginariam. Et sic iterum missus
est Isaias; unde dicit ibid. VI, 8: audivi vocem Domini dicentis: quem mittam, et quis ibit nobis? et dixi: ecce
ego, mitte me.

19

