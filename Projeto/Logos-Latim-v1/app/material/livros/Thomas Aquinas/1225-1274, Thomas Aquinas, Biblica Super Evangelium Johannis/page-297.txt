Sed notandum, quod in nobis tria ordinari debent: scilicet intellectus, voluntas et appetitus sensitivus: ut videlicet
voluntas dirigatur secundum mentem, seu rationem; appetitus vero sensitivus secundum intellectum et
voluntatem. Et ideo Augustinus in lib.
De verbis Domini, pacem sanctorum definiens dicit: pax est serenitas mentis, tranquillitas animae, simplicitas
cordis, amoris vinculum, consortium caritatis: ut serenitas mentis referatur ad rationem, quae debet esse libera,
non ligata, nec absorpta aliqua inordinata affectione; tranquillitas animi referatur ad sensitivam, quae debet a
molestatione passionum quiescere; simplicitas cordis referatur ad voluntatem, quae debet in Deum obiectum
suum totaliter ferri; amoris vinculum referatur ad proximum; consortium caritatis ad Deum.
Hanc autem pacem hic sancti habent et habebunt in futuro; sed hic quidem imperfecte, quia nec ad nos nec ad
Deum nec ad proximum pacem sine perturbatione aliqua possumus habere; sed in futuro habebimus eam
perfecte, quando sine hoste regnabimus: ubi numquam poterimus dissentire.
Et utramque hic Dominus nobis promittit.
Primam cum dicit pacem relinquo vobis, in hoc scilicet saeculo, ut hostem vincatis, et ut invicem diligatis; quod
est quasi testamentum servandum nobis statutum a Christo; Eccli. XLV, 30: statuit illi testamentum pacis, et
principem fecit eum. Sicut Augustinus dicit, non poterit ad haereditatem Domini pervenire, qui testamentum eius
noluerit observare: nec potest concordiam habere cum Christo qui discors esse voluerit cum Christiano.
Secundam vero, cum dicit pacem meam do vobis, scilicet in futuro; Is. Ult., V. 12: declinabo super eam, scilicet
ierusalem caelestem, quasi flumen pacis.
Sed cum sive in mundo, sive in patria, tota pax sanctorum perveniat eis per Christum; infra XVI, 33: in me
pacem habebitis, quare Dominus loquens de pace sanctorum in via, non dicit, pacem meam do vobis: sed tantum
cum loquitur de pace sanctorum in patria? ad quod dicendum, quod utraque pax, scilicet praesens et futura, est
Christi; sed praesens ut auctoris tantum; futura autem est eius ut auctoris et possessoris: nam ipsam semper
habuit, quia semper fuit absque contradictione.
Pax autem praesens, ut dictum est, est cum contradictione aliqua: et ideo licet eam faciat, non tamen eam
possidet.
Et, secundum praedicta, expositio procedit de pace temporis et pace aeternitatis. Sed, secundum Augustinum,
potest utrumque exponi de pace temporis: et dicit pacem relinquo vobis, exemplo, sed do pacem meam, potestate
et virtute.
Consequenter cum dicit non quomodo mundus dat, ego do vobis, ipsam pacem a pace mundi distinguit.
Distinguitur autem pax sanctorum a pace mundi quantum ad tria. Primo quantum ad intentionem: nam pax
mundi ordinatur ad quietam et pacificam fruitionem temporalium, quo fit ut quandoque cooperetur hominibus ad
peccandum; Sap. XIV, 22: in magno viventes inscientiae bello tot et tam magna mala pacem appellant. Sed pax
sanctorum ordinatur ad bona aeterna. Est ergo sensus: non quomodo mundus dat, ego do; idest non ad eumdem
finem: quia mundus dat quantum ad exteriora quiete possidenda, ego vero do quantum ad aeterna adipiscenda.
Secundo vero quantum ad simulationem et veritatem: quia pax mundi est simulata, quia tantum exterius: Ps.
XXVII, 3: loquuntur pacem cum proximo suo, mala autem in cordibus eorum; pax vero Christi est vera, quia est
interius et exterius. Et sic est sensus: non quomodo mundus dat, idest non simulatam pacem do; sicut mundus,
sed veram.
Tertio quantum ad perfectionem: quia pax mundi est imperfecta, cum sit tantum quantum ad quietem exterioris
hominis et non interioris; Is. LVII, 21: non est pax impiis, dicit Dominus: sed pax Christi quietat interius et
exterius; Ps. Cxviii, 165: pax multa diligentibus legem tuam. Et est sensus: non quomodo mundus dat idest, non
ita imperfectam.
|#8 Lectio 8
Supra Dominus consolatus est discipulos suos rationibus acceptis ex parte ipsorum discipulorum, promittendo
eis accessum ad patrem, adventum spiritus sancti, et suum reditum; hic vero consolatur eos rationibus acceptis ex
parte sui ipsius, ex quo poterat eis esse duplex causa consolationis.
Una, ex utilitate fructus, qui sequebatur ex recessu Christi; alia ex causa mortis. Et ideo primo ponit primam;
secundo secundam, ibi iam non multa loquar vobiscum.
Fructus autem qui sequebatur ex recessu Christi, erat exaltatio sua etc., unde discipuli poterant consolari. Mos
enim amicorum est ut cum amicus ad suam exaltationem vadit, de eius recessu minus desolentur: et ideo
Dominus hanc causam ponit ad eorum consolationem. Et primo excludit cordis dubitationem; secundo
commemorat quoddam quod eos in parte consolabatur, et in parte turbabat; tertio subdit causam totaliter
consolantem; quarto respondet cuidam tacitae quaestioni.
Turbationem quidem cordis excludit dicens non turbetur cor vestrum etc..
Turbatio ad tristitiam refertur; formido ad timorem. Tristitia autem et timor in aliquo quidem conveniunt, in hoc
scilicet quod utrumque est de malo; sed differunt, quia tristitia est de malo praesenti, formido autem de malo
futuro. Dicit autem Dominus non turbetur cor vestrum, de malo praesenti, Ps. Cxi, 6: iustus non commovebitur:
neque formidet, scilicet de futuro; Is. LI, 12: quis tu ut timeas ab homine mortali? quod intelligendum est de
timore humano: nam timorem divinum non excludit.
297

