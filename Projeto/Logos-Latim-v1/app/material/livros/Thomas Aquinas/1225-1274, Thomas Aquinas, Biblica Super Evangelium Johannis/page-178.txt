Primo denuntiat Dominus suum recessum; secundo ostendit Iudaeorum studium perversum; tertio ipsorum
defectum.
Recessum autem suum dicit Dominus esse per mortem; et ideo dicit ego vado: in quo duo dat intelligere. Primo,
quod voluntarie moritur, scilicet vadens, et non ab alio ductus. Infra XVI, 5: vado ad eum qui me misit; infra X,
18: nemo tollit a me animam meam: sed ego pono eam a meipso. Et secundum hoc recte continuatur ad
praecedentia. Dixit enim: nemo apprehendit eum etc.. Et quare? quia per se vadit sponte.
Secundo ostendit quod mors Christi erat quaedam profectio illuc unde venerat et unde non discesserat: sicut
enim qui vadit in anteriora proficit, ita Christus per mortem pervenit ad gloriam exaltationis. Phil. II, 8: factus est
obediens usque ad mortem, mortem autem crucis; propter quod et Deus exaltavit illum; infra XIII, 3: sciens quia
a Deo exivit, et ad Deum vadit.
Perversum eorum studium ostendit in dolosa inquisitione Christi: et quantum ad hoc dicit quaeretis me. Quidam
autem quaerunt Christum pie ex caritate; et hanc inquisitionem sequitur vita; Ps. Lxviii, V. 33: quaerite
Dominum, et vivet anima vestra.
Sed isti impie quaerunt, et odio ad persequendum; Ps. XXXVII, 13: vim faciebant qui quaerebant animam
meam. Et sic dicit quaeretis me, scilicet persequentes post mortem quidem infamia; Matth. XXVII, 63: recordati
sumus quod seductor ille dixit adhuc vivens: post tres dies resurgam. Item in membris meis; Act. IX, 4: Saule,
Saule, quid me persequeris? et hanc sequelam sequitur mors; et ideo subdit ipsorum defectum, quem eis
praenuntiat dicens et in peccato vestro moriemini, et primo praenuntiat defectum qui consistit in mortis
damnatione; secundo defectum qui consistit in eorum a gloria exclusione, ibi quo ego vado, vos non potestis
venire.
Dicit ergo: quia inique me quaeritis, ideo in peccato vestro, scilicet permanentes, moriemini. Quod potest
intelligi uno modo de morte corporali: et sic in peccatis suis moritur qui usque ad mortem perseverat in eis. Et
sic per hoc quod dicit in peccato vestro moriemini, exaggerat eorum obstinatam pertinaciam. Ier. VIII, 6: non est
qui poenitentiam agat de peccato suo dicens, quid feci? Ez. XXXII, 27: descenderunt cum armis ad inferna.
Alio modo de morte peccati, de qua dicitur in Ps. XXXIII, 21: mors peccatorum pessima.
Et sicut mortem corporalem praecedit infirmitas corporis, ita et hanc mortem infirmitas quaedam praecedit.
Quamdiu enim peccatum remediabile est, tunc est quasi quaedam infirmitas quae praecedit Ps. VI, 3: miserere
mei, Domine>, quoniam infirmus sum.
Sed quando est irremediabile, vel simpliciter, sicut post hanc vitam, vel quod ad ipsum, sicut est peccatum in
spiritum sanctum; tunc causat mortem; I Io. V, 16: est peccatum ad mortem, non pro illo dico, ut roget quis.
Et secundum hoc praenuntiat eis Dominus infirmitatem peccatorum esse ad mortem.
Defectum qui consistit in eorum exclusione a gloria ostendit cum dicit quo ego vado, vos non potestis venire.
Quo vadit Dominus, vadunt et isti per mortem; sed Dominus sine peccato, isti vero cum peccatis, quia in peccato
suo moriuntur, et ideo non perveniunt ad gloriam paternae visionis. Et ideo dicit quo ego vado, scilicet sponte
per passionem meam, scilicet ad patrem et ad suam gloriam, vos non potestis venire, quia non vultis. Si enim
voluissent, et non potuissent, non rationabiliter diceretur eis in peccato vestro moriemini.
Sed notandum quod aliqui impediuntur ne possint ire quo Christus vadit, dupliciter.
Uno modo ratione contrarietatis, et sic impediuntur peccatores: et de hoc loquitur hic; et ideo simpliciter
perseverantibus in peccato dicit quo ego vado, vos non potestis venire. Ps. C, 7: non habitabit in medio domus
meae qui facit superbiam; Is. XXXV, 8: via sancta vocabitur, et pollutus non transibit per eam; Ps. XIV, 1: quis
habitabit in tabernaculo tuo? innocens manibus et mundo corde.
Alio modo ratione imperfectionis, seu indispositionis: et hoc modo impediuntur iusti quamdiu sunt in corpore; II
Cor. V, 6: quamdiu sumus in corpore, peregrinamur a Domino. Et talibus non dicit Dominus simpliciter quo ego
vado, non potestis venire, sed addit determinationem temporis: infra XIII, 37: quo ego vado, non potes me modo
sequi.
Consequenter cum dicit dicebant ergo Iudaei etc., agit de remedio per quod a tenebris liberentur, et primo
proponit remedium tenebras evadendi; secundo inducit rationes ad hoc remedium impetrandum, ibi dicebant
ergo eis: tu quis es? tertio praenuntiat modum ad hoc perveniendi, ibi dixit ergo eis Jesus: cum exaltaveritis
filium hominis, tunc cognoscetis.
Circa primum duo facit.
Primo ponitur verborum Christi occasio; secundo ponuntur ea quibus causatur remedii insinuatio, ibi vos de
Deorsum estis.
Occasio autem verborum Christi sumitur ex persona, vel intellectu Iudaeorum.
Cum enim carnales essent, verba Domini quae dixerat quo ego vado, vos non potestis venire, carnaliter
intelligebant; I Cor. II, 14: animalis homo non percipit ea quae sunt spiritus Dei. Unde dicunt Iudaei numquid
interficiet semetipsum? quae quidem, secundum Augustinum, stulta opinio est. Numquid enim non poterant
venire quo Christus perrexit, si interficeret semetipsum? poterant quidem et ipsi seipsos interficere. Sic ergo
mors non erat terminus quo iturus erat Christus, sed via qua ibat ad patrem. Unde non dixit quod non possent ire
ad mortem, sed quod per mortem non poterant ire ad locum quo per eam Christus exaltabatur, ad dexteram
scilicet Dei.
178

