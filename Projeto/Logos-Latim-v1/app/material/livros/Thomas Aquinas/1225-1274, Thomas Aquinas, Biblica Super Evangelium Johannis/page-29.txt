Secundo ad demonstrandam Dei erga nos magnitudinem benignitatis. Constat enim quod anima rationalis magis
conformis est Deo quam caro, et quidem magnum pietatis sacramentum fuisset si verbum assumpsisset animam
humanam, utpote sibi conformem, sed assumere etiam carnem elongatam a simplicitate suae naturae, fuit multo
amplioris, immo inaestimabilis pietatis indicium; secundum quod apostolus dicit I ad Tim. III, 16: et manifeste
magnum est pietatis sacramentum, quod manifestatum est in carne. Et ideo ut hoc ostenderet evangelista, solum
de carne mentionem fecit.
Tertio ad demonstrandam veritatem et singularitatem unionis in Christo. Aliis enim hominibus sanctis unitur
quidem Deus, quantum ad animam solum; unde dicitur Sap. VII, V. 27: per nationes in animas sanctas se
transfert, amicos Dei et prophetas constituens.
Sed quod verbum Dei uniretur carni, hoc est singulare in Christo, secundum illud in ps.
Cxl, 10: singulariter sum ego donec transeam; iob XXVIII, 17: non adaequabitur ei aurum. Hanc ergo
singularitatem unionis in Christo ostendere volens evangelista, de carne solum mentionem fecit, dicens verbum
caro factum est.
Quarto ad insinuandam congruitatem humanae reparationis. Homo enim per carnem infirmabatur, et ideo
evangelista volens insinuare adventum verbi congruum esse nostrae reparationi, mentionem de carne specialiter
fecit, ut ostenderet quod caro infirma per carnem verbi reparata fuit; et hoc est quod apostolus dicit, Rom. VIII,
3: nam quod impossibile erat legi, in quo infirmabatur per carnem, Deus filium suum mittens in similitudinem
carnis peccati, et de peccato damnavit peccatum in carne.
Sed quaeritur, quare evangelista non dixit verbum carnem assumpsit, sed potius verbum caro factum est.
Respondeo dicendum, quod hoc ideo fecit, ut excluderet errorem Nestorii, qui dixit in Christo fuisse duas
personas, et duos filios, et alium esse filium virginis: unde non concedebat quod beata virgo esset mater Dei.
Sed secundum hoc Deus non esset factus homo; quia impossibile est quod duorum singularium, quae diversa
sunt secundum suppositum, unum praedicetur de alio. Unde si alia est persona verbi, seu suppositum, et alia
persona hominis, seu suppositum in Christo, tunc non erit verum quod dicit evangelista verbum caro factum est.
Ad hoc enim fit aliquid, ut sit; si ergo verbum non esset homo, non posset dici quod verbum sit factum homo. Et
ideo signanter evangelista dixit factum est, et non dixit assumpsit, ut ostendat quod unio verbi ad carnem non est
talis qualis est assumptio prophetarum, qui non assumebantur in unitatem suppositi, sed ad actum propheticum:
sed est talis quod Deum vere faceret hominem, et hominem Deum, idest quod Deus esset homo.
Fuerunt et alii, qui non intelligentes modum incarnationis, posuerunt quidem assumptionem praedictam esse
terminatam ad veritatem personae, confitentes in Deo unam personam Dei et hominis; sed tamen dicunt in ipso
fuisse duas hypostases, sive duo supposita, unum naturae humanae creatum, et temporale, aliud divinae
increatum, et aeternum. Et talis est prima opinio quae ponitur III Sent. Dist. VI.
Sed secundum hanc opinionem non habet veritatem ista propositio: Deus factus est homo, et homo factus est
Deus. Et ideo haec opinio damnata est tamquam haeretica in quinto Concilio, ubi dicitur: si quis in Domino Jesu
Christo unam personam, et duas hypostases dixerit, anathema sit. Et ideo evangelista, ut omnem assumptionem
excluderet, quae non terminatur ad unitatem personae, utitur hoc verbo factum est.
Si vero quaeris quomodo verbum est homo, dicendum quod eo modo est homo quo quicumque alius est homo,
scilicet habens humanam naturam. Non quod verbum sit ipsa humana natura, sed est divinum suppositum unitum
humanae naturae.
Hoc autem quod dicitur verbum caro factum est, non aliquam mutationem in verbo, sed solum in natura
assumpta de novo in unitatem personae divinae dicit. Et verbum caro factum est, per unionem ad carnem. Unio
autem relatio quaedam est. Relationes autem de novo dictae de Deo in respectu ad creaturas, non important
mutationem ex parte Dei, sed ex parte creaturae novo modo se habentis ad Deum.
Sequitur et habitavit in nobis; quod quidem dupliciter distinguitur a praemissis.
Primo ut dicatur quod supra evangelista egit de verbi incarnatione, dicens verbum caro factum est; hic vero
modum incarnationis insinuat, dicens et habitavit in nobis. Secundum enim chrysostomum et Hilarium, per hoc
quod evangelista dicit verbum caro factum est, posset aliquis intelligere quod sit conversum in carnem, et non
sint in Christo duae naturae distinctae, sed una tantum natura ex humana et divina commixta; ideo evangelista
hoc excludens, subiunxit et habitavit in nobis, idest in nostra natura, ut tamen in sua maneret distinctum. Illud
enim quod in aliquid convertitur, non manet ab eo in quod convertitur secundum naturam distinctum; quod
autem ab aliquo non distinguitur, non inhabitat illud; quia habitare distinctionem inhabitantis et in quo habitat
importat. Sed verbum habitavit in nostra natura ergo naturaliter est ab ipsa distinctum.
Et ideo inquantum humana natura a natura verbi fuit in Christo distincta, dicitur habitaculum divinitatis et
templum, iuxta illud infra II, 21: hoc autem dicebat de templo corporis sui.
Et quidem, quamvis a praedictis sanctis hoc sane dicatur, cavenda est tamen calumnia quam aliqui ex hoc
incurrunt. Nam antiqui doctores et sancti, emergentes errores circa fidem ita persequebantur, ut interdum
viderentur in errores labi contrarios; sicut Augustinus contra Manichaeos, qui destruebant libertatem arbitrii,
taliter disputat, quod videtur in haeresim Pelagii incidisse.
Hoc igitur modo evangelista Ioannes, ne per hoc quod dixerat verbum caro factum est, intelligeretur in Christo
confusio vel transmutatio naturarum, subiunxit et habitavit in nobis: ex quo verbo Nestorius occasionem sumens
29

