Item, Arius confitetur quod verbum erat Deus, sed tamen minor patre. Sed hoc excluditur per ea quae sequuntur.
Duo enim sunt propria magni Dei, quae Arius Deo patri singulariter attribuebat, scilicet aeternitas et
omnipotentia. In quocumque ergo ista duo inveniuntur, ille est magnus Deus, quo nullus est maior; sed haec duo
evangelista verbo attribuit; ergo verbum est magnus Deus, et non minor. Aeternitatem quidem dicit esse in verbo
per hoc quod dicit hoc erat in principio apud Deum; idest verbum ab aeterno, non solum in principio
creaturarum, ut Arius intellexit, erat, sed apud Deum, accipiens esse et divinitatem ab eo. Omnipotentiam vero
attribuit verbo per hoc quod subdit omnia per ipsum facta sunt.
Origenes vero hanc eamdem clausulam satis pulchre exponens, dicit ipsam non esse aliam a tribus primis; sed
ipsam esse quemdam epilogum praemissorum.
Evangelista enim postquam insinuaverat veritatem esse filii, transiturus ad eius insinuandum virtutem, recolligit,
quasi in summa epilogando, in quarta clausula, quod in primis tribus praedixerat. Primo enim per hoc quod dicit
hoc, intelligit tertiam clausulam; per hoc vero quod dicit erat in principio, recolligit primam; per hoc vero quod
subdit erat apud Deum, recolligit secundam, ut sic non intelligas aliud verbum, quod erat in principio et quod
erat Deus; sed hoc verbum, quod erat Deus, erat in principio apud Deum.
Si quis ergo recte consideret has quatuor propositiones, inveniet evidenter per eas destrui omnes haereticorum et
Philosophorum errores.
Quidam enim haeretici, sicut ebion et cerinthus, dixerunt, Christum non praeextitisse beatae virgini, sed ab ea
sumpsisse essendi et durationis principium, ponentes eum fuisse hominem purum, sed meruisse divinitatem per
bona merita. Quod etiam Photinus et Paulus Samosatenus eos secuti dixerunt. Horum errorem evangelista
excludit, dicens in principio erat verbum, idest ante omnia, et in patre ab aeterno; ergo non sumpsit initium ex
virgine.
Sabellius vero, licet fateretur quod Deus qui carnem suscepit, ex virgine non sumpsit initium, sed fuit ab aeterno,
tamen dicebat quod non erat alia persona patris, qui fuit ab aeterno, et filii, qui carnem assumpsit ex virgine, sed
idem erat pater et filius personaliter; trinitatem personarum in divinis confundens.
Contra hunc errorem dicit evangelista et verbum erat apud Deum, scilicet filius apud patrem, ut alius apud alium.
Eunomius vero posuit filium omnino dissimilem esse patri: et hoc consequenter evangelista excludit, dicens et
Deus erat verbum.
Arius vero dicebat filium patre minorem; sed hoc excludit evangelista cum dicit hoc erat in principio apud
Deum, quod supra fuit expositum.
Per hoc etiam excluduntur errores Philosophorum.
Quidam enim Philosophorum antiqui, scilicet naturales, ponebant mundum non ex aliquo intellectu, neque per
aliquam rationem, sed a casu fuisse; et ideo a principio rationem non posuerunt seu intellectum aliquam causam
rerum, sed solam materiam fluitantem, utpote athomos, sicut democritus posuit, et alia huiusmodi principia
materialia, ut alii posuerunt. Contra hos est quod evangelista dicit in principio erat verbum, a quo res scilicet
principium sumpserunt et non a casu.
Plato autem posuit rationes omnium rerum factarum subsistentes, separatas in propriis naturis, per quarum
participationem res materiales essent: puta per rationem hominis separatam, quam dicebat per se hominem,
haberent quod sint homines. Sic ergo ne hanc rationem, per quam omnia facta sunt, intelligas rationes separatas a
Deo, ut Plato ponebat, addit evangelista et verbum erat apud Deum.
Alii etiam Platonici, ut chrysostomus refert, ponebant Deum patrem eminentissimum, et primum, sub quo
ponebant mentem quamdam, in qua dicebant esse similitudines et ideas omnium rerum. Ne ergo sic intelligas,
quod verbum erat apud patrem, quasi sub eo et minor eo, addit evangelista et verbum erat Deus.
Aristoteles vero posuit in Deo rationes omnium rerum, et quod idem est in Deo intellectus et intelligens et
intellectum; tamen posuit mundum coaeternum sibi fuisse. Et contra hoc est quod evangelista dicit hoc, scilicet
verbum solum, erat in principio apud Deum; ita quod ly hoc non excludit aliam personam, sed aliam naturam
coaeternam.
Nota etiam in praedictis differentiam Ioannis ab aliis evangelistis, quomodo scilicet dignius evangelium suum
incepit, quam alii. Ipsi enim annuntiaverunt Christum filium Dei ex tempore natum; Matth. II, 1: cum natus esset
Jesus in bethlehem. Ioannes vero dicit eum ab aeterno fuisse, in principio, inquit, erat verbum. Ipsi etiam dicunt
eum subito inter homines apparuisse; Lc. II, 29: nunc dimittis servum tuum, Domine>, secundum verbum tuum
in pace; quia viderunt oculi mei salutare tuum, quod parasti ante faciem omnium populorum, lumen ad
revelationem gentium, et gloriam plebis tuae, Israel.
Ioannes vero dicit eum apud patrem semper fuisse. Et verbum, inquit, erat apud Deum. Alii vero ipsum
hominem; Matth. IX, V. 8: glorificabant Deum, qui potestatem talem hominibus dedit. Ioannes vero dicit ipsum
esse Deum. Et verbum, inquit, erat Deus. Alii dixerunt eum fuisse cum hominibus conversatum; Matth. XVII,
21: conversantibus autem illis in Galilaea, dixit Jesus etc.; sed Ioannes dicit eum apud patrem semper fuisse.
Hoc, inquit, erat in principio apud Deum.
Nota etiam quod evangelista signanter recitat hoc verbum erat, ut ostendat verbum Dei omnia tempora, scilicet
praesens, praeteritum et futurum, excedere. Quasi dicat: erat ultra tempus praesens, praeteritum et futurum,
secundum quod tangitur in Glossa.
12

