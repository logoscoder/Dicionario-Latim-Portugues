Consequenter cum dicit ut omnes honorificent filium, ponit effectum qui provenit ex potestate filii, et primo
ponit fructum consequentiae; secundo excludit contradictionem, ibi qui non honorificat filium, non honorificat
patrem qui misit illum.
Dicit ergo: ideo pater omne iudicium dedit filio, secundum humanam naturam, quia in incarnatione se filius
exinanivit formam servi accipiens, in qua inhonoratus est ab hominibus, secundum illud infra VIII, 49: ego
honorifico patrem meum, et vos inhonorastis me. Ideo ergo in ipsa natura assumpta datum est ei iudicium, ut
omnes honorificent filium, sicut honorificant patrem.
Tunc enim videbunt filium hominis venientem cum potestate magna et maiestate: Lc. XXI, 27. Et Apoc. VII, 11:
ceciderunt in facies suas, et adoraverunt, dicentes: benedictio, et claritas, et sapientia, et gratiarum actio, honor,
virtus et fortitudo Deo nostro.
Sed posset aliquis dicere: volo honorificare patrem, et non curare de filio.
Sed hoc non potest esse, quia qui non honorificat filium, non honorificat patrem qui misit illum.
Aliud enim est honorare Deum ratione qua Deus est, aliud honorare patrem. Nam bene potest aliquis honorare
Deum inquantum creator, omnipotens et incommutabilis, absque hoc quod honoret et filium. Sed honorare Deum
ut patrem nullus potest quin honorificet filium: nam pater dici non potest si filium non habet. Sed si inhonoras
filium dividendo eius virtutem, inhonoras et patrem: ibi enim tollis virtutem patri, ubi minorem das filio.
Vel aliter, secundum eumdem: Christo debetur duplex honor: scilicet secundum divinitatem, secundum quam
debetur ei honor aequalis patri; et quantum ad hoc dicit ut omnes honorificent filium, sicut honorificant patrem:
alius debetur ei secundum humanitatem, sed non aequalis patri; et de isto dicit qui non honorificat filium, non
honorificat patrem qui misit illum. Unde ibi signanter dicitur sicut; hic autem non dicit sicut, sed simpliciter dicit
filium esse honorandum; Lc. X, 16: qui vos spernit, me spernit; qui autem me spernit, spernit eum qui misit me.
Secundum autem Hilarium et chrysostomum, exponitur magis ad litteram, quamvis parum mutetur, hoc modo.
Dominus supra dicit: filius quos vult vivificat.
Quicumque aliquid facit pro libero voluntatis arbitrio, agit ex proprio iudicio. Supra vero dictum est quod omnia
quaecumque facit pater haec et filius similiter facit.
Ergo filius de omnibus habet liberum voluntatis arbitrium, quia ex proprio iudicio procedit.
Et ideo statim facit mentionem de iudicio, dicens neque pater iudicat quemquam, seorsum scilicet a filio. Et hoc
modo loquendi usus est Dominus infra XII, 47: ego non iudico vos, scilicet solum, sed sermo quem locutus sum,
ille iudicabit vos in novissimo.
Sed omne iudicium dedit filio, sicut et dedit ei omnia. Sicut enim dedit ei vitam, et genuit eum viventem, ita
dedit ei omne iudicium, idest genuit eum iudicem; infra ibid., 30: sicut audio iudico; idest, sicut habeo esse a
patre, ita et iudicium. Ratio huius est, quia filius nihil aliud est, ut dictum est supra, quam conceptus paternae
sapientiae; unusquisque autem per conceptum suae sapientiae iudicat: unde sicut pater omnia per filium facit, ita
et omnia per ipsum iudicat. Et fructus huius est ut omnes honorificent filium, sicut honorificant patrem; idest,
exhibeant ei cultum latriae, sicut patri.
Cetera vero non mutantur.
Sed attendenda est, secundum Hilarium, mirabilis connexio verborum, ut errores contra aeternam generationem
confutentur.
Duae namque haereses contra ipsam generationem aeternam exortae fuerunt. Una Arii dicentis filium minorem
patre; quod est contra aequalitatem et unitatem. Alia Sabellii dicentis non esse distinctionem personarum in
divinis; quod est contra originem. Et ideo ubicumque facit mentionem de unitate et aequalitate, statim addit et
distinctionem personarum secundum originem, et e converso.
Unde, quia innuit originem personarum, dicens: non potest filius a seipso facere quidquam, nisi quod viderit
patrem facientem, ne crederes inaequalitatem, statim subiungit: quaecumque enim ille fecerit, haec et filius
similiter facit. Et, e converso, cum innuit aequalitatem, dicens: sicut pater suscitat mortuos et vivificat, ita et
filius quos vult vivificat, ne discredas originem et filium genitum, subiungit: neque enim pater iudicat
quemquam; sed omne iudicium dedit filio.
Eodem modo cum insinuat aequalitatem personarum, dicens ut omnes honorificent filium, sicut honorificant
patrem, statim subiungit de missione, in qua demonstratur origo, dicens qui non honorificat filium, non
honorificat patrem, qui misit illum, non per separationem a seipso. Missionem audi, infra VIII, 29: qui misit me,
mecum est, et non reliquit me solum.
Supra ostendit Dominus se habere virtutem vivificativam; hic ostendit modum quo aliquis ab ipso vitam
participare potest, et primo ponit modum, quomodo aliquis per ipsum vitam participet; secundo huiusmodi
adimpletionem praenuntiat, ibi amen, amen dico vobis, quia venit hora.
Circa primum considerandum est, quod sunt quatuor gradus vitae. Unus quidem invenitur in plantis, quae
nutriuntur, augentur et generantur et generant; alius in animalibus, quae tantum sentiunt; alius vero in his quae
moventur, quae sunt animalia perfecta; ulterius vero est aliud genus vitae in his quae intelligunt. Tot ergo
existentibus gradibus vitae, impossibile est vel vitam quae est in plantis, vel eam quae est in sensu, aut eam quae
est ex motu, esse primam vitam.

119

