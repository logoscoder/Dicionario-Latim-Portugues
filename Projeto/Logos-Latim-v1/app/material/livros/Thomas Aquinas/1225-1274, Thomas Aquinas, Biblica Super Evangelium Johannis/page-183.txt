Responsio. Dicendum, quod unumquodque est illud quod convenit ei secundum suam naturam: quando ergo
movetur ab aliquo extraneo, non operatur secundum se, sed ab impressione alterius; quod est servile. Homo
autem secundum suam naturam est rationalis.
Quando ergo movetur secundum rationem, proprio motu movetur, et secundum se operatur, quod est libertatis;
quando vero peccat, operatur praeter rationem, et tunc movetur quasi ab alio, retentis terminis alienis: et ideo qui
facit peccatum, servus est peccati; II Petr. II, 19: a quo quis superatus est, eius servus addictus est. Sed quanto
quis movetur ab extraneo, tanto magis in servitutem redigitur; et tanto magis vincitur a peccato, quanto minus
habet de proprio motu, scilicet rationis, et magis efficitur servus.
Unde quanto aliqui liberius peragunt perversa quae volunt, et minori difficultate, tanto peccati servitio obnoxius
obligantur, ut Gregorius dicit. Quae quidem servitus gravissima est, quia vitari non potest: nam quocumque
homo vadat, peccatum intra se habet, licet actus et delectatio eius transeat; Is. XIV, 3: cum requiem dederit tibi
Deus...
A servitute tua dura, scilicet peccati, qua antea servisti. Servitus autem corporalis, saltem fugiendo, evadi potest;
unde dicit Augustinus: o miserabilis servitus (scilicet peccati)p servus hominum, aliquando sui Domini duris
imperiis fatigatus, fugiendo requiescit; servus peccati secum trahit peccatum, quocumque fugerit: peccatum enim
quod fecit, intus est, voluptas transit; peccatum (idest actus) transit: praeteriit quod delectabat, remansit quod
pungat.
Consequenter cum dicit servus autem non manet in domo in aeternum, agit de liberatione a servitute: quia enim
omnes peccaverunt, omnes erant servi peccati.
Sed imminet vobis liberationis spes ab eo qui liber est a peccato; et hic est filius.
Unde circa hoc tria facit.
Primo praemittit servi conditionem, ut distinguatur liber a servo; secundo ostendit conditionem filii a servo
diversam; tertio concludit potestatem filii in liberando.
Est ergo conditio servi transitoria et instabilis; unde dicit servus non manet in domo in aeternum. Domus ista est
ecclesia; I Tim. III, 15: ut scias quomodo oporteat te conversari in domo Dei, quae est ecclesia Dei vivi. In qua
quidem domo aliqui spiritualiter servi ad horam tantum permanent, sicut in domo patrisfamilias corporaliter servi
manent ad tempus; non tamen in aeternum: quia licet modo mali non sint separati numero a fidelibus, sed merito
tantum, in futuro tamen separabuntur utroque modo; Gal. IV, 30: eiice ancillam et filium eius: non enim erit
heres filius ancillae cum filio liberae.
Conditio vero filii est aeterna et stabilis; unde dicit filius autem, idest Christus, permanet in aeternum, scilicet in
ecclesia, tamquam in domo sua; Heb. III, 6, dicitur quod Christus, tamquam filius in domo sua etc.. Et quidem
ipse per seipsum in domo manet in aeternum, quia ipse immunis est a peccato; nos autem sicut per ipsum a
peccato liberamur, ita et per ipsum in domo manemus.
Liberationis autem potestatem habet filius; unde subdit si igitur filius vos liberaverit, vere liberi eritis; Gal. IV,
31: non sumus ancillae filii, sed liberae, qua libertate Christus nos liberavit. Nam, ut apostolus dicit, ipse pretium
dedit non argentum, sed sanguinem suum: venit enim in similitudinem carnis peccati, nullum omnino habens
peccatum; et ideo factum est verum sacrificium pro peccato: unde per eum liberamur non a barbaris, sed a
diabolo.
Et nota, quod est multiplex libertas.
Scilicet perversa, quando quis abutitur ea ad peccandum; et haec est libertas a iustitia, quam nullus cogitur
servare; I petr. c. II, 16: quasi liberi, et non quasi velamen habentes malitiae libertatem. Vana, quae est
temporalis, seu carnalis, iob III, 19: servus liber a Domino suo. Vera et spiritualis, quae est libertas gratiae, quae
est scilicet carere criminibus; quae est imperfecta, quia caro concupiscit adversus spiritum, ut non ea quae
volumus faciamus, Gal. V, 17. Gloriae, et perfecta atque plena, quae erit in patria; Rom. VIII, 21: ipsa creatura
liberabitur a servitute: et hoc erit, quia nihil erit ibi inclinans ad malum, nihil opprimens, quia ibi erit libertas a
culpa et a poena.
Chrysostomus autem hoc aliter introducit. Quia enim dixerat: qui facit peccatum, servus est peccati, ne
praecurrant Iudaei, et dicant: licet simus servi peccati, tamen possumus liberari per sacrificia et caeremonias
legis, propterea Dominus ostendit, quod per ea liberari non possunt, sed solum per filium. Unde dicit servus,
idest Moyses et pontifices veteris testamenti, non manet in domo in aeternum; Hebr. III, 5: Moyses sicut famulus
in omni domo sua. Et caeremoniae etiam aeternae non sunt; et ideo non possunt conferre libertatem aeternam.
Consequenter cum dicit scio quia filii Abrahae estis, agit de eorum origine: et primo confitetur eorum originem
carnis; secundo inquirit originem spiritus, ibi sed quaeritis me interficere etc..
Originem autem carnis ipsorum dicit esse Abraham. Scio inquit quia filii Abrahae estis, origine carnis tantum,
non similitudine fidei; Is. LI, 2: attendite ad Abraham patrem vestrum, et ad Saram, quae peperit vos.
Spiritualem originem inquirit dicens sed quaeritis me interficere, et primo ostendit eos originem spiritualem
habere; secundo excludit originem praesumptam, ibi responderunt, et dixerunt ei: pater noster Abraham est;
tertio ostendit originem eorum veram, ibi vos ex patre diabolo estis.
Circa primum duo facit.

183

