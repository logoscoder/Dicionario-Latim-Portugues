veritatem, figurarum legis, quam adepti sunt discipuli per spiritum sanctum. Unde Dan. I, 17, dicitur quod dedit
Dominus pueris illis sapientiam et intelligentiam.
Hic excludit dubitationem, quae poterat esse, si spiritus sanctus docebit eos, videtur scilicet quod esset maior
Christo: quod non est, quia docebit eos virtute patris et filii, quia non loquetur a semetipso, sed a me, quia a me
erit. Sicut enim filius non operatur a semetipso sed a patre, ita spiritus sanctus, quia est ab alio, scilicet a patre et
filio, non loquetur a semetipso, sed quaecumque audiet, accipiendo scientiam sicut et essentiam ab aeterno, haec
loquetur, non corporaliter, sed intrinsecus in mente illuminando; Oseae II, 14: ducam eam ad solitudinem, et
loquar ad cor eius; Ps. Lxxxiv, V. 9: audiam quid loquatur in me Dominus Deus.
Sed cum audierit ab aeterno, quid est hoc quod dicit audiet, in futuro? sed dicendum, quod aeternitas includit
omne tempus; et ideo potest spiritus sanctus, qui ab aeterno audit, dici audire in praesenti, in praeterito et futuro.
Sed tamen aliquando dicitur audire in futuro propter hoc quia illa quorum notitiam habet sunt futura.
Loquetur ergo quaecumque audiet, quia non solum docebit aeterna, sed futura; et ideo subdit: et quae ventura
sunt annuntiabit vobis, quod est proprium divinitatis; Sap. VIII, 8: signa et monstra scit antequam fiant; Is. XLI,
23: quae ventura sunt annuntiate nobis; et sciemus quia dii estis vos.
Hoc enim est proprium spiritus sancti; ioel. c. II, 28: effundam de spiritu meo super omnem carnem, et
prophetabunt filii vestri et filiae vestrae. Apostoli autem habuerunt spiritum prophetiae. Vel docebit omnem
veritatem, scilicet figurarum.
Sed ne dubitarent quomodo scirent de futuris tribulationibus quas eis praenuntiaverat, ideo subdit et quae ventura
sunt, scilicet super vos, annuntiabit vobis.
|#4 Lectio 4
Supra positus est duplex fructus adventus spiritus sancti, scilicet mundi arguitio et discipulorum instructio, hic
ponitur tertius fructus, scilicet Christi clarificatio, et primo proponit fructum clarificationis; secundo manifestat
rationem ipsius, ibi quia de meo accipiet; tertio subditur manifestatio rationis, ibi omnia quae habet pater, mea
sunt.
Dicit ergo: docebit omnem veritatem, quia ille me clarificabit, in quo est omnis veritas; supra XIV, 6: ego sum
via, veritas et vita; Col. II, 3: in quo, scilicet Christo, sunt omnes thesauri sapientiae et scientiae.
Clarificabit me: idest, meam notitiam claram faciet. Primo quidem discipulos illuminando: quia adhuc carnales
erant, et ad Christum afficiebantur secundum carnem, idest secundum infirmitatem carnis, non cognoscentes
divinitatis eius maiestatem, cuius postmodum per spiritum sanctum sunt capaces effecti; I Cor. II, 10: nobis
autem revelavit Deus per spiritum suum. Secundo fiduciam clare annuntiandi praebendo.
Nam discipuli ante timidi erant, ita ut non auderent Christum publice confiteri, sed spiritu sancto repleti, timore
depulso, annuntiaverunt hominibus Christum, ab ipso spiritu quodammodo impulsi; Is. LIX, 19: cum venerit
quasi fluvius violentus quem spiritus Domini cogit. Unde et apostolus dicebat: caritas Christi urget nos.
Tertio opera mirifica in apostolis, et per apostolos faciendo; I Cor. XII, 11: haec omnia operatur unus atque idem
spiritus.
Hic ponitur ratio clarificationis, quae est, quia filius est principium spiritus sancti. Omne enim quod est ab alio,
manifestat id a quo est: filius enim manifestat patrem, quia est ab ipso. Quia ergo spiritus sanctus est a filio,
proprium est ut clarificet eum. Dicit ergo: ideo me clarificabit quia de meo accipiet. Accipere autem hoc non est
intelligendum eo modo quo in creaturis.
Tria enim sunt in acceptione creaturarum, quorum duo non sunt in divinis. Scilicet, quia in creaturis aliud est
quod accipit, et aliud quod accipitur: quod non est in divinis, cum personae divinae simplices sint, nec in eis sit
aliud et aliud: immo a quocumque accipit spiritus sanctus, accipit totam substantiam suam, similiter et filius.
Aliud est, quod in creaturis accipiens aliquando fuit non habens id quod accipit, sicut si materia accipiat formam,
vel subiectum accidens: aliquando enim materia fuit sine tali forma, et subiectum sine tali accidente.
Et hoc quidem non est in divinis: quia filius ab aeterno est habens quod accipit a patre, et spiritus sanctus quod a
patre et filio accipit. Ergo spiritus sanctus a filio, sicut filius accipit a patre; supra X, 29: pater quod dedit mihi,
maius omnibus est.
Sic ergo accipere in divinis dicit ordinem originis.
Sed nota, quod cum dicit de meo accipiet, ly de non importat participationem, sed consubstantialitatem, quia
totum accipit quod filius habet. Sicut enim filius dicitur de substantia patris, quia accipit totam substantiam
patris, ita et spiritus sanctus de substantia filii, quia accipit totam substantiam eius. Quia ergo de meo accipiet, et
ego sum verbum Dei, ideo annuntiabit vobis. Spiritus enim animalis nullo modo potest esse nisi secundum quod
procedit a verbo interius concepto.
Hic ponitur rationis manifestatio, ubi Christus probat quod spiritus sanctus accipiebat de suo propter unitatem et
consubstantialitatem patris et filii ubi primo ponit consubstantialitatem patris et filii; secundo infert
conclusionem intentam, ibi propterea dixi quia de meo accipiet.
Dicit ergo de meo accipiet, quia omnia quae habet pater, mea sunt, quasi dicat: licet a patre procedat spiritus
veritatis, tamen quia omnia quae habet pater, mea sunt, et ipse patris spiritus est, et de meo accipiet.

319

