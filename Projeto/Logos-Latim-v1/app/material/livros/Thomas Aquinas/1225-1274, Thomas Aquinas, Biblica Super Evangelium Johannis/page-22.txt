Respondeo. Quidam dicunt quod Ioannes non erat lux cum articulo, quia hoc est solius Dei proprium; sed si lux
ponatur sine articulo, erat Ioannes et omnes sancti facti lux. Quod est dictu: filius Dei est lux per essentiam,
Ioannes vero et omnes sancti per participationem. Et ideo quia Ioannes participabat verum lumen, congruenter
testimonium perhibebat de lumine: ignis enim convenientius manifestatur per aliquod ignitum quam per aliquid
aliud, et color per coloratum.

|#5 Lectio 5
Superius egit evangelista de praecursore, et teste verbi incarnati; in parte vero ista agit de ipso verbo incarnato: et
circa hoc tria facit.
Primo ostendit adventus verbi necessitatem; secundo ex adventu verbi collatam nobis utilitatem, ibi in propria
venit; tertio veniendi modum, ibi et verbum caro factum est.
Necessitas autem adventus verbi videtur esse defectus divinae cognitionis, quae in mundo erat. Unde hanc
necessitatem sui adventus assignat, dicens, infra XVIII, 37: in hoc natus sum, et ad hoc veni. Ad insinuandum
ergo hunc divinae cognitionis defectum, duo facit evangelista.
Primo ostendit quod iste defectus non est ex parte Dei, neque ex defectu verbi; secundo ostendit quod est ex
parte hominum, ibi et mundus eum non cognovit.
Quod autem non fuerit defectus ex parte Dei et verbi, quin homines Deum cognoscerent et illuminarentur a
verbo, ostendit ex tribus.
Primo ex ipsius divinae lucis efficacia, quia erat lux vera, quae illuminat omnem hominem venientem in hunc
mundum; secundo ex ipsius divinae lucis praesentia, quia in mundo erat; tertio ex eius evidentia, quia mundus
per ipsum factus est.
Non fuit ergo defectus divinae cognitionis in mundo ex parte verbi, quia efficax est.
Unde primo ostendit rationem huius efficaciae, quia erat lux vera; secundo ipsam eius efficaciam, quia illuminat
omnem hominem venientem in hunc mundum.
Est enim efficax divinum verbum ad illuminandum, quia erat lux vera. Quomodo autem verbum sit lux, et
quomodo sit lux hominum, quia supra satis explanatum est, superfluum est ad praesens reiterare.
Istud tamen ad praesens est dicendum, quomodo sit lux vera.
Notandum est ergo ad huiusmodi evidentiam, quod verum in Scriptura tribus opponitur.
Aliquando enim dividitur contra falsum, sicut illud Eph. IV, 25: deponentes mendacium, loquimini veritatem.
Aliquando autem dividitur contra figurale, sicut illud infra I, 17: lex per Moysen data est; gratia et veritas per
Jesum Christum facta est, quia veritas figurarum legis facta est per Christum.
Aliquando vero dividitur contra participans, sicut illud I Ioan. Ult., 20: ut simus in vero filio eius; qui scilicet non
est filius per participationem.
Fuit autem ante adventum verbi in mundo quaedam lux, quam scilicet Philosophi se habere iactabant; sed haec
quidem falsa fuit, quia, ut dicitur Rom. I, 21: evanuerunt in cogitationibus suis, et obscuratum est insipiens cor
eorum; dicentes enim se esse sapientes, stulti facti sunt; Ier. X, 14: stultus factus est omnis homo a scientia sua.
Fuit etiam quaedam alia lux, quam gloriabantur se habere Iudaei ex doctrina legis; sed haec quidem lux erat lux
figuralis; Hebr. X, 1: umbram habens lex futurorum bonorum, non ipsam imaginem rerum. Erat etiam in Angelis
et in sanctis hominibus lux quaedam, inquantum specialiori modo per gratiam Deum cognoscebant; sed haec lux
participata erat; iob XXV, 3: super quem non resplendet lumen illius? quasi dicat: quicumque lucidi sunt,
intantum lucent inquantum participant lumen illius, idest Dei. Sed verbum Dei non erat lux falsa, non figuralis,
non participata, sed lux vera, idest per essentiam suam. Et ideo dicit erat lux vera.
In quo quidem excluditur duplex error, scilicet Photini, qui Christum opinatus est ex virgine initium sumpsisse.
Et ideo ne aliquis hoc suspicari posset, evangelista loquens de incarnatione verbi, dicit erat lux vera, scilicet ab
aeterno, non solum ante virginem, sed ante omnem creaturam.
Excluditur etiam error Arii et Origenis dicentium Christum non fuisse verum Deum, sed per participationem
tantum. Quod si verum esset, non esset lux vera, ut evangelista dicit. Sicut enim dicitur I Io. I, 5: Deus lux est,
non per participationem, sed lux vera. Si ergo verbum erat lux vera, manifestum est illud esse Deum verum.
Patet ergo ratio efficaciae divini verbi ad divinam cognitionem causandam.
Efficacia autem ipsius verbi est, quia illuminat omnem hominem venientem.
Omne enim quod est per participationem, derivatur ab eo quod est per essentiam suam tale; ut omne ignitum est
hoc per participationem ignis, qui est ignis per suam naturam.
Quia ergo verbum est lux vera per suam naturam, oportet quod omne lucens luceat per ipsum, inquantum ipsum
participat. Ipse ergo illuminat omnem hominem venientem in hunc mundum.
Sciendum est autem ad horum intellectum, quod mundus in Scriptura accipitur tribus modis. Aliquando enim
ratione suae creationis, sicut hic inferius ait evangelista mundus per ipsum factus est. Aliquando autem ratione
suae perfectionis, ad quam per Christum pertingit, sicut illud II cor.
V, 19: Deus erat in Christo mundum reconcilians sibi. Aliquando ratione suae perversitatis sicut illud I Io. V, 19:
totus mundus in maligno positus est.
22

