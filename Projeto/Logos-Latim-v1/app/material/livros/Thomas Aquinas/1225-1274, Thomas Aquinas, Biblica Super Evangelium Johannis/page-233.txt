Impletionem mandati ponit inferens tulerunt ergo lapidem. Ubi considerandum est, secundum Origenem, quod
mora tollendi lapidem adiacentem, ex sorore defuncti causata est. Et ideo, tamdiu resuscitatio fratris dilata est
quamdiu Christum per verba detinuit, sed statim cum Christi mandatum obediendo exequitur, frater resuscitatur.
Ut per hoc discamus nihil interponere inter iussa Jesu et ipsorum executionem, si cupimus quod statim salutis
sequatur effectus; Ps. XVII, 45: in auditu auris obedivit mihi.
Hic agitur de Christi oratione, in qua gratias agit: circa quam evangelista quatuor ponit.
Primo ponit orandi modum; secundo orationis efficaciam; tertio excludit orandi necessitatem; quarto subiungit
orationis utilitatem.
Modum autem orandi ponit congruentem quia elevatis sursum oculis; idest, intelligentiam suam erexit, adducens
illam per orationem ad excelsum patrem. Nobis autem, si ad exemplum orationis Christi orare volumus, necesse
est levare oculos mentis nostrae ad eum, removendo illos a praesentibus rebus, memoria, cogitationibus et
intentionibus.
Levamus etiam oculos ad Deum quando non confidentes de meritis nostris, de sola misericordia speramus,
secundum illud Ps. Cxxii, 1: ad te levavi oculos meos qui habitas in caelis, et: sicut oculi ancillae in manibus
dominae suae, ita oculi ad Dominum Deum nostrum, donec misereatur nostri; Thren. III, 41: levemus corda
nostra cum manibus ad Dominum in caelis.
Orationis autem efficaciam ponit, cum dicit pater, gratias ago tibi, quoniam audisti me. In quo argumentum
habemus, quod Deus facilis est ad largiendum, secundum illud Ps. X, 17: desiderium pauperum exaudivit
Dominus, ut sic desiderium, etiam antequam proferat verba, exaudiat; is. c. XXX, 19: ad vocem clamoris tui
statim ut audierit, respondebit tibi; et LXV, 24: adhuc illis loquentibus, dicam, ecce adsum. Multo ergo magis
expedit arbitrari de Domino salvatore, quod Deus pater praeveniens eius orationem, eum exaudierit: nam
lacrymae quas Christus pro morte Lazari fuderat, vicem orationis habuerunt.
Per hoc autem quod in principio orationis gratias agit, datur nobis exemplum quod cum orare volumus, antequam
futura petamus, pro perceptis beneficiis Deo gratias referamus; I Thess. V, 18: in omnibus gratias agite.
Quod autem dicit quoniam audisti me, si exponatur de Christo, secundum quod homo, non habet difficultatem:
sic enim Christus minor patre erat, et secundum hoc competit sibi orare patrem, et exaudiri ab eo.
Si vero, ut chrysostomus vult, exponatur de Christo, secundum quod Deus, tunc verbum difficultatem habet: nam
secundum hoc, ei orare non convenit nec exaudiri sed potius aliorum orationes exaudire.
Et ideo dicendum, quod tunc aliquis auditur quando voluntas eius impletur. Voluntas autem patris semper
impletur, quia, ut dicitur in Ps. Cxiii, 3, omnia quaecumque voluit Dominus fecit. Cum ergo eadem sit voluntas
patris et filii, quandocumque pater implet voluntatem suam, implet voluntatem filii.
Dicit ergo filius, secundum quod verbum, quoniam audisti me, idest, fecisti quae erant in verbo tuo ut fierent.
Dixit enim, et perfecta sunt.
Necessitatem autem orandi excludit dicens ego autem sciebam quoniam semper me audis etc.. Ubi quasi
obumbrate Dominus suam divinitatem ostendit, quasi diceret: ad hoc ut fieret voluntas mea, non indigeo
oratione, quia ab aeterno voluntas mea impleta est; Hebr. V, 7: in omnibus exauditus est pro sua reverentia. Nam
ego sciebam, scilicet certitudinaliter, quoniam semper me, verbum, audis: quia quidquid facis, in me est ut fiat.
Item me, hominem, semper audis, quia voluntas mea semper est conformis voluntati tuae, sed propter populum
qui circumstat, ut credant quia tu me misisti. In quo datur intelligi quod multa fecit et dixit propter utilitatem
aliorum; infra c. XIII, 15: exemplum dedi vobis, ut quemadmodum ego feci vobis, ita et vos faciatis.
Nam omnis Christi actio, nostra est instructio.
Voluit autem Christus specialiter per istam operationem demonstrare, se non esse alienum a patre, sed
recognoscebat eum ut suum principium: et ideo subdit ut credant quia tu me misisti; infra XVII, 3: haec est vita
aeterna, ut cognoscant te solum Deum verum, et quem misisti Jesum Christum; gal. c. IV, 4: misit Deus filium
suum factum ex muliere, factum sub lege. Et in hoc ponitur orationis utilitas.
Hic agitur de suscitatione Lazari, et circa hoc tria facit.
Primo ponitur vox excitantis; secundo vocis effectus ibi et statim prodiit qui fuerat mortuus; tertio mandatum de
solutione excitati, ibi dicit eis Jesus: solvite eum.
Vox autem excitantis ponitur magna, unde dicit haec cum dixisset, scilicet Jesus, voce magna clamavit: et hoc ad
litteram, ut destrueret errorem gentilium et quorumdam Iudaeorum, dicentium animas mortuorum commorari in
tumulis cum corporibus.
Et ideo clamat, quasi animam ex longinquo evocans in tumulo non existentem.
Vel dicendum, et melius, quod vox Christi magna dicitur propter virtutis eius magnitudinem: nam tanta virtus
eius fuit quod suscitavit Lazarum quatriduanum a morte, quomodo excitaretur dormiens a somno; ps. c. Lxvii,
34: dedit voci suae vocem virtutis.
Vox etiam ista magna, repraesentativa est illius magnae vocis quae erit in communi resurrectione, per quam
omnes de monumentis resuscitabuntur; Matth. XXV, 6: media nocte clamor factus est etc..
Clamat, inquam, dicens Lazare, veni foras.
Quem ideo ex proprio nomine vocat, quia tanta erat virtus vocis eius quod pariter omnes mortui cogerentur exire,
nisi per expressionem nominis virtutem suam ad unum determinasset, ut Augustinus dicit de verbo Domini.
233

