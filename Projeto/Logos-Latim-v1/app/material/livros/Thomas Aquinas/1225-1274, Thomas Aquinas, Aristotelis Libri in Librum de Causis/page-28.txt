Deinde ex praemissis concludit impermixtionem causae primae ad res alias. Et huius conclusionis intellectus
plenus haberi potest si accipiamus verba quae sunt in commento Procli, qui sic dicit: neque igitur providentes
(scilicet dii) habitudinem recipiunt ad ea quibus providetur; per esse enim quod sunt omnia bonificant, omnia
autem per esse faciens sine habitudine facit: habitudo enim appositio est ad esse, propter quod praeter naturam.
Vocat autem habitudinem aliquam dispositionem per quam agens coaptatur seu proportionatur patienti seu
recipienti; et quod sic agit in diversa, necesse est quod habeat diversas dispositiones quibus diversis coaptetur, et
secundum hoc cadit in huiusmodi rem quaedam multitudo quae diversimode agit in diversa secundum diversas
suas dispositiones quae sunt praeter naturam sive essentiam eius, quae est una. Et sic tale agens secundum
diversas dispositiones commiscetur rebus in quas agit secundum quamdam coaptationem ad ea; sed causa prima
agit per esse suum, ut probatum est. Unde non agit per aliquam habitudinem vel dispositionem superadditam per
quam coaptetur et commisceatur rebus. Et huiusmodi habitudo vocatur hic continuator vel res media, quia
scilicet per huiusmodi dispositionem vel habitudinem coaptatur agens recipienti, et est quodammodo media inter
essentiam agentis et ipsum patiens. Quia igitur causa prima est agens per esse suum, oportet quod uno modo
regat res; sic enim regit res quemadmodum agit: unde patet quod regimen eius est optimum et pulcherrimum. Ad
hoc enim tendit quilibet rector multitudinis quod reducat multos quos regit in unum; et hoc maxime invenitur in
divino regimine, quod est unum secundum se et non diversificatur in effectibus nisi secundum diversitatem,
quasi secundum diversa merita, subditorum.
|+21 Lectio 21
Postquam assignavit modum divini regiminis, hic ostendit sufficientiam Dei ad regendum. Quae quidem
attenditur secundum duo: primo quidem secundum Dei abundantiam, secundo secundum eius superexcellentiam,
et hoc ibi: causa prima etc.. Haec enim duo necessaria sunt regenti, primo quidem ut habeat bonorum
abundantiam, ex quibus possit subditis providere; unde et Dionysius dicit XII capitulo de divinis nominibus quod
dominatio est omnis pulchrorum et bonorum perfecta possessio, et regnum est omnis finis et legis et ordinis
distributio. Ad ostendendum autem in Deo abundantem sufficientiam proponit hanc propositionem: primum est
dives propter seipsum et est dives magis.
Ad cuius evidentiam accipiatur propositio CXXVII Procli, quae talis est: omne divinum simplex prime est et
maxime, et propter hoc maxime per se sufficiens.
Probat autem quod Deus sit prime et maxime simplex ex ratione unitatis: nam Deus est maxime unum cum sit
prima unitas sicut et prima bonitas; simplicitas autem ad rationem unitatis pertinet - dicitur enim simplex quod
est unum non ex pluribus aggregatum; unde Deus in quantum est prime et maxime unum, in tantum etiam est
prime et maxime simplex. Et ex hoc ulterius procedit ad ostendendam secundam partem suae propositionis,
scilicet quod Deus sit maxime per se sufficiens, quia per se sufficientia consequitur ad simplicitatem. Omne
enim compositum indiget pluribus ex quibus sua bonitas constituitur, et non solum indiget illis ex quibus
componitur ut ex partibus, sed etiam indiget aliquo alio quod causat et conservat compositionem, sicut patet in
corporibus mixtis; non enim diversa in unum convenirent nisi per aliquam causam ea unientem. Cum igitur Deus
sit primo et maxime simplex utpote habens totam bonitatem suam in uno perfectissimo, sequitur quod Deus sit
primo et maxime per se sufficiens.
Sed auctor huius libri praetermittit primam partem propositionis quae est de simplicitate, quasi eam supponens,
et loquitur solum de per se sufficientia quam divitiarum nomine signat: et loco eius quod in propositione Procli
dicitur quod Deus est per se sufficiens, dicit quod primum est dives propter seipsum. In quolibet enim genere est
primum id quod est propter seipsum; quod enim est per se, prius est eo quod est per aliud; loco autem eius quod
ibi dicitur quod est maxime sufficiens, hic dicitur quod est dives magis, scilicet quam omnia alia. Probatio autem
propositi est eadem utrobique. Nam primo dicit quod unitas divina quae non est dispersa in multas partes, sed est
unitas pura, est significatio huius quod Deus sit in fine simplicitatis, id est maxime simplex.
Et ex hoc ulterius probat quod Deus sit maxime per se sufficiens per indigentiam quae in compositis invenitur,
sicut iam dictum est. Sed quia in nomine divitiarum non solum intelligitur sufficientia, sed etiam copia potens in
alios redundare, addit ulterius, ad ostendendum Deum esse divitem, de influxu bonitatis eius in res, quia propter
abundantiam suae bonitatis influit in res alias et nihil est quod influat super ipsum; omnes autem aliae res, sive
sint intelligibiles sicut intelligentiae et animae, sive sint in corpore, non sunt divites per seipsas, quasi ex seipsis
habentes abundantiam bonitatis, sed indigent participare bonitatem a primo vere uno quod influit super eas
gratis, absque hoc quod aliquid ei inde accrescat, omnes bonitates et perfectiones.
|+22 Lectio 22
Ostensa abundantia divinae bonitatis, hic ostendit excellentiam ipsius, dicens: causa prima est super omne
nomen quod nominatur. Ad cuius propositionis intellectum considerandum est quod id quod hic sub uno
colligitur, Proclus in suo libro per diversa distinguit, cuius est CXV propositio talis: omnis Deus
supersubstantialis est et supervitalis et superintellectus.
Quod quidem Proclus dupliciter probat, primo probatione communi quae talis est: Deus est unitas per se
perfecta; unumquodque autem aliorum quae sunt sub Deo, non est ipsa unitas, sed est aliquid participans unitate;
28

