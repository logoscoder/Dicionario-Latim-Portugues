suspendens virtutem suam super eas, nisi quoniam ipsae non sunt virtus substantialis ipsi, immo ipsa est virtus
virtutum substantialium, quoniam est causa eis.
Cuius probationis haec virtus est quia unaquaeque res regitur et conservatur per aliquam virtutem suam, per
quam aliquid operatur ad finem et impedimentis resistit; sed virtus causati dependet ex virtute causae et non e
converso. Cum enim virtus sit operandi principium in unoquoque, necesse est quod illud sit virtus virtutis
alicuius rei a quo habet quod sit operandi principium.
Dictum est autem in 1 propositione quod causa inferior operatur per virtutem causae superioris, unde virtus
causae superioris est virtus virtutis causae inferioris; et per hunc modum dicit quod virtus intelligentiae est virtus
virtutum substantialium, id est virtutum quae sunt propriae substantiis inferiorum rerum.
Sic igitur patet quod intelligentia regit et retinet res inferiores, virtutem suam expandens super eas, ex hoc quod
est causa eis.
Quae autem sint inferiora quae regit, ostendit subdens quod intelligentia comprehendit generata, id est continet
sub se sicut effectus quos regit et retinet, res generabiles et corruptibiles, et naturam, quae est principium motus
in ipsis et invenitur primo in primo corporum; comprehendit etiam horizontem naturae, scilicet animam - dictum
est enim supra in 2 propositione quod anima est in horizonte aeternitatis et temporis, existens infra aeternitatem
et supra tempus - quia ipsa est supra naturam, quae est principium motus qui tempore mensuratur. Quod autem
intelligentia comprehendat omnia supradicta, probat per hoc quod natura continet generationem, id est res
generatas, tamquam principium generationis existens: particularis quidem natura generationis particularis;
universalis autem natura quae est in corpore caelesti comprehendit universaliter omnem generationem sicut suum
effectum.
Anima vero continet naturam, quia secundum opinionem ponentium corpora caelestia animata, quam auctor
huius libri supponit, anima est principium motus primi corporis et consequenter omnium motuum naturalium, ut
in 3 propositione habitum est. Et iterum intelligentia continet animam, quia anima ab intelligentia participat
intelligibilem operationem, sicut in eadem propositione dictum est. Unde concludit quod intelligentia continet
omnes res, quia quidquid continetur a contento continetur a continente, et repetit causam quare hoc conveniat
intelligentiae, scilicet propter virtutem causae primae cuius est proprium supereminere omnibus, non per
virtutem alterius, sed per propriam virtutem; ipsa enim per suam virtutem divinam est causa intelligentiae et
animae et naturae et reliquarum rerum scilicet generabilium et corruptibilium.
Sic igitur ostensum est quod intelligentia dependet a causa prima per hoc quod ab ea habet virtutem universalem
continendi inferiora.
Deinde cum dicit: et causa quidem prima etc., ostendit idem ex conditione causae primae, quasi demonstratione
ostendente propter quid; nam praemissa probatio fuit magis per signum.
Et primo ponit probationem, secundo excludit obiectionem, ibi: quod si dixerit aliquis etc.. Dicit ergo primo,
quasi proponens quod probare intendit, quod causa prima neque est intelligentia neque anima neque natura, sed
est supra omnia ista, quasi creatrix eorum cum quodam ordine, nam intelligentiam creat immediate, animam vero
et naturam et reliquas res mediante intelligentia.
Quod intelligendum est, sicut supra dictum est in 3 propositione, non quod esse eorum sit creatum ab
intelligentia, sed quia ista secundum suam essentiam sunt creata solum a causa prima, per intelligentiam vero
sortiuntur quasdam perfectiones superadditas.
Hoc autem quod causa prima creet omnia praedicta, incipit probare, ibi: et scientia quidem divina etc.. Ad cuius
probationis intellectum sciendum est quod perfectionum provenientium in rebus a causa prima aliquid est quod
pervenit ad omnia etiam usque ad generabilia et corruptibilia, scilicet esse; aliquid autem est quod non pervenit
ad effectus in quantum sunt effectus, sed solum ad causas in quantum sunt causae, scilicet virtus, unde
participatio virtutis pervenit usque ad naturam quae habet rationem principii; aliquid vero est quod pervenit
usque ad animam intellectualem, scilicet scientia, quae tamen inferiori modo est in anima quam in intelligentia,
nam intelligentiae convenit sine motu in quantum statim apprehendit veritatem, animae vero convenit cum
quodam motu prout ex uno procedit ad aliud. Sic igitur ad intelligentiam et animam pervenit et esse et virtus et
scientia, ad naturam esse et virtus, ad generata esse tantum. Si igitur causa prima est causa omnis scientiae et
virtutis et totius esse, consequens est quod ab ipsa omnia creentur. Quod autem sit omnium horum causa probat
per hoc quod id quod est primum et excellentissimum in unoquoque ordine est causa omnium consequentium in
ordine illo; sed causa prima habet scientiam excellentiorem omni scientia, et virtutem excellentiorem omni
virtute, et esse excellentius omni ente: est igitur causa omnis scientiae et virtutis et esse. Et ex hoc sequitur quod
sit creatrix et intelligentiae et animae et naturae et reliquorum. Primo ergo manifestat de scientia, et dicit quod
scientia divina non est sicut scientia intelligibilis, quia scientia intelligentiae est per participationem rei
intellectae, et multo minus est sicut scientia animalis, quae non solum est per participationem rei intellectae sed
etiam per participationem luminis intellectualis ab intelligentia mobiliter se habens circa scientiam. Immo
scientia divina est supra scientiam intelligentiae et supra scientiam animae, quia immobiliter et absque omni
participatione intelligibilis luminis vel rei intellectae habet scientiam essentialem, per suam essentiam
cognoscens res, et hoc ideo est quia ipsa est creatrix omnis scientiae; unde oportet quod sit omni scientia
superior. Idem autem prosequitur de virtute, et dicit quod virtus divina est supra omnem virtutem intelligibilem
16

