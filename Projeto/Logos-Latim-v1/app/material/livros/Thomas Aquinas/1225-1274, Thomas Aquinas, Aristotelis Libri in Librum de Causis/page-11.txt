influunt bonitates quas recipiunt ab intelligentia super animas inferiores. Et utrobique est ratio eadem: quia quod
est imperfectius natum est perfici a completiori, sicut potentia ab actu.
Tertia differentia sumitur ex parte effectus. Sicut enim de intelligentiis dixit quod superiores imprimunt
nobiliores animas, ita nunc dicit de animabus quod anima superior recipiens virtutem immediate ab intelligentia
habet fortiorem impressionem, quia semper causa superior vehementius agit, ut in 1 propositione dictum est; et
ideo id quod imprimitur a superiori anima in suo corpore est fixum, stans, id est firmum et immobile, et motus
eius est aequalis, id est uniformis, et continuus, ut patet in corpore caelesti. Anima vero inferior ad quam pertinet
virtus intelligentiae, mediante superiori anima, habet debiliorem impressionem in suum corpus sicut causa
inferior; et ideo id quod imprimit corpori sicut vita et huiusmodi est debile, propter passibilitatem corporis ab
exteriori agente, evanescens, a principio interiori transmutatum, destructibile, quia finaliter totaliter desinit esse
id quod ab anima in corpore efficitur. Et tamen corpus quodammodo participat sempiternitatem, scilicet
secundum speciem, et hoc per generationem. In hoc autem melius sensit auctor huius libri attribuens
corruptibilitatem humanorum corporum debilitati impressionis ipsius animae, quam Platonici qui posuerunt
etiam animam humanam habere quoddam corpus incorruptibile sibi semper unitum. Patet etiam quod, secundum
sententiam huius auctoris, quando anima humana fuerit perfecta per coniunctionem ad causam primam, poterit
corpori suo imprimere vitam perpetuam; et secundum hoc fides catholica confitetur futuram vitam aeternam non
solum in animabus sed etiam in corporibus post resurrectionem.
Ultimo epilogat quae in duabus propositionibus dicta sunt.
Quae autem diximus de animabus caelorum non asserendo diximus, sed aliorum opiniones recitando.
|+6 Lectio 6
Postquam auctor huius libri distinxit esse superius generaliter in tres gradus quorum primus est supra
aeternitatem, quod convenit causae primae, secundus cum aeternitate, quod convenit intelligentiae, tertius est
infra aeternitatem et supra tempus, quod convenit animae, hic incipit prosequi de singulis gradibus, et primo de
causa prima, secundo de intelligentia, in 7 propositione, ibi: intelligentia est substantia etc., tertio de anima, 14
propositione, ibi: in omni anima etc..
De causa autem prima hoc est quod potissime scire possumus quod omnem scientiam et locutionem nostram
excedit; ille enim perfectissime Deum cognoscit qui hoc de ipso tenet quod, quidquid cogitari vel dici de eo
potest, minus est eo quod Deus est. Unde Dionysius dicit I capitulo mysticae theologiae, quod homo secundum
melius suae cognitionis unitur Deo sicut omnino ignoto, eo quod nihil de eo cognoscit, cognoscens ipsum esse
supra omnem mentem. Et ad hoc ostendendum inducitur haec propositio: causa prima superior est narratione.
Per narrationem autem oportet affirmationem intelligi, quia quidquid de Deo affirmamus non convenit ei
secundum quod a nobis significatur; nomina enim a nobis imposita significant per modum quo nos intelligimus,
quem quidem modum esse divinum transcendit. Unde Dionysius dicit II capitulo caelestis hierarchiae quod
negationes in divinis sunt verae, affirmationes vero incompactae vel inconvenientes. Hanc etiam propositionem
Proclus ponit CXXIII sui libri, sub his verbis: omne quod ens ipsum quidem propter supersubstantialem unionem
indicibile est et incognoscibile omnibus secundis, a participantibus autem capabile est et cognoscibile: propter
quod solum primum penitus ignotum tamquam amethectum ens. Per hoc autem quod dicit quod ens, intelligit
omnem formam idealem secundum Platonicorum positiones, puta per se hominem, per se vitam et cetera
huiusmodi, quae deos dicebant, ut supradictum est; huiusmodi autem habent unitatem, secundum ipsos,
supersubstantialem, quia excedunt omnia subiecta participantia; et ideo dicit quod neque dici neque cognosci
potest unumquodque eorum ab inferioribus, sed a superioribus cognosci possunt, puta idea vitae cognosci potest
ab idea entis. Et, quamvis non possint perfecte cognosci vel dici ab inferioribus, aliqualiter tamen capi et
cognosci possunt a participantibus, id est per participantia, sicut per ea quae participant vitam aliquid cognoscitur
de ipsa vita. Sed illud quod est primum simpliciter, quod, secundum Platonicos, est ipsa essentia bonitatis, est
penitus ignotum, quia non habet aliquid supra se quod possit ipsum cognoscere; et hoc significat quod dicitur
amethectum, id est non post existens alicui.
Et, quia auctor huius libri non concordat cum Platonicis in positione aliarum naturarum separatarum idealium,
sed ponit solum primum, ut supra dictum est, ideo praetermissis aliis de hac causa prima dicit quod est superior
narratione. Et causam assignat propter suam supersubstantialitatem, sicut et Proclus, et hoc est quod subdit in
propositione: et non deficiunt linguae a narratione eius nisi propter narrationem ipsius, quoniam ipsa est super
omnem causam. Qualiter autem narretur, ostendit subdens: et non narratur nisi per causas secundas quae
illuminantur lumine causae primae; et hoc est idem ei quod Proclus dixit quod a participantibus capabile est et
cognoscibile.
Hoc autem quod dictum est in propositione probatur per hunc modum; tripliciter enim aliquid cognoscitur: uno
modo sicut effectus per causam, alio modo per seipsum, tertio modo per effectum.
Primo ergo ostendit quod causa prima non cognoscitur primo modo, scilicet per causam, cum dicit quod causa
prima non cessat illuminare causatum suum, et ipsa non illuminatur lumine alio, quoniam ipsa est lumen purum
supra quod non est lumen. Ad cuius intellectum considerandum est quod per lumen corporale visibilia
sensibiliter cognoscuntur, unde illud per quod aliquid cognoscitur, per similitudinem lumen dici potest; probat
11

