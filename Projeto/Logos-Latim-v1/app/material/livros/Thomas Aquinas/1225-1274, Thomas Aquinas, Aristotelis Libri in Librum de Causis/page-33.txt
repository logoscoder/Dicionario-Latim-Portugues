Ubi primo considerandum videtur quod simplex et impartibile est idem subiecto, differunt autem ratione: nam
impartibile dicitur aliquid per privationem divisionis, quia scilicet non est in multa divisibile; simplex autem
dicitur aliquid per privationem compositionis, quia scilicet non est ex multis compositum. Primo ergo probatur
quod substantia per se stans sit indivisibilis, secundo quod sit simplex.
Primum autem melius probatur in libro Procli quam hic.
Est enim haec eius probatio. Si enim, inquit, partibile est, authypostaton ens, id est per se subsistens, instituet
partibile seipsum, et totum ipsum vertetur ad seipsum, et omne in omni seipso erit.
Hoc autem impossibile. Impartibile ergo authypostaton. Ad cuius evidentiam considerandum est quod hic
accipitur esse aliquid stans per seipsum non ratione partis, ut scilicet una pars eius stet per aliam sicut accidit in
substantiis materialibus, sed ratione totius, ut scilicet totum stet per se totum. Unumquodque autem convertitur
ad id per quod stat sicut effectus ad causam, et oportet quod sit in eo sicut in suo fundamento. Si ergo aliquid
partibile sit stans per seipsum, oportebit quod quaelibet pars eius stet per quamlibet et quaelibet fundetur in
qualibet; quod est impossibile, quia sic sequeretur quod una et eadem pars eius esset causa et effectus simul
respectu eiusdem, quod est impossibile.
In hoc autem libro probatur sic. Illud quod convenit alicui per seipsum, convenit cuilibet parti eius, si sit
partibile. Si igitur aliquid partibile sit stans per seipsum, oportebit quod quaelibet pars eius stet per seipsam, et
ita non innitetur alteri ad constitutionem totius. Haec autem probatio non est adeo efficax, quia non est
necessarium quod quidquid per se convenit alicui toti conveniat singulis partibus eius. Est enim quoddam totum
similium partium ut aer et aqua, et quoddam dissimilium ut animal et domus.
Quod autem id quod est stans per seipsum sit simplex, id est non compositum ex multis, probatur duplici ratione.
In omni composito ex pluribus partibus necesse est ponere quemdam partium ordinem, ut scilicet una pars eius
sit melior et alia vilior.
Multa enim ad unum constituendum ordine quodam perveniunt sicut et ab uno multitudo ordine quodam
progreditur. Unde videmus quod in compositione corporis naturalis forma est praestantior materia et in
compositione corporis mixti unum elementum dominatur et in compositione partium animalis unum membrum
est principalius alio et in partibus alicuius continui una pars magis accedit ad punctum, quod est principium
magnitudinis, quam alia.
Si ergo aliquid compositum ex pluribus partibus sit stans per seipsum, oportebit quod quaelibet pars eius sit stans
ex qualibet et ita pars melior dependebit ex parte viliori et e converso.
Secunda ratio est quia omne quod est stans per seipsum, est sibi sufficiens in suo esse, non indigens alio ad sui
subsistentiam; per quod non excluditur dependentia a causa agente sed a causa formali et materiali subsistentiam
praestante. Omne autem compositum ex partibus non est sibi sufficiens, sed indiget ad sui subsistentiam partibus
ex quibus componitur, quae se habent in habitudine causae materialis ad totum. Ergo nullum compositum ex
partibus est per se stans. Omnis igitur substantia per se stans est simplex. Sciendum tamen est quod haec secunda
ratio distincte ponitur in libro Procli, sed in hoc libro inducitur per modum conclusionis.
|+29 Lectio 29
Hic ponitur propositio conversa prioris, quae talis est: omnis substantia simplex est stans per seipsam, scilicet per
essentiam suam. Sciendum tamen est quod haec propositio in commento non probatur, sed interponitur quiddam
quod probatur, scilicet quod substantia stans per seipsam est creata sine tempore et est in substantialitate sua
superior substantiis temporalibus. Et haec est LI propositio libri Procli sub his verbis: omne authypostaton
exemptum est ab his quae tempore mensurantur secundum suam substantiam.
Ubi considerandum est quod hoc quod dicitur secundum suam substantiam potest referri vel ad ipsas substantias
temporales, quarum esse substantiale variationi subiacet, unde secundum suam substantiam tempore mensurari
dicuntur, vel potest referri ad substantias per se stantes, quae secundum suam substantiam sunt substantiis
temporalibus superiores.
Huius ergo propositionis superinductae ponitur probatio talis.
Ostensum est enim supra quod nulla substantia stans per seipsam cadit sub generatione. Omnes autem
substantiae quae mensurantur tempore secundum suam substantiam cadunt sub generatione. Per hoc enim
secundum suam substantiam a tempore mensurantur quod eorum esse substantiale variatur per generationem et
corruptionem.
Relinquitur ergo quod nulla substantia stans per seipsam cadat sub tempore, sed est superior omnibus substantiis
temporalibus.
Possumus autem ex hac propositione sic probata concludere illam quae praemittitur. Si enim hoc est proprium
substantiae per se stantis quod sit non cadens secundum suam substantiam sub tempore, hoc autem convenit
omni substantiae simplici, quia omnis substantia generabilis cadens sub tempore est composita ex materia et
forma. Relinquitur quod omnis substantia simplex sit stans per seipsam, quod fuit primo propositum.
|+30 Lectio 30

33

