creatura moveatur a Deo mediantibus intelligentiis sive Angelis, hoc asserit Augustinus in III de trinitate et
Gregorius in IV dialogorum.
Ultimo autem concludit propositum, scilicet quod anima nobilis habeat tres praedictas operationes. Ei autem
quod dictum est de intellectu divino et anima divina concordat sententia Dionysii qui, in IV capitulo de divinis
nominibus, superiores Angelos vocat divinas mentes, id est intellectus, per quos etiam animae deiformi dono
participant secundum suam virtutem; sed divinitatem accipit secundum coniunctionem ad Deum, non autem
secundum universalem influentiam in creata. Illud enim est magis divinum, quia et in ipso Deo maius est id quod
ipse est quam id quod in aliis causat.
|+4 Lectio 4
Postquam auctor huius libri distinxit triplicem gradum superioris esse et ostendit quomodo participative
invenitur totum in infimo eorum, nunc intendit ostendere distinctionem secundi gradus, scilicet ipsius esse quod
est cum aeternitate; nam primum gradum qui est causae primae ante aeternitatem existentis, praetermittit quasi
indivisum, ut dictum est. In hoc tamen aliter procedit quam in aliis; nam in omnibus aliis praemittit
propositionem et posita expositione propositionem praemissam probat, hic autem more dividentium primo
praemittit quod commune est, secundo illud dividit, ibi: et esse creatum quamvis sit unum etc., tertio inter partes
divisionis differentiam assignat, ibi: et omne quod ex eo sequitur etc..
Id autem quod est commune omnibus intelligentiis distinctis est esse creatum primum, de quo quidem praemittit
talem propositionem: prima rerum creatarum est esse et non est ante ipsam creatum aliud. Et hanc etiam
propositionem Proclus in suo libro ponit CXXXVIII, sub his verbis: omnium participantium divina proprietate et
deificatorum primum est et supremum ens. Cuius quidem ratio est, secundum positiones Platonicas, quia, sicut
supra dictum est, quanto aliquid est communius, tanto ponebant illud esse magis separatum et quasi prius a
posterioribus participatum, et sic esse posteriorum causam. In ordine autem eorum quae de rebus dicuntur,
communissimum ponebant unum et bonum, et communius etiam quam ens, quia bonum vel unum de aliquo
invenitur praedicari de quo non praedicatur ens, secundum eos, scilicet de materia prima quam Plato coniungebat
cum non ente, non distinguens inter materiam et privationem, ut habetur in I physicorum, et tamen materiae
attribuebat unitatem et bonitatem, in quantum habet ordinem ad formam; bonum enim non solum dicitur de fine
sed de eo quod est ad finem. Sic igitur summum et primum rerum principium ponebant Platonici ipsum unum et
ipsum bonum separatum, sed post unum et bonum nihil invenitur ita commune sicut ens; et ideo ipsum ens
separatum ponebant quidem creatum, utpote participans bonitatem et unitatem, tamen ponebant ipsum primum
inter omnia creata.
Dionysius autem ordinem quidem separatorum abstulit, sicut supra dictum est, ponens eumdem ordinem quem et
Platonici in perfectionibus quae ceterae res participant ab uno principio, quod est Deus; unde in IV capitulo de
divinis nominibus, praeordinat nomen boni in Deo omnibus divinis nominibus, et ostendit quod eius participatio
usque ad non ens extenditur, intelligens per non ens materiam primam. Dicit enim: et, si est fas dicere, bonum
quod est super omnia existentia et ipsum non existens desiderat. Sed inter ceteras perfectiones a Deo participatas
in rebus, primo ponit esse; sic enim dicit V capitulo de divinis nominibus: ante alias Dei participationes esse
propositum est, et est ipsum secundum se esse senius, eo quod est per se vitam esse, et eo quod est per se
sapientiam esse, et eo quod est per se divinam similitudinem esse.
Secundum quem modum etiam auctor huius libri hoc intelligere videtur. Dicit enim quod hoc ideo est quia esse
est supra sensum et supra animam et supra intelligentiam. Et quomodo sit supra ista, ostendit subdens: et non est
post causam primam latius, id est aliquid communius, et per consequens neque prius causatum ipso; causa autem
prima est latior quia extendit etiam se ad non entia secundum praedicta. Et ex hoc concludit quod, propter illud
quod dictum est, ipsum esse factum est superius omnibus rebus creatis, quia scilicet inter ceteros Dei effectus
communius est, et est etiam vehementius unitum, id est magis simplex; nam ea quae sunt minus communia
videntur se habere ad magis communia per modum additionis cuiusdam. Videtur tamen non esse eius intentio ut
loquatur de aliquo esse separato, sicut Platonici loquebantur, neque de esse participato communiter in omnibus
existentibus, sicut loquitur Dionysius, sed de esse participato in primo gradu entis creati, quod est esse superius.
Et, quamvis esse superius sit et in intelligentia et in anima, tamen in ipsa intelligentia prius consideratur ipsum
esse quam intelligentiae ratio, et similiter est in anima; et propter hoc praemisit quod est supra animam et supra
intelligentiam. De hoc igitur esse in intelligentiis participato, rationem assignat quare sit maxime unitum.
Dicit enim quod hoc contingit propter propinquitatem suam primae causae quae est esse purum subsistens et est
vere unum non participatum in quo non potest aliqua multitudo inveniri differentium secundum essentiam; quod
autem est propinquius ei quod est per se unum, est magis unitum quasi magis participans unitatem; unde
intelligentia quae est propinquissima causae primae habet esse maxime unitum.
Deinde cum dicit: et ipsum quidem non est factum multa etc., ostendit rationem distinctionis quae potest esse in
intelligentiis secundum essentiam. Ubi considerandum est quod, si aliqua forma vel natura sit omnino separata et
simplex, non potest in ea cadere multitudo, sicut, si aliqua albedo esset separata, non esset nisi una: nunc autem
inveniuntur multae albedines diversae quae participant albedinem. Sic igitur, si esse creatum primum esset esse
abstractum, ut Platonici posuerunt, tale esse non posset multiplicari, sed esset unum tantum. Sed, quia esse
7

