Quia ea quae sunt superiorum, inferioribus insunt secundum aliqualem participationem, postquam divisit tres
gradus superiorum entium, quorum unum est superius aeternitate, quod est Deus, aliud autem est cum aeternitate,
quod est intelligentia, tertium autem post aeternitatem, quod est anima, nunc intendit ostendere quomodo tertium
participat et quod est primi et quod est secundi, dicens: omnis anima nobilis tres habet operationes; nam ex
operationibus eius est operatio animalis et intelligibilis et operatio divina. Quae autem dicatur anima nobilis
intelligi potest ex verbis Procli qui hanc propositionem ponit CCI, sub his verbis: omnes divinae animae triplices
habent operationes: has quidem ut animae, has autem ut suscipientes intellectum divinum, has autem ut diis
extraiunctae. Ex quo patet quod anima nobilis dicitur hic anima divina.
Ad cuius evidentiam sciendum est quod Plato posuit universales rerum formas separatas per se subsistentes. Et,
quia huiusmodi formae universales universalem quamdam causalitatem, secundum ipsum, habent supra
particularia entia quae ipsas participant, ideo omnes huiusmodi formas sic subsistentes deos vocabat; nam hoc
nomen Deus universalem quamdam providentiam et causalitatem importat. Inter has autem formas hunc ordinem
ponebat quod quanto aliqua forma est universalior, tanto est magis simplex et prior causa; participatur enim a
posterioribus formis, sicut si ponamus animal participari ab homine et vitam ab animali et sic inde; ultimum
autem quod ab omnibus participatur et ipsum nihil aliud participat, est ipsum unum et bonum separatum quod
dicebat summum Deum et primam omnium causam. Unde et in libro Procli inducitur propositio CXVI, talis:
omnis Deus participabilis est, id est participat, excepto uno. Et, quia huiusmodi formae quas deos dicebant sunt
secundum se intelligibiles, intellectus autem fit actu intelligens per speciem intelligibilem, sub ordine deorum, id
est praedictarum formarum, posuerunt ordinem intellectuum qui participant formas praedictas ad hoc quod sint
intelligentes, inter quas formas est etiam intellectus idealis. Sed intellectus praedicti participant praedictas formas
secundum modum immobilem, in quantum intelligunt eas. Unde sub ordine intellectuum ponebant tertium
ordinem animarum quae mediantibus intellectibus participant formas praedictas secundum motum, in quantum
scilicet sunt principia corporalium motuum per quos superiores formae participantur in materia corporali. Et sic
quartus ordo rerum est ordo corporum. Inter intellectus autem, superiores quidem dicebant esse divinos
intellectus, inferiores autem intellectus quidem sed non divinos, quia intellectus idealis qui est per se Deus,
secundum eos, participatur quidem a superioribus intellectibus secundum utrumque, scilicet secundum quod est
intellectus et secundum quod est Deus, ab inferioribus vero intellectibus secundum quod est intellectus tantum,
et ideo non sunt intellectus divini; sortiuntur enim intellectus superiores non solum quod sint intellectus sed
etiam quod sint divini. Similiter etiam cum animae applicentur diis mediantibus intellectibus quasi
propinquioribus, ipsae etiam animae superiores sunt divinae propter intellectus divinos quibus applicantur vel
quos participant; inferiores autem animae veluti applicatae intellectibus non divinis sunt non divinae. Et, quia
corpora recipiunt motum per animam, consequens etiam est ut superiora corpora sint divina, secundum eos, et
inferiora corpora non divina. Unde Proclus dicit CXXIX propositione: omne corpus divinum per animam
deificatam est divinum, omnis autem anima divina propter divinum intellectum, omnis autem intellectus divinus
secundum participationem divinae unitatis. Et, quia deos appellabant primas formas separatas in quantum sunt
secundum se universales, consequenter et intellectus divinos et animas divinas et corpora divina dicebant
secundum quod habent quamdam universalem influentiam et causalitatem super subsequentia sui generis et
inferiorum generum.
Hanc autem positionem corrigit Dionysius quantum ad hoc quod ponebant ordinatim diversas formas separatas
quas deos dicebant, ut scilicet aliud esset per se bonitas et aliud per se esse et aliud per se vita et sic de aliis.
Oportet enim dicere quod omnia ista sunt essentialiter ipsa prima omnium causa a qua res participant omnes
huiusmodi perfectiones, et sic non ponemus multos deos sed unum. Et hoc est quod dicit V capitulo de divinis
nominibus: non autem aliud esse bonum dicit, scilicet sacra Scriptura, et aliud existens et aliud vitam aut
sapientiam neque multas causas et aliorum alias productivas deitates excedentes et subiectas, sed unius esse
omnes bonos processus. Quomodo autem hoc esse possit, ex hoc ostendit consequenter quia, cum Deus sit ipsum
esse et ipsa essentia bonitatis, quidquid pertinet ad perfectionem bonitatis et esse, totum ei essentialiter convenit,
ut scilicet ipse sit essentia vitae et sapientiae et virtutis et ceterorum. Unde post aliqua subdit: etenim Deus non
quodammodo est existens, sed simpliciter et incircumscripte totum in seipso esse praeaccepit. Et hoc sequitur
auctor huius libri. Non enim invenitur inducere aliquam multitudinem deitatis, sed unitatem in Deo constituit,
distinctionem autem in ordine intellectuum et animarum et corporum.
Secundum hoc igitur dicitur anima nobilis, id est divina anima caelestis corporis, secundum opinionem
Philosophorum qui posuerunt caelum animatum; haec enim anima, secundum eos, habet aliquam influentiam
universalem super res per motum, et ex hoc divina dicitur eo modo loquendi quo etiam apud homines qui
universalem curam rei publicae habent divi dicuntur.
De hac ergo anima nobilissime divina dicit quod habet operationem divinam, et exponens dicit quod operatio
divina eius est quia ipsa praeparat naturam, in quantum scilicet est principium primi motus cui tota natura
subiicitur. Et hoc habet per virtutem participatam a causa prima quae est universalis omnium causa ex qua
sortitur quamdam universalem causalitatem in res naturales.
Et ideo assignans rationem huius operationis divinae animae convenientis dicit quod ipsa est exemplum, id est
imago, virtutis superioris, id est divinae. Exemplificatur enim in praedicta anima universalitas divinae virtutis,
5

