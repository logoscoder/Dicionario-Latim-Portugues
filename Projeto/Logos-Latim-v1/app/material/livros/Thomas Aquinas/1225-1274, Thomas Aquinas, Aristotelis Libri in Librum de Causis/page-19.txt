recipit quod recipit, potest ratio huius multiplicationi specierum assignari, non solum ex parte intelligentiae
recipientis, sed etiam ex parte intelligentiae imprimentis, cuius provisione multiplicantur species in inferiori
intelligentia secundum suam capacitatem. Unde Dionysius dicit XV capitulo caelestis hierarchiae: unaquaeque
essentia intellectualis, donatam sibi a diviniore uniformem intelligentiam, provida virtute dividit et multiplicat ad
inferioris ductricem analogiam, id est secundum proportionem inferioris substantiae.
|+11 Lectio 11
Ostenso quomodo intelligentia intelligat alia a se, quia per formas intelligibiles quibus est plena, hic specialiter
agitur de cognitione qua intelligentia cognoscit res aeternas. Et primo ostendit quod cognoscit res aeternas sive
incorruptibiles, secundo ostendit modum quo eas cognoscit, ibi: primorum omnium quaedam sunt etc.. Circa
primum proponit talem propositionem: omnis intelligentia intelligit res sempiternas quae non destruuntur neque
cadunt sub tempore. Et intelligit per res sempiternas, ea quae sunt supra tempus et motum, ut expositum est in 2
propositione; signanter autem dicit quae non destruuntur neque cadunt sub tempore: quaedam enim cadunt sub
tempore quae tamen non destruuntur, sicut motus caeli qui, cum tempore mensuretur, non destruetur nec cessabit
secundum Philosophorum positionem.
Videtur ergo secundum superficiem intellectus huius propositionis esse quod intelligentia non cognoscat res
corruptibiles et cadentes sub tempore, sed solum res incorruptibiles supra tempus existentes. Sed quod non sit hic
intellectus propositionis patet ex probatione quae subditur, in qua non probatur quod intelligentia cognoscat
sempiterna et non corruptibilia, sed quod non causet immediate nisi sempiterna; unde exponendum est: omnis
intelligentia intelligit, id est intelligendo causat res sempiternas.
Et hoc patet ex libro Procli qui ad hoc inducit duas propositiones.
Quarum una est CLXXII: omnis intellectus perpetuorum est proxime et intransmutabilium secundum
substantiam substitutor. Alia est CLXXIV: omnis intellectus intelligendo instituit quae post ipsum. Ex quibus
duabus propositionibus auctor huius libri conflavit unam; et dum brevitati studuit, obscuritatem induxit. Probat
autem sub hoc sensu hanc propositionem eo modo quo et Proclus, et in hac probatione duo facit: primo enim
ostendit quod intelligentia non producit immediate res corruptibiles vel cadentes sub tempore, sed solum res
sempiternas, secundo unde veniat corruptibilitas in rebus.
Primum autem ostendit sic: intelligentia producit suum effectum secundum suum esse; et hoc ideo quia suum
intelligere est sibi connaturale et essentiale, nihil autem producit nisi intelligendo, ut supra manifestavimus; unde
relinquitur quod quidquid producit producat per suum esse. Sed esse intelligentiae est incorruptibile et supra
tempus aeternitati parificatum, ut in 2 propositione habitum est. Ergo immediatus intelligentiae effectus est
sempiternus, non cadens sub corruptione vel tempore. Secundum autem manifestat dicens quod, cum
intelligentia immediate non causet res corruptibiles, sequitur quod res corruptibiles non sunt immediate ab
intelligentia, sed sunt ab aliqua causa corporea temporali; nam corruptio et generatio in his inferioribus rebus
causantur per motum caeli, ipse autem motus caeli non est immediate ab intelligentia sed ab anima, sicut supra
dictum est in 3 propositione.
Si quis autem hunc processum reducere velit ad intellectum qui superficialiter ex propositione apparet, poterit
dicere ulterius quod res corruptibiles cognoscuntur ab intelligentia ut sempiternae; sunt enim in intelligentia sicut
non materialiter, quamvis in se sint materiales, ita nec temporaliter sed sempiterne. Quod manifestatur per
effectum: quia immediatus effectus intelligentiae est sempiternus; id enim quo intelligentia cognoscit, est
principium factivum in ipsa, sicut et artifex per formam artis operatur.
Haec autem probatio quae hic inducitur, etsi a quibusdam philosophis concedatur, non tamen necessitatem habet.
Hac enim probatione suscepta, multa fundamenta catholicae fidei tollerentur: sequeretur enim quod Angeli nihil
de novo in his inferioribus immediate facere possent, et multo minus Deus qui non solum est aeternus, sed ante
aeternitatem, ut supra dictum est, et sequeretur ulterius mundum semper fuisse.
Haec enim videtur esse efficacissima ratio ponentium aeternitatem mundi, quae sumitur ex immobilitate factoris.
Non enim videtur posse contingere quod aliquod agens nunc incipiat operari, cum prius non operatus fuerit, si
omnino immobiliter se habeat, nisi forte aliqua exteriori mutatione praesupposita, quia, ut Averroes in commento
VIII physicorum prosequitur, si aliquod agens voluntarium vult aliquid facere post et non prius, ad minus oportet
quod imaginetur tempus, quod est numerus motus. Et ideo concludit impossibile esse quod, ex voluntate
immobili et aeterna, proveniat effectus novus, nisi praesupposito motu. Et quia haec videtur esse efficacior ratio
qua utuntur ad probandum aeternitatem mundi, diligenter est huius rationis solutio attendenda.
Considerandum est igitur aliter loquendum esse de agente quod producit aliquid in tempore, atque aliter de
agente quod producit tempus simul cum re quae in tempore producitur. Cum enim aliquid in tempore producitur,
oportet accipere aliquam proportionem ad tempus, vel solum eius quod producitur, vel etiam producentis ipsius;
quandoque enim actio est in tempore, non solum ex parte eius quod agitur, sed etiam ex parte agentis; in tempore
enim est aliquid secundum quod est in motu, cuius numerus tempus est. Quando igitur aliqua mutatio invenitur
ex parte eius quod agitur et ex parte agentis, tunc actio secundum utrumque est in tempore; puta cum aliquis
alteratus a frigore, de novo sibi venit in mentem ut ignem accendat ad frigus pellendum. Hoc autem non semper
contingit: est enim aliquid cuius substantia non est in tempore, sed operatio in tempore est, ut infra dicetur.
19

