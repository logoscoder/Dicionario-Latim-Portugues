Et hoc probat per hoc quod subdit: quoniam est forma a qua non pertransit aliquid. Magnitudo enim non est nisi
in materia, sed intelligentia est forma immaterialis a qua aliquid non pertransit, vel quia una pars eius non distat
ab alia, vel quia, licet sit indivisibilis, nihil de re habente magnitudinem praeterit eius cognitionem; subdit autem:
et corpora quidem non sunt ita. Ex quo concludi potest quod intelligentia non sit corpus.
Deinde, secundum quod apparet ex verbis hic positis, inducitur alia probatio ad ostendendum quod intelligentia
non sit corpus, quia scilicet tam eius substantia quam eius operatio est indivisibilis, et utrumque habet unitatem
indivisibilitatis quod in corporibus esse non potest; nam corpus et secundum substantiam suam dividitur
divisione magnitudinis et secundum operationem suam dividitur divisione temporis, quorum neutrum convenit
intelligentiae.
Sed in libro Procli inducitur hoc ad probandum aliud membrum, scilicet ad ostendendum quod intelligentia non
dividitur secundum motum; dicit enim sic: quod autem intellectus sit aeternalis, manifestat operationis ad
substantiam identitas. Et est virtus probationis huius quia res illa cui sua operatio accidentaliter advenit,
secundum illam operationem variationem recipit, ut quandoque operetur et quandoque non operetur, vel
quandoque magis quandoque minus operetur; res autem illa cui convenit sua operatio secundum suam essentiam,
invariabiliter operatur, et talis est intelligentia cui convenit intellectualis operatio secundum naturam suae
essentiae.
Deinde ostendit tertium membrum, scilicet quod intelligentia non dividatur secundum multitudinem, et ad hoc
manifestandum inducit quod oportet aliquam multitudinem in intelligentia ponere.
Proveniunt enim bonitates multae a causa prima, cuius multiplicationis ratio est quia intelligentia non potest
attingere ad simplicitatem unitatis primae causae, et ideo perfectio bonitatis quae in prima causa est unita et
simplex, multiplicatur in intelligentia in plures bonitates. Et tamen, quamvis sit multitudo bonitatum in
intelligentia, tamen ista multa indivisibiliter sibi invicem cohaerent; non enim potest esse quod retineat esse et
amittat vitam, vel quod retineat vitam et amittat cognitionem, sicut accidit in istis inferioribus. Et hoc ideo quia,
cum intelligentia sit primum creatum, propinquissima est primae causae; et ideo, quae sunt in intelligentia,
nobilissimo modo conveniunt ei post primam causam, unitas autem et indivisibilitas nobilior est quam divisio;
unde intelligentia indivisibiliter habet multitudinem bonitatum quas participat a causa prima. Et ad idem etiam
redit probatio quam Proclus inducit.
Ultimo autem concludit propositum, quasi iam probatum, cum dicit: iam ergo verificatum est etc..
|+8 Lectio 8
Posita notificatione intelligentiae quantum ad eius substantiam, hic incipit manifestare cognitionem ipsius. Et
primo declarat modum quomodo cognoscat alia a se, secundo quomodo cognoscat seipsam et hoc 13
propositione, ibi: omnis intelligentia intelligit essentiam suam etc.. Circa primum tria facit. Primo declarat
modum quomodo cognoscit intelligentia et superiora et inferiora; secundo ostendit quid sit ea superius, 9
propositione, ibi: omnis intelligentiae fixio etc.; tertio ostendit quomodo se habeat in cognitionem inferiorum,
ibi: omnis intelligentia est plena formis, 10 propositione.
Ad declarandum igitur modum quomodo intelligentia cognoscat et superiora et inferiora, ponit talem
propositionem: omnis intelligentia scit quod est supra se et quod est sub se: verumtamen scit quod est sub se
quoniam est causa ei, et scit quod est supra se quia acquirit bonitates ab eo. Cuius quidem propositionis
intellectus quantum ad superficiem videtur esse quod causalitas sit intelligentiae ratio intelligendi. Et hoc
quidem, si recte consideretur, non habet veritatem, neque quantum ad id a quo causatur intelligentia, neque
quantum ad ea quae causat: non enim causatur a sua causa per suam scientiam, sed potius per scientiam causae
causantis ipsam; ea vero quae sub se sunt, quamvis intelligentia causet per suam scientiam, non tamen ideo scit
ea quia causat ea, sed potius ideo causat ea quia scit ea.
Verus autem intellectus huius propositionis est sic accipiendus.
Manifestum est enim quod in ordine rerum causa altiorem gradum obtinet quam causatum; si igitur aliquid sit et
causa et causatum, medium gradum obtinet inter utrumque, et huiusmodi est intelligentia, nam ipsa causatur a
causa prima et est infra eam, causat autem quodammodo ea quae sunt sub ipsa, ut in 3 propositione est
expositum, et ita est supra ea. Vult ergo dicere quod, secundum gradum suum quo est causa et causatum, medio
modo se habet in intelligendo, nam intelligit id quod est supra se inferiori modo quam illud sit in seipso, quae
autem sunt infra se intelligit altiori modo quam sint in seipsis. Et in hoc etiam sensu inducitur in libro Procli
CLXXIII propositione, quae talis est: omnis intellectus intellectualiter est et quae ante ipsum et quae post ipsum;
quia scilicet tam superiora quam inferiora sunt in intellectu secundum modum eius, id est intellectualiter.
Et ad hunc etiam sensum inducitur haec probatio. Dicit enim quod intelligentia quidem est substantia
intelligibilis, quia scilicet esse intelligibile convenit ei ratione suae essentiae; ergo secundum modum suae
substantiae scit res quas acquirit desuper et res quibus est causa. Et huius ratio est quia unaquaeque res operatur
secundum modum formae suae quae est operationis principium, sicut calidum calefacit secundum modum sui
caloris; unde oportet quod omne cognoscens cognoscat secundum formam quae est cognitionis principium,
scilicet secundum similitudinem rei cognitae, quae quidem est in cognoscente secundum modum substantiae
eius; unde oportet quod omne cognoscens secundum modum suae substantiae cognoscat quidquid cognoscit.
14

