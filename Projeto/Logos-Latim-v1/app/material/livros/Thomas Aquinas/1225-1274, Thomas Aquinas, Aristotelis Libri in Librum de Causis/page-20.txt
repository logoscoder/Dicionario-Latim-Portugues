Huiusmodi ergo agens, absque aliqua sui mutatione, effectum producit in tempore, qui prius non fuerat. Et sic
etiam Deus aliquid potest producere in tempore de novo, quod prius non fuerat, secundum certam proportionem
huius effectus ad hoc tempus, sicut contingit in omnibus miraculosis effectibus qui fiunt immediate a Deo. Nec
obstat quod dicitur quod producit per suum esse, quia suum esse est suum intelligere; et, sicut suum esse est
unum, intelligit tamen multa, et propter hoc potest multa producere, quamvis eius intelligere unum et simplex
remaneat, ita, quamvis sit suum esse aeternum et immobile, potest tamen intelligere aliquod esse temporale et
mobile, et ideo, etsi suum intelligere sit sempiternum, per ipsum tamen producere potest effectum novum in
tempore. Cuius indicium aliqualiter in nobis apparet: potest enim homo, voluntate immobili permanente, opus
suum in futurum differre, ut faciat illud determinato tempore.
Sed si tu dicas quod, quotiens hoc contingit, oportet praeintelligere alium motum ex quo contingat quod aliquid
prius non fuerit conveniens fieri, postmodum indicatur ut conveniens ad fiendum, ad minus ipsum temporis
decursum qui sine motu intelligi non potest, dicemus hoc quidem verum esse in particularibus Dei effectibus
quos in tempore operatur. Quod enim Lazarum suscitavit quarta die et non prius, habito respectu ad aliquam
rerum mutationem praecedentem hoc fecit. Sed in universi productione hoc locum non habet, quia simul cum
mundo fit etiam tempus et totus universaliter motus; non est ergo aliud tempus praecedens vel motus, ad quem
oporteat novitatem huius effectus proportionari, sed solum ad rationem facientis prout intellexit et voluit hunc
effectum ab aeterno non fore, sed incipere post non esse. Sic enim tempus est mensura operationis vel motus,
sicut dimensio est mensura magnitudinis corporalis. Si igitur quaeramus de aliquo particulari corpore, puta de
terra, quare infra hos magnitudinis limites coercetur et non extenditur ultra, potest eius ratio esse ex proportione
ipsius ad totum mundum. Sed si rursum quaeramus de tota corporum universitate, quare huiusmodi determinatae
magnitudinis terminos non excedat, non potest huius ratio esse ex proportione eius ad aliquam aliam
magnitudinem, sed vel oportet dicere magnitudinem corporalem esse infinitam, sicut antiqui naturales posuerunt,
vel oportet huiusmodi determinatae magnitudinis rationem accipi ex sola intelligentia et voluntate facientis.
Sicut igitur infinitus Deus finitum universum produxit secundum suae sapientiae rationem, ita aeternus Deus
potuit novum mundum producere secundum eamdem sapientiae rationem.
|+12 Lectio 12
Postquam ostendit quod intelligentia intelligit res sempiternas, hic inducit propositionem ad manifestandum
qualiter intelligentiae, quae sunt res sempiternae, mutuo se intelligant. Per hoc autem aliquid intelligitur quod est
in intelligente, et ideo ostendit in hac propositione quomodo unum de entibus superioribus sit in alio. Et est
propositio talis: primorum omnium sunt quaedam in quibusdam per modum quo licet ut sit unum eorum in alio.
Haec etiam propositio proponitur CIII in libro Procli sub his verbis: omnia in omnibus, proprie autem in
unoquoque. Idem autem est quod Proclus dicit: proprie autem in unoquoque, et quod hic dicitur: per modum quo
licet ut sit unum eorum in alio; utrobique enim significatur quod unum est in alio secundum convenientem
modum ei in quo est.
Sed a Proclo quidem inducitur haec propositio secundum positiones Platonicas quibus ponuntur formae
separatae subsistentes quarum, ut supra dictum est, unaquaeque tanto est altior quanto est universalior et ad plura
suam participationem extendens; et, secundum hoc, ipsum esse est superius quam ipsa vita, et haec quam ipse
intellectus. Et ideo Proclus hoc determinans in sua propositione addit: et enim in ente vita et intellectus, et in vita
esse et intelligere, et in intellectu esse et vivere. Et sic etiam videtur auctor huius libri loqui huiusmodi separata
prima nominans. Subdit enim quasi exponens: quod est quia in esse sunt vita et intelligentia, et in vita sunt esse
et intellige et in intelligentia sunt esse et vita, quod est omnino idem cum verbis Procli.
Addit autem Proclus in sua propositione expositionem modi quo unum horum sit in alio, dicens: sed alicubi
quidem intellectualiter, alicubi autem vitaliter, alicubi vero enter (id est per modum entis) entia omnia; quasi
dicat quod omnia tria praedicta sunt in intellectu intellectualiter, in vita vitaliter, in esse essentialiter. Sed hoc
quod ponitur loco huius in hoc libro, videtur esse corruptum et malum intellectum habere.
Sequitur enim: verumtamen esse et vita in intelligentia sunt duae intelligentiae, debet enim intelligi quod ista
duo, scilicet esse et vita, sunt in intelligentia intellectualiter; et esse et intelligentia in vita sunt duae vitae, id est
ambo sunt in vita vitaliter; et intelligentia et vita in esse sunt duo esse, id est ambo sunt in ipso esse essentialiter.
Si autem intelligatur secundum quod verba sonant, falsum continent intellectum: vivere enim viventis est ipsum
esse eius, ut dicitur in II de anima et ipsum intelligere primi intelligentis est vita eius et esse ipsius, ut in XII
metaphysicae dicitur; unde et hoc Proclus excludens dicit quod esse intellectus est cognitivum et vita eius est
cognitio. Alioquin sequeretur inconveniens quod Aristoteles inducit in III metaphysicae contra Platonicos, quod
scilicet socrates esset tria animalia, quia et ipse est animal, et de eo praedicatur idea animalis communis quam
participat, et similiter idea hominis qui item est animal; sequeretur enim quod unumquodque istorum trium esset
non unum sed multa.
Apponit autem Proclus probationem manifestam ad ea quae dicta sunt, distinguens quod tripliciter aliquid de
aliquo dicitur: uno modo causaliter, sicut calor de sole, alio modo essentialiter sive naturaliter, sicut calor de
igne, tertio modo secundum quamdam posthabitionem, id est consecutionem sive participationem, quando
scilicet aliquid non plene habetur sed posteriori modo et particulariter, sicut calor invenitur in corporibus
20

