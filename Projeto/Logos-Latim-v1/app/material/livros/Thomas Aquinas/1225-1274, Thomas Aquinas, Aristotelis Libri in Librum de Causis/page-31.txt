Deinde cum dicit: ergo secundum modum etc., infert quoddam corollarium ex praedictis. Si enim diversitas
receptionis influxus causae primae provenit in rebus secundum diversam virtutem recipientium, cum illa quae
sunt propinquiora causae primae sint maioris virtutis, sequitur quod perfectius recipiant causam primam et eius
influxum. Et quia omnis substantia cognoscens quanto perfectius habet esse tanto perfectius cognoscit causam
primam et influxum bonitatis eius, et quanto hoc magis recipit et cognoscit tanto magis in eo delectatur,
consequens est quod quanto aliquid est propinquius causae primae tanto magis delectetur in ea.
|+25 Lectio 25
Supra dictum est quod creaturae recipiunt diversimode regimen causae primae secundum triplicem diversitatem,
scilicet unitatis et multitudinis, quod pertinet ad simplicitatem et compositionem, aeternitatis et temporis, et
spiritualis et corporei (corporeo autem accidit corruptio et spirituali incorruptio): unde hic incipit prosequi de
praedictis diversitatibus rerum, et primo de diversitate corruptibilis et incorruptibilis, secundo de diversitate
simplicis et compositi, 28 propositione, ibi: omnis substantia stans per essentiam suam est simplex etc., tertio de
diversitate aeternitatis et temporis, 30 propositione, ibi: omnis substantia creata in tempore. Circa primum duo
facit: primo ostendit substantias quasdam esse ingenerabiles, secundo agit de incorruptione earum, 26
propositione, ibi: omnis substantia stans per seipsam est non cadens etc..
Circa primum ponit duas propositiones quarum prima talis est: substantiae unitae intelligibiles non sunt
generatae ex re alia. Vocat autem substantias unitas substantias simplices, eo quod omne compositum quamdam
multitudinem in se continet; intelligibiles autem substantias vocat quae sunt aptae natae intelligere, quae etiam,
cum sint immateriales, sunt intelligibiles actu. Quod autem dicit: non sunt generatae ex re alia, potest intelligi,
vel sicut ex materia secundum quod haec praepositio ex importat habitudinem causae materialis, vel sicut ex
causa agente secundum quod praedicta praepositio importat habitudinem causae efficientis; et hic intellectus
magis videtur consonare his quae in probatione commenti ponuntur.
Secunda propositio est talis: omnis substantia stans per essentiam suam est non generata ex re alia. Dicitur autem
substantia stans per essentiam suam quae est per seipsam subsistens, sed, cum per seipsum subsistere sit
proprium substantiae, sequetur secundum hoc quod nulla substantia sit generata.
Est ergo dicendum quod substantia et essentia rei principaliter est forma quam principaliter significat definitio.
Quaecumque igitur habent formam in materia fundatam, huiusmodi substantiae non sunt stantes per essentiam
suam; immo eorum essentiae, id est formae, innituntur fundamento materiae. Illae ergo substantiae sunt stantes
per essentiam suam, quae sunt formae tantum, non in materia, et huiusmodi impossibile est quod sint generatae.
Est autem considerandum quod prima propositio concluditur ex hac secunda. Supra enim probatum est quod
omnes substantiae intelligentes sunt stantes per essentiam suam, quod habitum est in propositione 15: omnis
sciens scit etc.. Si igitur omnis substantia stans per essentiam suam est non generata, sequitur quod omnis
substantia intellectualis sit non generata.
Duarum autem propositarum propositionum prima in libro Procli non invenitur, sed solum secunda quae est
XLV sui libri, talis: omne authypostaton, id est per se subsistens, ingenerabile est. Et haec sola propositio
probatur consequenter eodem modo hic sicut et in libro Procli. Manifestum est enim quod omne generatum est
de se imperfectum, quia est ens in potentia, et ideo indiget quod compleatur sive perficiatur per illud ex quo
generatur, id est per generans quod reducit ipsum de potentia in actum. Et huius signum est quod generatio nihil
est aliud quam via quaedam de incompleto ad completum oppositum scilicet ad incompletum praeexistens:
termini enim generationis sunt privatio et forma, materia autem secundum quod existit sub privatione habet
rationem imperfecti, secundum autem quod existit sub forma habet rationem perfecti, et sic patet quod generatio
est via sive transmutatio de imperfecto ad perfectum oppositum.
Si igitur est aliquid quod non indigeat aliquo alio ad sui formationem sed ipsum est causa suae formationis, quia
scilicet est substantia eius forma, sequitur quod talis res sit semper completa sive perfecta. Et sic in ea non potest
esse transitus de imperfecto ad perfectum, sed statim per seipsam est ens et unum, ut dicitur in VIII
metaphysicae: relinquitur ergo quod omnis substantia quae est forma subsistens est non generabilis.
Sed, ne ex hoc male intelligeret aliquis quod huiusmodi substantiae non haberent causam sui esse, cum supra
dictum sit quod res omnes habent essentiam per ens primum, manifestat consequenter quomodo sit
intelligendum quod dictum est. Quod enim dictum est quod sit causa suae formationis et complementi, non est
sic intelligendum quasi non dependeat ex alia causa superiori, sed dicitur esse causa suae formationis per hoc
quod habet sempiternam relationem ad causam suam primam: unde per comparationem ad suam causam habet
simul, id est statim, formationem et complementum.
Ad cuius evidentiam considerandum est quod unumquodque participat esse secundum habitudinem quam habet
ad primum essendi principium. Res autem composita ex materia et forma non habet esse nisi per consecutionem
suae formae: unde per suam formam habet habitudinem ad primum essendi principium; sed quia materia tempore
praeexistit formae in hac re generata, consequens est quod non semper habeat praedictam habitudinem ad
principium essendi neque simul, cum fuerit materia, sed postmodum superveniente forma. Si ergo aliqua
substantia sit ipsa forma, sequitur quod semper habeat habitudinem praedictam ad causam primam nec adveniat
ei post tempus, sed sit simul concomitans cum sua substantia quae est forma.
31

