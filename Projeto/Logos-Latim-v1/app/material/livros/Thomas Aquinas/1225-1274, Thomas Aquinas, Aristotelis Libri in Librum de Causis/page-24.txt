prima infinita virtute, secundo ostendit quomodo magis vel minus ei assimilantur, 17 propositione, ibi: omnis
virtus unita etc..
Circa primum ponit hanc propositionem: omnes virtutes quibus non est finis, pendentes sunt per infinitum
primum quod est virtus virtutum, non quia ipsae sint acquisitae, fixae, stantes in rebus entibus, immo sunt virtus
rebus habentibus fixionem. Haec autem secunda propositionis pars in omnibus libris videtur esse corrupta;
deberet enim singulariter dici: non quia ipsa sit acquisita, fixa, stans in rebus entibus, immo est virtus etc., ut
referatur hoc ad virtutem virtutum. Et hoc patet ex libro Procli cuius propositio XCII talis est: omnis multitudo
infinitarum potentiarum ab una prima infinitate exorta est, quae non ut participata potentia est, neque in
potentibus subsistit, sed secundum seipsam, non alicuius participantis ens potentia, sed omnium causatorum
entium.
Ubi primo considerandum est quod infinita potentia dicitur cuiuslibet semper existentis, sicut supra dictum est in
4 propositione, in quantum scilicet videmus quod ea quae plus durare possunt, habent maiorem virtutem essendi;
unde illa quae in infinitum durare possunt, habent quantum ad hoc infinitam potentiam.
Secundum autem Platonicas positiones, omne quod in pluribus invenitur oportet reducere ad aliquod primum,
quod per suam essentiam est tale, a quo alia per participationem talia dicuntur.
Unde, secundum eos, virtutes infinitae reducuntur ad aliquod primum, quod est essentialiter infinitas virtutis, non
quod sit virtus participata in aliqua re subsistente, sed quia est subsistens per seipsam. Hoc autem, secundum
Platonicos, non est ipsa idea entis, quia huiusmodi ens separatum habet quidem potentiam infinitam sed cum hoc
etiam habet finitatem, sicut supra in 4 propositione est habitum; unde relinquitur quod non sit prima potentia
quae est essentialiter ipsa infinitas. Neque tamen ponebant quod ista infinitatis idea sit primum simpliciter, quia
ipsa infinitas participat unitate et bonitate, unde primum simpliciter est unum et bonum; hoc autem infinitum
ideale, a quo omnes virtutes infinitae dependent, est medium inter unum et bonum quod est primum simpliciter,
et inter ens. Et ita hanc propositionem Proclus exponit.
Sed quia auctor huius libri non ponit diversitatem realem inter huiusmodi formas ideales abstractas quae per
essentiam suam dicuntur, sed omnia attribuit uni primo quod est Deus, ut supra etiam patuit ex verbis Dionysii,
ideo, secundum intentionem huius auctoris, hoc primum infinitum a quo omnes virtutes infinitae dependent, est
primum simpliciter quod est Deus. Per ens autem de quo Proclus mentionem facit, quod est sub infinito, non
intelligit ideam entis, sed potius ens primum creatum quod est intelligentia; et quod Proclus probat de idea entis,
hic probatur de ente primo creato, quod est intelligentia. Dicit ergo: si aliquis velit dicere quod primum ens
creatum, quod est intelligentia, sit virtus infinita, non tamen erit dicendum quod ipsa sit essentialiter virtus,
immo est habens virtutem, unde non est illud primum infinitum a quo dependent omnes virtutes infinitae. Et quia
non sit prima virtus infinita, manifestatur per hoc quod non est infinita omnibus modis et respectu cuiuslibet, sed
est infinita solum inferius, non superius. Dicitur quidem inferius infinita virtus intelligentiae quia non
comprehenditur ab his quae sunt infra ipsam; non est autem infinita superius quia exceditur a suo superiori cuius
comprehensione finitur. Unde et Proclus dicit XCIII propositione: omne infinitum in entibus neque suprapositis
infinitum est neque sibiipsi; quia, sicut ipse probat ibidem, a seipso unumquodque et a superioribus
circumscribitur et terminatur, ab inferioribus autem circumscribi aut terminari non potest.
Ideo autem virtus intelligentiae non est respectu omnium infinita, quia non est ei virtus pura, id est non est
essentialiter virtus ut scilicet sit virtus subsistens; talis enim res, quae essentialiter virtus est, neque finitur
inferius neque superius; non enim habet aliquid prius a quo possit circumscribi. Sed intelligentia quae est
primum ens creatum, habet finem, et eius finis est secundum quem remanet, id est secundum quod deficit a suo
superiori, quasi post ipsum remanens velut ipsum assequi non valens.
Deinde ostendit quid sit illud primum infinitum a quo dependent omnes virtutes infinitae. Et hoc quidem
accipitur hic ens primum creans, scilicet Deus, quod est primum infinitum purum, quasi essentialiter existens
virtus infinita. Et hoc probat quia intelligentiae, quas vocat hic scientes et fortes propter magnitudinem virtutis
quam habent, sunt infinitae propter acquisitionem suam, id est participationem, a primo quod est infinitum
purum, id est essentialiter, a quo habent non solum infinitatem sed etiam esse. Et si ens primum creans est quod
sui participatione facit res esse infinitas, tunc oportet quod ipsum sit supra infinitum: quod quidem, secundum ea
quae hic dicuntur, oportet intelligere quod ens primum sit supra infinitum participatum et creatum, sed secundum
Proclum hoc dicitur de idea unius et boni quae est secundum Platonicos supra ideam infiniti; et ideo, exponens
quod dixerat ens primum esse supra infinitum, subdit quod intelligentia est infinitum, scilicet participative non
autem essentialiter, ita scilicet quod ipsamet sit id quod est infinitum.
Concludit igitur ex praemissis quod, cum ens primum det intelligentiis esse et infinitatem, ipsum est mensura
primorum entium scilicet intelligibilium, et per consequens secundorum entium scilicet sensibilium, secundum
quod primum in quolibet genere est mensura illius generis, in quantum, per accessum ad ipsum vel recessum ab
ipso, cognoscitur aliquid esse perfectius vel minus perfectum in genere illo. Sed ipse exponit ens primum esse
mensuram omnium entium, quia creavit omnia entia cum debita mensura quae convenit unicuique rei secundum
modum suae naturae: quod enim aliqua magis vel minus accedant ad ipsum, est ex eius dispositione.
Ultimo autem colligit ex praemissis quasi epilogando principalem intentionem, et dicit quod ens primum creans
est supra infinitum, illud scilicet quod participatione est infinitum; sed ens secundum, quod est creatum, scilicet
24

