propriam autem naturam ipsorum secundum rationem speciei scire non possumus, nisi per negationem in
quantum transcendit inferiorum corporum naturam, unde Aristoteles in I de caelo probat caeleste corpus non esse
neque grave, neque leve, neque generabile, neque corruptibile.
Similiter etiam intelligentia transcendit totum ordinem corporalium rerum. Quia tamen sua quidditas vel essentia
non est ipsum suum esse, sed est res subsistens in suo esse participato, ideo quodammodo convenit in genere
cum corporibus quae etiam in suo esse subsistunt; et sic secundum logicam intentionem utrumque ponitur in
genere substantiae. Et ideo intelligentia quidem notificari potest enarrative sive affirmative quantum ad suum
genus, ut dicatur esse substantia; sed quantum ad differentiam specificam enarrari non potest, sed oportet quod
per negationem nobis notificetur in quantum transcendit totum ordinem corporalium rerum quibus convenit
divisibilitas. Et ideo, notificans intelligentiae essentiam prout a nobis notificari potest, proponit hanc
propositionem: intelligentia est substantia quae non dividitur.
Causa autem prima non est natura subsistens in suo esse quasi participato, sed potius est ipsum esse subsistens,
et ideo est supersubstantialis et simpliciter inenarrabilis. Ponit autem et Proclus in suo libro hanc propositionem
CLXXI, sub his verbis: omnis intellectus impartibilis est substantia.
Quod autem dictum est probatur per divisionem et, quantum ex verbis hic positis apparet, praemittitur duplex
divisio. Quarum prima est ex parte ipsius rei dividendae quae habet magnitudinem stantem et quantitatem
fluentem, sicut est in tempore et motu; et hoc est quod dicit: quod est quia si non est cum magnitudine neque
corpus neque movetur, tunc procul dubio non dividitur.
Per hoc enim quod dicit: si non est cum magnitudine neque corpus, excludit magnitudinem stantem, id est
habentem situm; et dicit: neque cum magnitudine neque corpus, quia corpus est magnitudo completa divisibilis
secundum omnem dimensionem, superficies autem et linea sunt magnitudines incompletae secundum unam vel
duas partes; vel, hoc quod dicit: si non est cum magnitudine, ponitur ad excludendum ea quae sunt quanta per
accidens, sicut albedo et similia. Aliam divisionem ponit ex parte ipsius divisionis; et dicit quod omne quod
dividitur, vel dividitur secundum multitudinem, id est secundum quantitatem discretam, vel secundum
magnitudinem, quae est divisio secundum quantitatem continuam habentem situm, vel secundum motum, quae
est divisio quantitatis continuae non habentis situm. Eadem enim est divisio temporis et motus, ut probatur in VI
physicorum. In prima autem divisione praetermisit de multitudine, quia divisio quae est secundum numerum
consequitur divisionem continui, ut patet in III physicorum; et ideo in quibus non est divisio secundum
magnitudinem, non est divisio secundum multitudinem.
His autem divisionibus positis, ostendit quod nullo praedictorum modorum intelligentia dividitur. Et videtur esse
probatio talis: omne quod dividitur, dividitur in tempore; est enim divisio quidam motus ab unitatem in
multitudinem; sed intelligentia non est in tempore, sed est in aeternitate totaliter, ut supra habitum est in 2
propositione; ergo excedit omnem praedictum divisionis modum. Et haec quidem est expositio huius
propositionis secundum quod ex verbis hic positis apparet.
Sed sciendum est verba hic posita ex vitio translationis esse corrupta, ut patet per litteram Procli, quae talis est: si
enim est sine magnitudine et incorporeus et immobilis, impartibilis est.
Quod vero sequitur, non inducitur per modum alterius divisionis, sed per modum probationis; sic enim subdit:
omne enim qualitercumque partibile aut secundum multitudinem, aut secundum magnitudinem, aut secundum
operationes est partibile. Et statim probat quod non sit partibile secundum operationes, nam addit: in tempore
latas, quasi dicat: omnes operationes partibiles sunt in tempore. Et subdit: intellectus autem secundum omnia est
aeternalis et ultra corpora, et unita est quae in ipso multitudo; impartibilis ergo est. Singulum praedictorum supra
positorum ostendit.
Et primo prosequitur de incorporeitate, sic dicens: quod quidem igitur incorporeus sit intellectus, quae ad
seipsum conversio manifestat, est autem conversio intellectus ad seipsum in hoc quod seipsum intelligit;
corporum enim nullum ad seipsum convertitur.
Et hoc quidem supra probaverat, praemittens XV propositionem talem: omne quod ad seipsum conversivum est,
incorporeum est. Quod sic probat: nullum enim corporum ad seipsum natum est converti. Si enim quod
convertitur ad aliquid copulatur illi ad quod convertitur, palam itaque quia et omnes partes corporis, eius quod ad
seipsum convertitur, ad omnes copulabuntur. Quod est impossibile in omnibus partibilibus, propter partium
separationem, aliis earum alibi iacentibus.
Et haec quidem probatio hic subditur satis confuse, cum dicitur: et significatio quidem illius, scilicet quod
intelligentia non sit corpus, est reditio super essentiam suam, id est quia convertitur supra seipsam intelligendo
se, quod convenit sibi quia non est corpus vel magnitudo habens unam partem ab alia distantem. Et hoc est quod
subdit: scilicet quia non extenditur, extentione scilicet magnitudinis, cum re extensa, id est magnitudinem
habente, ita quod sit una suarum extremitatum secunda ab alia, id est ordine situs ab alia distincta. Et, quia posset
aliquis credere quod intelligentia extenderetur intelligendo corpora quasi contingendo ipsa, hoc excludit subdens:
quod est quia quando vult scientiam rei corporalis, non extenditur cum ea, ut scilicet sua magnitudine
magnitudinem intelligat, sicut empedocles voluit, sed ipsa stat fixa secundum suam dispositionem, id est non
distrahitur in diversas partes.

13

