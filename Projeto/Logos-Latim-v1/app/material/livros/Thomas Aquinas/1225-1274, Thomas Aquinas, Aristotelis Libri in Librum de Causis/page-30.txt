quam regimen intelligentiae, quod convenit ei secundum participationem bonitatis divinae. Et inde est quod
regimen causae primae, quod est secundum essentiam bonitatis, se extendit ad omnes res, cuius signum est quod
omnia desiderant bonum vel appetitu intellectuali vel animali vel naturali. Regimen autem intelligentiae, quod
est ei proprium, non se extendit ad omnia; non enim diffundit bonitatem intellectualem in omnia, sed solum in
illa quae sunt nata intelligere. Unde nec omnia intellectuale bonum appetunt, sed solum bonum absolute.
|+24 Lectio 24
Postquam ostendit modum divini regiminis et sufficientiam ipsius ad regendum, hic incipit ostendere quomodo
divinum regimen diversimode participatur a diversis. Et primo manifestat hoc in generali, secundo prosequitur in
speciali de diversitate rerum quae subsunt divino regimini, 25 propositione, ibi: substantiae unitae etc.. Circa
primum ponit talem propositionem: causa prima existit in rebus omnibus secundum dispositionem unam, sed res
omnes non existunt in causa prima secundum dispositionem unam.
Ad cuius evidentiam considerandum est quod aliquid dicitur esse in alio multipliciter: uno quidem modo realiter,
alio modo secundum habitudinem actionis et passionis. Secundum igitur primum modum dicendum est quod
omnia sunt in causa prima uno modo, quia scilicet illud secundum quod omnia sunt in causa prima, est una et
eadem res, scilicet virtus divina; sunt enim effectus virtute in sua causa. Causa autem prima secundum hunc
modum est in rebus diversimode, quia scilicet causa prima in rebus causatis est secundum quod eis
similitudinem suam imprimit; diversae autem res diversimode similitudinem causae primae recipiunt.
Sed modo secundo est e converso. Nam causa prima secundum unum modum agit in omnia et ideo dicitur esse
in rebus omnibus secundum dispositionem unam; non autem omnes res recipiunt eodem modo actionem causae
primae et ideo dicitur quod res omnes non existunt in causa prima secundum dispositionem unam.
Ad cuius propositionis manifestationem tria subsequuntur: nam primo manifestatur propositio, secundo probatur,
ibi: et diversitas quidem etc., tertio infertur quoddam corollarium, ibi: ergo secundum modum etc..
Dicit ergo primo quod ideo dicuntur res omnes non esse in causa prima secundum dispositionem unam quia, etsi
causa prima existat in rebus omnibus, in quantum scilicet attingit res omnes per effectum suae actionis, tamen
unaquaeque res recipit actionem eius secundum modum suae virtutis. Et exemplificat hoc secundum tres
diversitates primas inventas in rebus, quarum prima est secundum diversitatem unitatis et multitudinis, quae
quidem diversitas pertinet ad ipsas substantias; nam ea quorum substantia est simplex, recipiunt causae primae
actionem unite, illa vero quorum substantia est composita, recipiunt eam multipliciter, scilicet secundum modum
suae substantiae. Secunda diversitas sumitur ex parte durationis rerum in suo esse. Quaedam enim recipiunt
actionem causae primae receptione aeterna, illa scilicet quorum esse non subditur motui; unde eorum duratio in
suo esse non variatur secundum prius et posterius. Quaedam vero recipiunt actionem causae primae receptione
temporali, illa scilicet quorum esse subditur motui, et per consequens eorum duratio continuatur secundum
successionem prioris et posterioris. Tertiam diversitatem ponit ex parte speciei seu formae ipsius rei secundum
quod quaedam sunt incorporea secundum suam speciem et ista recipiunt influentiam causae primae spiritualiter,
quaedam vero sunt secundum suam speciem corporea et huiusmodi recipiunt influentiam causae primae
receptione corporali. Hoc autem totum quod praemissum est, continet propositio quae ponitur in libro Procli
CXLII, quae talis est: omnibus quidem dii assunt eodem modo, non autem omnia eodem modo diis assunt, sed
singula secundum ipsorum ordinem et potentiam transumunt illorum praesentiam, haec quidem uniformiter, haec
autem multiplicatim, et haec quidem perpetuo, haec autem secundum tempus, et haec quidem incorporee, haec
autem corporaliter.
Deinde cum dicit: et diversitas quidem etc., probat quod praemissum est hoc modo. Diversitas enim receptionis
ex duobus potest contingere: quandoque quidem ex agente sive influente, quandoque autem ex recipiente. Quia
enim diversitas causae causat diversitatem in effectibus, necesse est ut, si agens sit diversum et recipiens unum
(quod) diversitas receptionis causetur ex agente non ex recipiente, sicut aqua quae ex frigido congelatur et ex
calido dissolvitur. Si autem e converso agens fuerit unum et recipiens diversum, erit diversitas receptionis ex
parte recipientis non ex parte agentis, sicut patet de sole qui indurat lutum et dissolvit ceram. Manifestum est
autem quod causa prima est una, nullam diversitatem habens, sed ea quae recipiunt influentiam causae primae
sunt diversa; diversitas ergo receptionis non est ex causa prima quae est bonitas pura influens bonitatem rebus
omnibus, sed est propter diversitatem recipientium. Sic igitur patet quod causa prima invenitur in omnibus per
modum unum, sed non e converso. Est autem attendendum quod duplex est actio causae primae: una quidem
secundum quam instituit res, quae dicitur creatio, alia vero secundum quam res iam institutas regit. In prima
igitur actione non habet locum quod hic dicitur, quia, si oportet omnem diversitatem effectuum reducere in
diversitatem recipientium, oportebit dicere quod sint aliqua recipientia quae non sint a causa prima, quod est
contra id quod dictum est supra, 18 propositione: res omnes habent essentiam per causam primam.
Unde oportet dicere quod prima diversitas rerum secundum quam habent diversas naturas et virtutes, non sit ex
aliqua diversitate recipientium sed ex causa prima, non quia in ea sit aliqua diversitas sed quia est diversitatem
cognoscens, est enim agens secundum suam scientiam; et ideo diversos rerum gradus producit ad complementum
universi. Sed in actione regiminis de quo nunc agitur, diversitas receptionis est secundum diversitatem
recipientium.
30

