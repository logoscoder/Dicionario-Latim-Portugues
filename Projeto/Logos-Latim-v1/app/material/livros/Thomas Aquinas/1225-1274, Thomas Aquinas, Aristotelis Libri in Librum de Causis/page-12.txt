autem Philosophus in IX metaphysicae quod unumquodque cognoscitur per id quod est in actu; et ideo ipsa
actualitas rei est quoddam lumen ipsius et, quia effectus habet quod sit in actu per suam causam, inde est quod
illuminatur et cognoscitur per suam causam. Causa autem prima est actus purus, nihil habens potentialitatis
adiunctum; et ideo ipsa est lumen purum a quo omnia alia illuminantur et cognoscibilia redduntur. Et ex hoc
concludit ulterius quod sola causa prima sic est prima quod non potest narrari, quia non habet causam
superiorem per quam narretur; res enim consueverunt narrari per suas causas. Et, quia a cognitione processit ad
narrationem, ostendit consequenter quod causa prima, cum sit supra cognitionem, oportet quod sit supra
narrationem: et hoc ideo quia narratio, id est affirmatio, fit per loquelam, id est per aliquem sermonem
significativum, loquela autem est per intelligentiam, quia voces significativae sunt signa intellectuum,
intelligentia autem fit per cogitationem, id est per rationem,- et hoc est verum in hominibus, qui ratiocinando
perveniunt ad intellectum veritatis,- et cogitatio per meditationem, id est per imaginationem et ceteras vires
sensitivas interiores quae deserviunt rationi humanae, et meditatio fit per sensum, quia phantasia est motus factus
a sensu secundum actum ut dicitur in libro de anima; unde, cum causa prima sit super omnes res, excedit omnia
praedicta. Et hoc etiam Dionysius ponit I capitulo de divinis nominibus, dicens: et neque sensus est eius, neque
fantasia, quod iste nominat meditationem, neque opinio, quod iste nominat rationem, neque nomen, quod iste
nominat loquelam, neque sermo, quod iste nominat narrationem, neque scientia, quod iste nominat
intelligentiam.
Secundo vero ostendit quod non cognoscitur secundo modo, scilicet per seipsam. Et hoc probat per diversos
modos cognitionum: eorum enim quae per se cognoscuntur, quaedam cognoscuntur sensu, sicut res sensibiles,
quaedam meditatione sive imaginatione, sicut res imaginabiles quae sensui non subiacent, quaedam vero
intellectu, sicut res necessariae et immobiles, quaedam vero ratione sive cogitatione, sicut res generabiles et
corruptibiles, secundum quem modum Philosophus in VI ethicorum dicit quod ratiocinativum est circa ea quae
contingit aliter se habere; unde, cum causa prima sit supra omne huiusmodi genus rerum, nullo istorum
modorum cognosci potest. Hanc etiam probationem inducit Proclus nisi quod meditationem ponit loco
cogitationis et opinionem loco meditationis. Et quidem circa hanc rationem manifestum est quod causa prima est
supra res sensibiles et imaginabiles et corruptibiles; sed, quod sit supra res intelligibiles sempiternas, non est
manifestum. Et haec probatio hic praetermittitur, sed Proclus probat per hoc quod omnis cognitio intellectualis
vel rationalis est entium: illud enim quod primo acquiritur ab intellectu est ens, et id in quo non invenitur ratio
entis non est capabile ab intellectu; unde, cum causa prima sit supra ens, consequens est quod causa prima sit
supra res intelligibiles sempiternas. Causa autem prima, secundum Platonicos quidem, est supra ens in quantum
essentia bonitatis et unitatis, quae est causa prima, excedit etiam ipsum ens separatum, sicut supra dictum est.
Sed secundum rei veritatem causa prima est supra ens in quantum est ipsum esse infinitum, ens autem dicitur id
quod finite participat esse, et hoc est proportionatum intellectui nostro cuius obiectum est quod quid est ut dicitur
in III de anima, unde illud solum est capabile ab intellectu nostro quod habet quidditatem participantem esse; sed
Dei quidditas est ipsum esse, unde est supra intellectum. Et per hunc modum inducit hanc rationem Dionysius I
capitulo de divinis nominibus, sic dicens: si cognitiones omnes existentium sunt, et si existentia finem habent, in
quantum scilicet finite participant esse, qui est supra omnem substantiam ab omni cognitione est segregatus.
Tertio ostendit quomodo causa prima cognoscitur per effectum.
Et dicit quod causa prima non significatur in his quae de ipsa dicuntur, nisi ex causa secunda quae est
intelligentia: sic enim loquimur de Deo quasi de quadam substantia intelligente; et hoc ideo quia intelligentia est
suum causatum primum, unde est Deo simillima et per ipsam maxime cognosci potest. Sed tamen non
sufficienter cognoscitur per eam, quia illud quod est intelligentia est in causa prima altiori modo, causa autem
excedens effectum non sufficienter cognosci potest per suum effectum.
Sic ergo patet quod causa prima superior est narratione, quia neque per causam, neque per seipsam, neque per
effectum sufficienter cognosci aut dici potest.
|+7 Lectio 7
Postquam primum gradum superioris esse, scilicet primam causam, dixit inenarrabilem esse, nunc accedit ad
secundum gradum, scilicet ad intelligentias; et primo determinat de intelligentia quantum ad sui substantiam,
secundo quantum ad eius cognitionem, in 8 propositione, ibi: omnis intelligentia scit etc..
Circa primum sciendum est quod ea quae sunt superioris ordinis cognosci non possunt sufficienter per ea quae
sunt ordinis inferioris, eo quod superiora excedunt inferiorum modum et virtutem.
Quia vero humana cognitio a sensu initium sumit, ea quae nostris sensibus offeruntur, cognoscere sufficienter
possumus; sed ex his in superiorum cognitionem pervenire non possumus, nisi secundum ea quae cum
sensibilibus nobis notis habent communia.
Ea vero quae totaliter nostris sensibus offeruntur, sunt inferiora corpora cum quibus superiora corpora in
essentiae specie non conveniunt nec in naturae conditione; conveniunt autem in ratione quantitatis et luminis et
eorum quae ad haec sequuntur, et ideo pertingere possumus ad cognoscendum de superioribus corporibus et
claritatem ipsorum, secundum quam sunt nobis visibilia, et quantitatem magnitudinis et motus ipsorum, et
figuram, et etiam genus ipsorum secundum modum quo conveniunt in genere cum inferioribus corporibus;
12

