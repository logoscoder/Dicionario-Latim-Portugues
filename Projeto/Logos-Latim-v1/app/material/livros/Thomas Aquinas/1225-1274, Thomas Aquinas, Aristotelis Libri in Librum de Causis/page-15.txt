Cum ergo intelligentia secundum modum suae substantiae sit causa et causatum, erit ipsa quasi quidam terminus
vel limes determinans sive distinguens superiora ab inferioribus, ita scilicet quod superiora cognoscit per modum
suae substantiae inferiori modo quam res superior sit in seipsa, inferiora vero cognoscit altiori modo quam sint in
seipsis.
Quod quidem est intelligendum ut modus cognitionis accipiatur ex parte cognoscentis, quia scilicet, quamvis
causa prima sit superintellectua intelligentia non cognoscit eam superintellectualiter sed intellectualiter, et
similiter, quamvis corpora sint materialia et sensibilia in seipsis, intelligentia tamen non cognoscit ea sensibiliter
et materialiter sed intellectualiter. Si vero accipiatur modus cognitionis ex parte rei cognitae, sic cognoscit
unumquodque prout est in seipso: cognoscit enim intelligentia quod causa prima est superintellectual in seipsa et
quod res corporales habent in seipsis esse materiale et sensibile.
Et ex his patet intellectus omnium eorum quae hic dicuntur.
|+9 Lectio 9
Postquam posuit modum quo intelligentia cognoscit quod supra se est et id quod sub ipsa est, hic ostendit quid
sit supra ipsam, inducens propositionem ad manifestandum quod intelligentia dependet ex causa prima, quae
talis est: omnis intelligentiae fixio et essentia est per bonitatem puram quae est per causam primam. Hanc autem
propositionem Proclus ponit sed universalius, dicens XII propositione sui libri: omnium entium principium et
causa prima bonum est. Idem autem significatur in hac propositione quod dicitur bonitas pura et quod in
propositione Procli dicitur bonum.
Bonitas enim pura dicitur bonitas non participata, sed ipsa essentia bonitatis subsistens, quam Platonici vocabant
ipsum bonum; quod quidem essentialiter et pure et prime bonum oportet quod sit prima causa omnium, quia, ut
Proclus probat, semper causa est melior causato, unde oportet id quod est prima causa esse optimum; hoc autem
est id quod est ipsa bonitatis essentia, unde oportet id quod est essentialiter bonum esse primam omnium causam.
Et hoc est quod Dionysius dicit I capitulo de divinis nominibus: quoniam autem Deus est ipsa bonitatis essentia
per ipsum suum esse, omnium est existentium causa. Unde et intelligentiae quae habent esse et bonitatem
participatam, oportet quod dependeant a bonitate pura sicut effectus a causa; et hoc est quod dicit quod
intelligentiae fixio et essentia est per bonitatem puram, quia scilicet intelligentia ex prima bonitate habet esse
fixum, id est immobiliter permanens.
Hoc autem probat dupliciter, primo quidem per effectum ipsius intelligentiae. Et consistit vis suae probationis in
hoc quia, si alicuius rei propria operatio inveniatur in re alia, oportet ex necessitate quod res illa habeat ex
participatione alterius hanc operationem sicut effectus habet aliquid a causa: puta, si ferrum ignitum faciat
propriam operationem ignis adurendo, oportet dicere quod hoc ferrum habeat ab igne sicut effectus a causa. Est
autem propria operatio ipsius Dei quod sit universalis causa regitiva omnium, ut in 3 propositione habitum est;
unde ad hanc operationem nihil pertingere potest nisi in quantum participat illud a prima causa sicut effectus
eius. Quia vero causa prima est maxime una, quanto aliqua res fuerit magis simplex et una, tanto magis
appropinquat ad causam primam et magis participat propriam operationem ipsius. Intelligentiae vero sunt
maioris unitatis et simplicitatis quam res inferiores; cuius signum est quia quaecumque sunt infra intelligentiam
habentia cognoscitivam virtutem, non possunt attingere ad cognoscendum intelligentiae substantiam propter
excessum simplicitatis ipsius, per quam etiam rationem sensus corporeus deficit a cognitione rei intelligibilis. Et
quod sit simplicior ex hoc manifestatur quia est causa rerum inferiorum per modum quod supra dictum est in 3
propositione; et hoc manifestatur per id quod subsequitur quia intelligentia regit omnes res quae sunt sub ea per
virtutem divinam quae est in ea, intelligitur autem in regimine ordinatio et motio inferiorum ad finem, et per
huiusmodi virtutem divinam in se existentem retinet, id est conservat, res ab impedimentis sui regiminis,- haec
enim duo, scilicet regere et retinere, sunt propria causae in comparatione ad effectum,- ideo intelligentia per
virtutem divinam regit res et retinet eas, quia per ipsam est causa rerum. Quomodo autem retineat res inferiores
manifestat per hoc quod subdit quod ipsa retinet causas omnes quae sunt sub ea, et comprehendit eas,
imprimendo scilicet eis virtutem suam; non enim est causa omnium inferiorum immediate, nisi mediantibus
causis inferioribus.
Hoc autem quod dixerat probat consequenter per hoc quia omne quod est primum in rebus et causa eis, retinet
illas res et regit eas, ut dictum est. Et nihil eorum quae subsunt alicui causae, possunt eximi a regimine et
retentione suae causae per aliquam virtutem extraneam. Et ideo cum intelligentia sit prima respectu inferiorum,
et per consequens causa eorum per modum praemissum, consequens est quod habeat respectu inferiorum quasi
officium principis in retinendo et regendo. Sic enim videmus quod etiam ea quae sunt infra intelligentiam habent
virtutem regitivam per virtutem intelligentiae, sicut per naturam, quae est principium motus in rebus naturalibus,
reguntur et retinentur ea quae subsunt naturae; unde similiter intelligentia regit naturam et alia quae sibi subsunt
per virtutem divinam. Sic igitur ex superioribus probatum est quod intelligentia quasi princeps regit et retinet
inferiora per virtutem superioris causae, et hoc ideo quia ipsa est causa earum; et quod sit causa procedit ex hoc
quod est vehementioris unitatis.
Sed quomodo ex hoc quod est causa, sequatur quod retineat causata et regat, nondum erat probatum. Et ideo
huius probationem subdit: et intelligentia quidem non est facta retinens res quae sunt post ipsam et regens eas et
15

