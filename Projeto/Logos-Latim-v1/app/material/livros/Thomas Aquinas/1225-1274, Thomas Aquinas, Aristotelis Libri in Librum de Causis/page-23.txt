Secundam propositionem sumamus quae est XVI in libro Procli, quae talis est: omne ad seipsum conversivum
habet substantiam separabilem ab omni corpore. Et huius probatio est quia, cum corpus ad seipsum converti non
possit, ut ex praemissa propositione habetur, sequitur quod conversio ad seipsum sit operatio separata a corpore;
cuius autem operatio est a corpore separabilis, necesse est quod et substantia sit separabilis; unde omne quod ad
seipsum converti potest, est a corpore separabile.
Tertiam propositionem sumamus XLIII libri eius, quae talis est: omne quod ad seipsum conversivum est,
authypostaton est, id est per se subsistens. Quod probatur per hoc quod unumquodque convertitur ad id per quod
substantificatur; unde, si aliquid ad seipsum convertitur secundum suum esse, oportet quod in seipso subsistat.
Quartam propositionem sumamus XLIV (propositionem) libri eius: omne quod secundum operationem ad
seipsum est conversivum, et secundum substantiam est ad se conversum.
Et hoc probatur per hoc quod, cum converti ad seipsum sit perfectionis, si secundum substantiam ad seipsum non
converteretur quod secundum operationem convertitur, sequeretur quod operatio esset melior et perfectior quam
substantia.
Quintam propositionem sumamus LXXXIII libri eius, quae talis est: omne suiipsius cognitivum ad seipsum
omniquaque conversivum est. Cuius probatio est quia quod seipsum cognoscit convertitur ad seipsum per suam
operationem, et per consequens per suam substantiam, ut patet per propositionem praemissam.
Sextam propositionem accipiemus CLXXXVI libri eius, quae talis est: omnis anima est incorporea substantia et
separabilis a corpore. Quae sic probatur secundum praemissa: anima cognoscit seipsam, ergo convertitur ad
seipsam omniquaque, ergo est incorporea et a corpore separabilis.
His igitur visis, considerandum est quod in hoc libro tria ponuntur. Quorum primum est quod anima sciat
essentiam suam; de anima enim est intelligendum quod hic dicitur. Secundum est quod ex hoc concluditur, quod
redeat ad essentiam suam reditione completa. Et hoc est idem ei quod in propositione Procli dictum est, quod
omne suiipsius cognitivum ad seipsum omniquaque conversivum est; et intelligitur reditio sive conversio
completa et secundum substantiam et secundum operationem, ut dictum est.
Quod autem hoc secundum sequatur ex primo probat sic quia, cum dico quod sciens scit essentiam suam, ipsum
scire significat operationem intelligibilem, ergo patet quod in hoc quod sciens scit essentiam suam, redit, id est
convertitur, per operationem suam intelligibilem ad essentiam suam, intelligendo scilicet eam. Et quod hoc
debeat vocari reditus vel conversio, manifestat per hoc quod, cum anima scit essentiam suam, sciens et scitum
sunt res una, et ita scientia qua scit essentiam suam, id est ipsa operatio intelligibilis, est ex ea in quantum est
sciens et est ad eam in quantum est scita: et sic est ibi quaedam circulatio quae importatur in verbo redeundi vel
convertendi. Ex hoc autem quod secundum suam operationem redit ad essentiam suam, concludit ulterius quod
etiam secundum substantiam suam est rediens ad essentiam suam; et ita fit reditio completa secundum
operationem et substantiam.
Et exponit consequenter quid sit redire secundum substantiam ad essentiam suam. Illa enim dicuntur secundum
substantiam ad seipsa converti quae subsistunt per seipsa, habentia fixionem ita quod non convertantur ad aliquid
aliud sustentans ipsa, sicut est conversio accidentium ad subiecta; et hoc ideo convenit animae et unicuique
scienti seipsum, quia omne tale est substantia simplex, sufficiens sibi per seipsam, quasi non indigens materiali
sustentamento.
Et hoc potest esse tertium, quod scilicet anima sit separabilis a corpore, ut proponitur in propositione Procli.
Primum autem horum, scilicet quod anima sciat essentiam suam, hic non probatur. Probatur autem in libro Procli
sic: at vero quod cognoscat seipsam, manifestum est: si enim et quae super ipsam cognoscit, et seipsam nata est
cognoscere multo magis, tamquam a causis quae sunt ante ipsam cognoscens seipsam. Ubi diligenter
considerandum est quod supra, cum de intellectuum cognitione ageret, dixit quod primus intellectus intelligit
seipsum tantum, ut in 13 propositione dictum est, quia scilicet est ipsa forma intelligibilis idealis; alii vero
intellectus tamquam ei propinqui participant a primo intellectu et formam intelligibilitatis et virtutem
intellectualitatis, sicut Dionysius dicit IV capitulo de divinis nominibus quod supremae substantiae intellectuales
sunt et intelligibiles et intellectuales; unde unusquisque eorum intelligit et seipsum et superiorem quem
participat. Sed quia anima intellectiva inferiori modo participat primum intellectum, in substantia sua non habet
nisi vim intellectualitatis; unde intelligit substantiam suam, non per essentiam suam, sed, secundum Platonicos,
per superiora quae participat, secundum Aristotelem autem, in III de anima, per intelligibiles species quae
efficiuntur quodammodo formae in quantum per eas fit actu.
|+16 Lectio 16
Posita distinctione superiorum causarum et prosecutis singulis partibus divisionis, hic accedit ad ostendendum
comparationem earum ad invicem. Et circa hoc tria facit: primo ostendit quomodo inferiora dependent a
superioribus, secundo ostendit quomodo superiora influunt in inferiora, 20 propositione, ibi: causa prima regit
etc., tertio ostendit quomodo inferiora diversimode recipiunt influxum primi influentis, 24 propositione, ibi:
causa prima existit etc.. Circa primum duo facit: primo ostendit quomodo inferiora a superioribus dependeant
secundum virtutem, secundo quomodo dependeant secundum substantiam et naturam suam, 18 propositione, ibi:
res omnes habent essentiam. Circa primum duo facit: primo ostendit quod omnes virtutes infinitae dependent a
23

