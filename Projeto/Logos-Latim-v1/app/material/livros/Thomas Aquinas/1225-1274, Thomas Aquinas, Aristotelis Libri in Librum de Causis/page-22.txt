intelligentia per modum intelligibilem, et ita sunt unum intelligentia et res intellectae secundum quod in
intelligentia, et ideo quando intelligit essentiam suam, intelligit res alias; et eadem ratione quandocumque
intelligentia intelligit res alias, intelligit seipsam. Sed utrum haec conveniant animae intellectuali, infra
considerabimus.
|+14 Lectio 14
Postquam determinavit de causa prima et de intelligentia, hic determinat de anima. Et primo determinat de ea
secundum habitudinem quam habet ad res alias, secundo determinat de ea secundum seipsam, ibi: omnis sciens
etc.. Circa primum ponit talem propositionem: in omni anima res sensibiles sunt per hoc quod est exemplum eis,
et res intelligibiles in ea sunt quia scit eas. Ad intellectum autem huius propositionis, videamus id quod scribitur
in libro Procli circa hoc. Ponitur enim ibi CXCV propositio talis: omnis anima est omnes res, exemplariter
quidem sensibilia, yconice autem intelligibilia.
Et dicitur yconice id est per modum imaginis: imago enim est quod fit ad similitudinem alterius, sicut exemplar
est id ad cuius similitudinem fit aliud.
Haec autem propositio probatur tam hic quam in libro Procli hoc modo. Anima enim, ut habitum est in 2
propositione, media est inter res intelligibiles quae sunt omnino separatae a motu et per hoc parificantur
aeternitati, et inter res sensibiles quae moventur et cadunt sub tempore; et quia priora sunt causa posteriorum,
sequitur quod anima sit causa corporum et intelligentia sit causa animae per modum supra expositum.
Manifestum est autem quod oportet effectus praeexistere in causis exemplariter, quia causae producunt effectus
secundum suam similitudinem; et e converso causata habent imaginem suarum causarum, ut etiam Dionysius
dicit II capitulo de divinis nominibus. Sic igitur res sensibiles quae causantur ex anima sunt in ea per modum
exempli, ita scilicet quod huiusmodi res quae sunt infra animam causantur ad exemplum et similitudinem
animae, res autem quae sunt supra animam sunt in anima per modum acquisitum, id est per quamdam
participationem, ita scilicet quod comparantur ad animam sicut exemplaria, et anima ad ipsa quodammodo sicut
imago: sic igitur patet quod sensibilia praeexistunt in anima sicut in causa quae quodammodo est exemplar
effectuum.
Exponit autem consequenter de qua anima intelligat, dicens: intelligo per animam virtutem agentem res
sensibiles. Secundum illos enim qui ponunt corpora caelestia animata, anima caeli est causa omnium sensibilium
corporum; sicut inferiorum animarum unaquaeque est causa proprii corporis. Nulla ergo inferior anima habet
universalem causalitatem respectu sensibilium; et ideo sensibilia non sunt in ea per modum causae, sed solum in
anima caeli quae supra sensibilia habet universalem causalitatem; et hanc hic appellat: virtutem agentem res
sensibiles. Unaquaeque vero animarum quae sunt hic habet quidem causalitatem respectu proprii corporis, sed
non causat ipsum neque per sensum neque per intellectum; unde non praehabet sui corporis intelligibiles et
exemplares rationes, causat autem ipsum per virtutem naturalem. Unde et in II de anima dicitur quod anima est
efficiens causa corporis, tale autem agens non agit per aliquam rationem exemplarem proprie sumptam nisi
ipsam naturam per quam agit dicamus exemplar effectus qui ad eius similitudinem producitur aliquo modo; et
per hunc modum in natura animae virtute praeexistunt omnes partes sensibiles sui corporis, coaptantur enim
potentiis animae quae ex eius natura procedunt.
Et quamvis res sensibiles sint in anima quae est causa earum, non tamen sunt in ea per modum quo sunt in
seipsis. Nam virtus animae est immaterialis, quamvis sit causa materialium, et est spiritualis, quamvis sit causa
corporum, et est sine dimensione corporea, quamvis sit causa rerum habentium dimensionem. Et quia effectus
sunt in causa secundum virtutem causae, oportet quod corpora sensibilia sint in anima indivisibiliter et
immaterialiter et incorporaliter. Et sicut res inferiores anima sunt in ea altiori modo quam in seipsis, ita res
superiores, scilicet intelligentiae, sunt in anima inferiori modo quam in seipsis, scilicet yconice vel per modum
imaginis, ut Proclus dicit; loco cuius hic dicitur: per modum accidentalem, id est per quemdam inferiorem
modum participationis, ita scilicet quod res intelligibiles quae sunt in seipsis indivisae et unitae et immobiles,
sunt in anima divisibiliter et multipliciter et mobiliter per comparationem ad intelligentiam,- sunt enim ad hoc
proportionatae ut sint causae multitudinis et divisionis et motus rerum sensibilium,- vel dicit quod res immobiles
sunt in anima per modum motus, quia, secundum Platonicos, animae proprium est quod sit movens seipsam,
secundum Aristotelem autem est principium motus rei moventis seipsam.
Ultimo autem epilogando concludit propositum, et est manifestum ex praemissis. Et ex his quae dicta sunt
apparere potest qualiter superiores animae caelorum, si caeli sunt animati, possint cognoscere sensibilia et
intelligibilia: sic enim cognoscunt ea secundum quod sunt in eis.
|+15 Lectio 15
Ostenso qualiter anima se habeat ad alia, hic ostendit qualiter anima se habeat ad seipsam; et proponitur talis
propositio: omnis sciens scit essentiam suam, ergo est rediens ad essentiam suam reditione completa. Et ad huius
propositionis intellectum considerandae sunt quaedam propositiones quae in libro Procli ponuntur.
Quarum una est XV libri eius, quae talis est: omne quod ad seipsum conversivum est incorporeum est. Et hanc
propositionem supra manifestavit in 7 propositione libri huius.
22

