Secundo considerandum est quod in unoquoque genere est causa illud quod est primum in genere illo, a quo
omnia quae sunt illius generis in illo genere constituuntur, sicut inter elementaria corpora ignis est primum
calidum a quo omnia caliditatem sortiuntur; non est autem in aliquo rerum ordine in infinitum procedere.
Oportet igitur in ordine entium esse aliquod primum quod dat omnibus esse, et hoc est quod dicit quod res omnes
habent essentiam per ens primum. Similiter oportet in genere viventium esse aliquod primum, et ab hoc omnia
viventia habent quod vivant; et quia viventis proprium est quod sit suiipsius motivum, ideo dicit quod res vivae
omnes sunt motae per essentiam suam, id est sunt moventes seipsas, propter vitam primam; unde et in libro
Procli dicitur: omnia viventia suiipsorum motiva sunt propter vitam primam. Et quod movere seipsum procedit a
prima vita, probat subdens: quoniam vita est processio procedens ex ente primo quieto sempiterno. Ad cuius
intellectum sciendum est quod prius est aliquid esse in se quam moveri in alterum; unde moveri praesupponit
esse. Quod si ipsum esse sit sicut subiacens motui, iterum oportebit praesupponi aliquod principium motus, et sic
quousque deveniatur ad aliquod ens immobile quod est principium movendi seipsum omnibus; et hoc est prima
vita. Unde manifestum est quod vita in omnibus viventibus est processio quaedam procedens a quodam primo
ente quieto et sempiterno, id est nulli motioni subiecto. Similiter etiam in ordine cognoscentium oportet esse
aliquod primum. Manifestum est autem quod ordine perfectionis et naturae cognitio intellectiva prior est
sensitiva, quia est magis immaterialis; unde et per intellectum de cognitione sensitiva iudicamus, sicut de
inferiori per superius. In ipsa autem intellectiva cognitione, manifestum est quod ratiocinativa inquisitio a
principiis per se notis procedit, quorum est intellectus; unde ratio sequitur intellectum. Primum igitur in ordine
cognoscentium est intellectus, et ideo oportet quod omnes res intelligibiles, id est cognoscitivae, habeant
scientiam, id est cognitionem, propter intelligentiam primam; unde et in libro Procli dicitur quod omnia
cognitiva cognitionem participant propter intellectum primum. Et ratio huius assignatur quia omnis scientia
radicaliter non est nisi intelligentia; intelligentia enim est summitas quaedam, ut Proclus dicit, omnis cognitionis;
unde intelligentia est primum cognoscens et influens cognitionem supra omnia cognoscentia.
Sicut autem supra dictum est, secundum Platonicos primum ens, quod est idea entis, est aliquid supra primam
vitam, id est supra ideam vitae, et prima vita est aliquid supra primum intellectum idealem; sed secundum
Dionysium primum ens et prima vita et primus intellectus sunt unum et idem quod est Deus; unde et Aristoteles
in XII metaphysicae primo principio attribuit quod sit intellectus et quod suum intelligere sit vita, et secundum
hoc ab eo omnia habent esse et vivere et intelligere.
Tertio considerandum quod ista tria diversimode causantur in rebus, sive a diversis principiis secundum
Platonicos, sive ab eodem principio secundum fidei doctrinam et Aristotelis. Est enim duplex modus causandi:
unus quidem quo aliquid fit praesupposito altero, et hoc modo dicitur fieri aliquid per informationem, quia illud
quod posterius advenit se habet ad illud quod praesupponebatur per modum formae; alio modo causatur aliquid
nullo praesupposito, et hoc modo dicitur aliquid fieri per creationem.
Quia ergo intelligere praesupponit vivere et vivere praesupponit esse, esse autem non praesupponit aliquid aliud
prius; inde est quod primum ens dat esse omnibus per modum creationis.
Prima autem vita, quaecumque sit illa, non dat vivere per modum creationis, sed per modum formae, id est
informationis; et similiter dicendum est de intelligentia. Ex quo patet quod, cum supra dixit intelligentiam esse
causam animae, non intellexit quod esset causa eius per modum creationis, sed solum per modum informationis,
ut supra expositum est.
|+19 Lectio 19
Postquam ostendit in praecedenti propositione quod omnes res secundum suam naturam dependent a primo, hic
ostendit quomodo quaedam diversimode ei appropinquant secundum participationem naturalis perfectionis et
ponit talem propositionem: ex intelligentiis est quae est intelligentia divina, quoniam ipsa recipit ex bonitatibus
primis quae procedunt ex causa prima receptione multa. Et de eis est quae est intelligentia tantum, quoniam non
recipit ex bonitatibus primis nisi mediante intelligentia. Et ex animabus est quae est anima intelligibilis, quoniam
est ipsa pendens per intelligentiam; et ex eis est quae est anima tantum. Et ex corporibus naturalibus est cui est
anima regens ipsum et faciens directionem super ipsum; et de eis sunt quae sunt corpora naturalia tantum quibus
non est anima. Haec autem propositio invenitur in libro Procli CXI sub his verbis: omnis intellectualis seirae (id
est ordinationis), hii quidem sunt divini intellectus suscipientes deorum posthabitiones (id est participationes), hii
autem intellectus solum; et omnis animalis (scilicet seirae) hae quidem sunt intellectuales animae ad intellectus
suspensae proprios, hae autem animae solum; et omnis corporalis naturae, hae quidem et animas habent astantes
desuper, hae autem sunt naturae solum, animarum expertes praesentia.
Ad cuius evidentiam sciendum est quod secundum Platonicos quadruplex ordo invenitur in rebus. Primus erat
ordo deorum, id est formarum idealium inter quas erat ordo secundum ordinem universalitatis formarum, ut
supra dictum est; sub hoc autem ordine est ordo intellectuum separatorum, sub quo est ordo animarum, sub quo
iterum est ordo corporum. Et hii tres inferiores ordines accipiuntur secundum tria quae in praemissa propositione
sunt tacta; nam corpora participant esse tantum, animae autem secundum propriam naturam participant ulterius
esse et vivere, intellectus autem participant esse, vivere et intelligere. Causalitas autem horum ad ordinem

26

