montium et non multum elevatae in altum, aut sunt quasi spongiosae, ut non possit in eis conservari humiditas, et
sunt lapidosae, ut non possint recipere aquam, et sunt argillosae, ut non possint eam generare: in talibus, inquam,
locis deficit fluxus fluviorum, quoadusque iterum loca humectentur.
Sic ergo oportet putare quod in quibuscumque locis advenerit abundantia imbrium in magna hieme, humiditates
locorum erunt magis perpetuae, idest diuturnae. Sed tamen tempore procedente exsiccantur, et quaedam eorum
fiunt minus humida, donec iterum revertatur periodus secundum quam fiat excessus imbrium.
Et sic ultimo concludit quod, quia in toto universo necesse est fieri permutationem; non tamen ita quod generetur
et corrumpatur, si totus mundus est perpetuus; necesse est, sicut dictum est, quod non semper eadem loca sint
humida per mare vel flumina, aut etiam sicca; sed quae prius fuerunt humida, fiunt sicca, et e converso.
|#7 Deinde cum dicit: manifestat autem quod etc., manifestat quod dictum est, per exempla. Et circa hoc tria
facit. Primo ponit tria exempla. Quorum primum est de terra Aegypti, quae invenitur demissior mari
circumstante: propter quam causam impediti sunt quidam reges ne coniungerent duo maria, videntes per hoc
destrui fluxum fluvii.
Secundum exemplum est de Maeotide palude, in qua, propter fluxus fluviorum, semper maior atteratio facta est:
ita quod poterat ferre multo minores naves tempore suo, quam ante sexaginta annos. Tertium exemplum est de
bosphoro dividente europam ab Asia, qui invenitur minoratus et semper tendens in angustum, propter eandem
causam.
|#8 Secundo ibi: manifestum igitur etc., inducit conclusionem principaliter intentam: dicens quod, ex quo
tempus non deficit et totum universum est aeternum (quod dicit secundum opinionem suam positam in libro
physicorum et de caelo et mundo), sequitur quod neque tanais neque Nilus, qui sunt maximi fluvii, semper
fluxerunt, sed aliquando locus unde fluunt erat siccus: quia opus eorum, scilicet fluxus ipsorum, habet terminum.
Et similiter est in aliis fluviis. Et si hoc est de fluviis, oportet quod idem sit de mari, in quod intrant fluvii: et sic
secundum diversa tempora permutatur mare et arida. Hoc tamen quod supponit mundum et tempus aeternum, est
erroneum et alienum a fide; nec rationes quibus hoc probavit, sunt demonstrationes, ut alibi est ostensum.
Tertio ibi: quia quidem igitur, recapitulat quod dixerat: et est planum in littera.
|*MET.2 : LIBER 2
|+1 Lectio 1
|#1 Postquam Philosophus determinavit de his quae generantur in alto, sive ab exhalatione sicca sive a vapore
humido, adiungens etiam de generatione fluviorum, propter similitudinem ad generationem pluviarum, nunc
incipit determinare de his quae fiunt in parte inferiori ab exhalatione sicca. Et dividitur in partes duas: in prima
determinat de quibusdam principalibus passionibus; in secunda de quibusdam consequentibus, et hoc in tertio
libro, ibi: de residuis autem etc.. Prima dividitur in duas: in prima determinat de mari, cuius salsedo ex siccitate
causatur; in secunda determinat de ventis et his quae ex eis causantur, ibi: de spiritibus autem dicamus etc..
|#2 Satis autem apparet conveniens ordo quem Philosophus observat. Nam post ea quae in suprema parte aeris
generantur ab exhalatione sicca, quae stellae cadentes, cometae, lacteus circulus, et similia sunt, in secundo loco
determinavit de his quae in inferiori loco generantur ab exhalatione humida, scilicet de pluviis et huiusmodi; et
quia eodem modo habent flumina causam generationis in terra, sicut pluviae in aere, post pluvias de fluminibus
determinavit; post quae determinat de mari, in quod omnia flumina decurrunt.
Circa hoc ergo primo manifestat de quo est intentio. Et dicit quod dicendum est de mari: quae scilicet sit natura
ipsius, utrum sit naturalis locus aquae, vel accidentaliter ibi aqua congregetur; et propter quam causam tanta
multitudo aquae est salsa; et de prima generatione maris, utrum scilicet habeat principium suae generationis, et
quomodo.
|#3 Secundo ibi: antiqui quidem igitur etc., exequitur propositum. Et circa hoc duo facit: primo ponit opiniones
aliorum de mari; secundo inquirit veritatem, ibi: quod quidem igitur fontes etc..
Circa primum duo facit: primo ponit opiniones antiquorum theologorum; secundo naturalium, ibi: qui autem
sapientiores etc..
Circa primum sciendum est quod ante tempora Philosophorum, fuerunt quidam qui vocabantur poetae theologi,
sicut Orpheus, Hesiodus et Homerus: quia sub tegumento quarundam fabularum, divina hominibus tradiderunt.
De his ergo dicit quod posuerunt quod mare habeat fontes proprios ex quibus causatur. Et hoc posuerunt ut terrae
et mari non ponerent extranea principia sed propria: putaverunt enim quod terra et aqua sint reverendissima,
quasi haec sit magna pars totius universi; et dicebant totum caelum esse propter terram et aquam, et ideo
circumdari terram et aquam ab aliis corporibus et ab ipso, ac si haec pars esset honoratissima, et primum
principium inter omnia corpora mundi.
28

