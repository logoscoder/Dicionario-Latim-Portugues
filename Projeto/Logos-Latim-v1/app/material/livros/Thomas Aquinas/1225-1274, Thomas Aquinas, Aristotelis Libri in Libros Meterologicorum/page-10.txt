Sic ergo posita est causa et effectiva praedictarum passionum, quae est latio solis, et causa materialis, quae est
fumosa exhalatio.
|#3 Secundo ibi: oportet autem intelligere etc., determinat de generatione praedictarum passionum.
Et circa hoc duo facit: primo assignat rationem generationis harum passionum; secundo assignat rationem
quorundam accidentium circa ipsas, ibi: propter positionem etc.. Circa primum tria facit: primo assignat causam
praedictarum passionum in communi; secundo assignat differentiam earum adinvicem, ibi: quacumque igitur se
habeat maxime etc.; tertio movet dubitationem circa determinata, ibi: dubitabit utique quis etc..
Dicit ergo primo quod, secundum praedicta, oportet intelligere hoc quod nunc diximus ignem, scilicet fumosam
exhalationem, esse ut quoddam hyppeccauma, idest quandam materiam incendii; et quod ordinatur in rotunditate
quae est circa terram ultimo (incipiendo scilicet a terra); ita quod propter propinquitatem ad motum caelestem,
saepe exuratur, sortiens augmentum caloris, modico motu, idest cum parum movetur ex motu superioris
corporis; sicut accidit de fumo, dum incenditur et fit flamma: nihil enim est aliud flamma quam ardor spiritus,
idest fumi, sicci.
Ipsa ergo flammatio praedicti hypeccaumatis, communiter loquendo, est generatio praedictarum passionum, ex
appropinquatione materiae praeparatae causae efficienti.
|#4 Deinde cum dicit: quacumque igitur se habeat maxime etc., assignat differentiam praedictarum passionum.
Et circa hoc duo facit. Primo ostendit unde sit accipienda differentia. Et dicit quod ex qua parte se habet
praedicta materia (quocumque modo se habeat talis consistentia, idest praedicta materia incendii) optime
disposita ad hoc quod igniatur, tali modo exuritur, quando fuerit mota per calefactionem a circulari motu caeli: et
differt passio exignita secundum positionem praedictae materiae et multitudinem.
|#5 Secundo ibi: si quidem enim etc., assignat differentiam praedictarum passionum. Et dicit quod si praedicta
materia habeat magnam latitudinem et longitudinem, videtur esse quaedam flamma accensa in caelo, sicut cum
stipula ardet in area.
Si vero non habeat multum in latitudine, sed solum in longitudine, generantur et apparent illic dali, idest titiones,
et aeges, idest caprae, et sidera discurrentia. Quia si praedicta materia fuerit plus secundum longitudinem quam
latitudinem, et quando simul dum comburitur, ignis scintillat, idest videtur salire et discurrere quasi aeges, idest
sicut caprae (quod quidem fit propter hoc quod incipit igniri non tota materia simul, sed secundum aliquas parvas
partes, incipiens ex aliquo principio illius materiae): quando inquam hoc fit, tunc vocatur aeges, idest capra. Sed
quando fit incensio praedictae materiae sine praedicta passione, idest sine scintillatione, eo quod materia tota
accenditur simul, tunc vocatur dalus, idest titio. Sed quando exhalatio non fuerit continua, sed frequens et
dispersa per modicas partes et multis modis, tam secundum longitudinem quam secundum latitudinem, quam
etiam secundum profunditatem, tunc fiunt sidera quae putantur volare: eo quod illa materia cito consumitur, et
desinit esse ibi ubi prius accensa fuerat, sicut accidit de stuppa, si modicum de ea per longitudinem disponatur et
accendatur: currit enim combustio, et videtur similis esse motui alicuius corporis ignei. Sic igitur patet quod
plurimum habet de materia flamma accensa; mediocriter (propter quod vocantur) titiones et caprae; minimum
autem stellae discurrentes, et propter hoc frequentius apparent.
|#6 Sed quia sidera volantia habent aliam causam suae generationis, ideo subiungit quod aliquando exhalatio
exusta a motu solis generat ea; aliquando autem, inspissato aere propter frigus, illud quod est ibi calidum,
inspissatum extruditur inferius et separatur a frigido; et propter hoc illud inspissatum ignitur, et videtur stella
cadens.
Propter quod et motus siderum sic cadentium non assimilatur exustioni, sed magis proiectioni.
|+7 Lectio 7
|#1 Quia assignavit duas causas generationis siderum discurrentium, hic movet quandam dubitationem circa ea.
Et circa hoc duo facit. Primo movet dubitationem: quae est utrum discursus siderum currentium fiat hoc modo,
sicut cum fumosa exhalatio inferioris candelae incenditur a flamma superioris candelae vel lucernae (tunc enim
videtur ignis descendere cum mirabili velocitate, et videtur proiectio unius et eiusdem ignis, et non videtur quod
ignis fiat in alio et alio corpore); aut secundum veritatem discursus siderum cadentium sunt proiectiones alicuius
eiusdem corporis cadentis.
|#2 Secundo ibi: videtur itaque etc., solvit propositam dubitationem. Et circa hoc duo facit.
Primo dicit quod propter utramque causam videtur esse discursus siderum cadentium. Quandoque enim sic fit
talis discursus per continuam ignitionem materiae, sicut dictum est de fumo lucernarum: quandoque autem aliqua
ignita proiiciuntur, propter hoc quod expelluntur a superiori frigore, sicut cum aliqua cadunt expulsa ex digitis, ut
nux cerasii. Unde et in terram et in mare videntur cadentia, et hoc tam in die quam in nocte, serenitate existente.
10

