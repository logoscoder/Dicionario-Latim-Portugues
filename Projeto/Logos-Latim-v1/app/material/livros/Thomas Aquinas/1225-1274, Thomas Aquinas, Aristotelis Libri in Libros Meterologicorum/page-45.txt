Quia si Auster flaret a tropico hiemali, alium oporteret dare ventum qui flaret a tropico aestivali, cum ista duo
loca sibi proportionaliter correspondeant. Sed hoc non contingit: solus enim unus ventus flat nobis ex illa parte.
Quare necesse est quod Auster sit ventus flans a tropico aestivali, ubi est exusta regio.
|#6
Deinde cum dicit: ille autem etc., quia supra assignaverat causam vehementiae boreae et Austri,
supponendo quod flant a duobus polis oppositis, secundum aliorum opinionem, quae supra impugnata est; ideo
hic ostendit veram causam vehementiae Austri, secundum opinionem propriam. Dicit ergo quod licet in illo loco,
idest sub tropico aestivali, non sit multa materia fumans, sicut est circa polum, quia propter vicinantiam solis non
sunt ibi multae aquae, neque pascua, idest loca herbosa et humida, ex quibus possint pervenire etesiae, idest venti
continui; tamen ad illum locum, propter eius magnitudinem, congregatur ex diversis regionibus materia Austri;
qui propter magnitudinem locorum ex quibus per longum tempus adunata est materia eius in magna abundantia,
est ventus magis stabilis et fortis quam boreas. Et ex consequenti magis durare potest, et pertingere ad locum
boreae, quam boreas possit pertingere illuc, idest ad locum Austri.

45

