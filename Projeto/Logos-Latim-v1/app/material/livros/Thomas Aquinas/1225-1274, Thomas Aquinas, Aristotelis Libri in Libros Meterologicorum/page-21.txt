Et dicit quod ros et pruina contingunt ex hoc quod de die, sole existente super terram, aliquid evaporat ex
humido aqueo propter solis calorem; quod quidem evaporatum non multum suspenditur vel elevatur super
terram, propter hoc quod ignis, idest calor elevans huiusmodi vaporem, est parvus in comparatione ad humorem
aqueum qui elevatur. Et ita, cum de nocte infrigidatus fuerit aer, inspissatur ille vapor elevatus de die, et cadit in
terram, et vocatur ros vel pruina: ut ita se habeat accessus solis et recessus secundum motum diurnum ad
generationem roris et pruinae, secundum quod se habet ad generationem pluviae secundum motum proprium,
secundum quod accedit et recedit in aestate et hieme.
|#11 Secundo ibi: pruina quidem etc., ostendit differentiam eorum: dicens quod pruina fit, quando vapor prius
congelatur quam condensetur in aquam; et propter hoc fit in hieme et in hiemalibus locis, idest in frigidis locis.
Sed ros fit, quando vapor inspissatur in aquam, et neque est tantus aestus quod vapor elevatus desiccetur, neque
est tantum frigus quod vapor congeletur. Et ideo oportet quod sit aut in tempore aut in loco calido: quia ros
semper fit in tempore temperato et in locis temperatis, sed pruina, sicut dictum est, fit in tempore et loco magis
frigidis. Cum enim vapor sit calidior aqua, quia adhuc est in eo aliquid de calore elevante, maior frigiditas
requiritur ad congelationem vaporis quam aquae; et sic pruina nunquam fit nisi in magno frigore.
|#12 Deinde cum dicit: fiunt autem ambo etc., ostendit qualiter existente aere disposito, fit ros et pruina. Et
primo ostendit hoc communiter quantum ad utrumque; secundo specialiter de rore, ibi: fit autem ros ubique etc..
Circa primum duo facit: primo ostendit quod proponit; secundo ponit quoddam signum praedictorum, ibi:
signum autem etc..
Dicit ergo primo quod tam ros quam pruina fiunt cum aer fuerit serenus absque nubibus et pluvia, et tranquillus
absque vento. Quia si non sit serenus, non possunt elevari vapores de die, propter defectum caloris: si autem non
fuerit tranquillitas, vento flante, non poterunt vapores condensari, ut generetur ros; nam ventus, commovendo
aerem, impedit congregationem vaporum.
|#13 Deinde cum dicit: signum autem etc., manifestat per signum quod supra posuerat de generatione roris et
pruinae. Et dicit quod signum huius quod ros et pruina causentur ex hoc quod vapor non longe elevatur a terra,
est hoc quod in montibus non fit pruina, cum tamen ibi magis videatur fieri propter loci frigiditatem. Huius ergo
sunt duae causae. Una quidem, quia vapor ex quo generatur ros et pruina, elevatur ex locis infimis et humefactis,
ex quibus multi vapores generantur et elevantur: unde caliditas quae eos elevavit, non potuit elevare eos ad
multam altitudinem, quasi portans onus quod excedit suam virtutem; sed prope loca infima dimittit calor
vapores, et cadit ros et pruina. Unde in montibus altis pruina esse non potest. Secunda autem causa est, quia sicut
supra dictum est, aer superior excedens montes, fluit quasi tractus ex motu caeli; et ideo suo fluxu dissolvit
huiusmodi adunationem vaporum, quae est causa roris et pruinae. Plus autem de motu requiritur ad multam
materiam vaporosam disgregandam, quam disgregandam parvam: materia autem pluviae et nivis est multa,
materia autem roris et pruinae est pauca simpliciter, licet sit multa in comparatione ad calorem parvum
elevantem ipsam: unde in montibus altissimis, propter maiorem fluxum aeris, neque pluvia neque ros neque
pruina cadit; in montibus autem non ita altis cadit pluvia et nix, propter minorem fluxum, non autem ros et
pruina.
|#14 Deinde cum dicit: fit autem ros ubique etc., ostendit specialiter de rore quali dispositione fiat.
Et circa hoc tria facit. Primo proponit veritatem: dicens quod ros fit in omnibus locis, flantibus Australibus
ventis, non tamen ita validis quod impediant congregationem vaporum. Non autem fit flantibus borealibus
ventis, nisi in regione ponti, quae est frigidissima: ibi enim contrarie accidit, nam tempore boreali fit ros, non
autem tempore Australi.
|#15 Secundo ibi: causa autem similiter etc., assignat causam eius quod communiter accidit. Et dicit quod causa
huius est similis ei quod dictum est: quia scilicet ros fit in tempore temperato, sed non fit in hieme, idest in
tempore valde frigido. Et rationem similitudinis ostendit: quia Auster facit temperiem, sed boreas facit hiemem
et frigus, est enim frigidus; et ideo ex hieme, idest ex frigiditate, extinguit caliditatem exhalationis, ut scilicet non
possint vapores elevari ad generationem roris.
|#16 Tertio ibi: in ponto autem etc., assignat causam eius quod accidit in ponto. Et est quod ibi, propter magnam
frigiditatem, Auster non sufficit ad facere tantam temperiem quae sufficiat ad elevationem vaporis; et ideo
tempore Australi ibi non fit ros. Sed boreas, propter suam frigiditatem, congregat calidum quod est in locis
humectis, antiperistasim faciens, idest cum quadam contrarietate circumstans calidum: cum enim frigidum
circumstat calidum, si non omnino possit extinguere ipsum, congregat illud. Et sic ex congregatione calidi
vigoratur effectus eius, et ideo magis resolvitur vapor. Et hoc non tantum in ponto accidit, sed etiam in aliis locis
frequenter videtur factum: quia putei magis vaporant flantibus ventis borealibus quam Australibus, propter
calorem congregatum interius ex frigore circumstante.
21

