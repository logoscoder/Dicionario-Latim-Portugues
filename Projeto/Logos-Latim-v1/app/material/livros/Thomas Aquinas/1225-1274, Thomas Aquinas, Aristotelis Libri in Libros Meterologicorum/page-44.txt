tropico aestivo, esset inter eos et polum Arcticum; unde umbra tunc fieret eis versus meridiem. Sed hoc non
invenitur ad loca habitabilia, quod deficiat umbra aut permutetur ad meridiem. Ibi quidem deficit umbra, ubi sol
existit super summitates capitum, ut sic in nullam partem umbra fieri possit: ibi autem umbra fit ad meridiem,
ubi sol declinat magis ad septentrionem. Talia autem loca dicit esse inhabitabilia, quia etsi aliqui habitent ibi,
propter aliquam contemperantiam aut aquarum aut montium, tamen rarae sunt habitationes et graves. Sicut
autem praedicta loca inhabitabilia sunt propter nimium aestum, ita loca quae sunt sub constellatione ursae, quae
quidem pars caeli semper nobis apparet, sunt inhabitabilia propter frigus, causatum ex distantia solis. Similiter
ergo pars ista terrae in qua nos habitamus, est inter utrumque circulum, scilicet inter eum qui transit per tropicum
aestivalem, et eum qui terminat partem caeli semper nobis manifestam.
Et hoc evidenter apparet ex hoc quod constellatio coronae, quae quidem est inter utrumque dictorum circulorum,
fit nobis super summitatem capitum, quando fuerit in circulo meridiano, idest in circulo qui transit per polos
mundi et per punctum qui est supra caput nostrum.
|#3 Deinde cum dicit: propter quod et ridicule etc., excludit quorundam falsam opinionem.
Et dicit quod per praedicta apparet quod deridendi sunt describentes terram habitatam a nobis quasi circularem:
hoc enim apparet impossibile et secundum rationem, et secundum signa apparentia.
Ratio enim ostendit quod habitatio terrae determinatur secundum latitudinem, ex una parte ad loca inhabitabilia
propter aestum, et ex alia parte inhabitabilia propter frigus. Sed quantum ad longitudinem posset copulari
circulus, ut tota pars terrae praedicta undique habitaretur, propter eius temperantiam: non enim invenitur
excessus frigoris et caloris secundum distantiam orientis et occidentis, secundum quam longitudo terrae
attenditur, sed secundum latitudinem, quae attenditur secundum distantiam poli ad circulum aequinoctialem; eo
quod in superficie maior dimensio vocatur longitudo, minor vero latitudo, ab oriente vero in occidentem
designatur totus semicirculus, a polo autem Arctico usque ad aequinoctialem circulum, quarta pars circuli.
Rationabiliter etiam distantia orientis et occidentis non diversificat calorem et frigus, quia per hoc non fit maior
aut minor appropinquatio ad viam solis, sicut fit per distantiam latitudinis. Unde, nisi alicubi prohiberet
multitudo maris, totum esset perambulabile quod est ab occidente in orientem, et iterum ab oriente in
occidentem, quia totum videtur esse temperatum. Non tamen invenitur habitatum de terra, nisi secundum
quantitatem semicirculi ab oriente in occidentem: ad alium enim semicirculum prohibet accessum nobis
multitudo maris. Sic igitur ratio ostendit sufficienter quod superficies terrae habitabilis non est circularis vel
sphaerica.
Et hoc etiam apparet per signa apparentia circa navigationes et itinera: quia multum differt secundum
quantitatem longitudo a latitudine, et sic superficies terrae habitabilis non est sphaerica.
Et quod multum differat, patet quia illud quod est a columnis Herculis, quae sunt in ultimis partibus Hispaniae,
quasi in ultimo termino occidentis, usque ad tanaim indicum, quae est longitudo, plus excedit secundum
magnitudinem id quod est ab ultimis terminis Ethiopiae usque ad extrema Scythiae loca, quae est latitudo nostrae
habitabilis, quam sit proportio quinque ad tria.
Si quis ratiocinetur navigationes et itinera, prout convenit, talium distantiarum accipiet certitudinem.
Sed in hoc differt secundum longitudinem et latitudinem, quia scimus totum illud quod est habitabile de terra
secundum latitudinem, esse habitatum usque ad loca inhabitabilia, quae non habitantur vel propter frigus vel
propter aestum: sed non est ita de longitudine, quia id quod est circa terminum indicum ex parte orientis, et quod
est circa columnas Herculis ex parte occidentis, non videntur posse copulari adinvicem, ut sit reditus ex alia
parte, et sic tota ista portio terrae sit habitabilis continue, quia impeditur accessus propter mare. Unde non est
nobis certum, utrum aliqui habitent ibi vel non.
|#4 Deinde cum dicit: quoniam autem similiter etc., ostendit propositum de principio Austri.
Et circa hoc tria facit: primo ostendit quod Auster non flat ab altero polo; secundo quod non flat a tropico
hiemali, sed aestivo, ibi: quoniam autem neque ille etc.; tertio ostendit causam vehementiae Austri, ibi: ille
autem etc..
Dicit ergo primo quod sicut ista pars terrae in qua habitamus, se habet ad polum Arcticum, ita etiam necesse est
quod aliqua alia se habeat ad polum oppositum. Unde oportet quod proportionabiliter sit ibi flatus ventorum sicut
et hic. Unde sicut flat boreas a polo Arctico, ita ibi flat aliquis ventus a polo opposito (quem nominat aliam
ursam)p sed ille ventus qui flat ab alio polo, non potest pertingere huc: quia boreas non solum non potest
pertingere ad aliam partem terrae habitabilem, sed nec etiam in totam istam habitabilem nostram pertingere
potest; est enim boreas ventus apogeios, quod non multum procedere potest.
Sed propter hoc quod ista nostra habitabilis posita est ad arctum, plurimi boreae flant nobis: sed sicut hic flant
plurimi boreae et Austri, ita et extra mare libycum, quod est ad Austrum, flant plurimi euri et zephyri. Sic igitur
manifestum est quod Auster non flat ab alio polo.
|#5 Deinde cum dicit: quoniam autem neque ille etc., ostendit quod non flat a tropico hiemali.

44

