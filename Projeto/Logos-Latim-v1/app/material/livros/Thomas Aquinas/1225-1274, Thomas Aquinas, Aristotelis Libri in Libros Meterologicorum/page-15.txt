cometae; secundo hoc manifestat per signum, ibi: de eo autem quod est etc.. Circa primum duo facit: primo
ostendit cometas apparere ex duabus causis; secundo ostendit differentiam inter cometas ex diversis causis
apparentes, ibi: quando quidem igitur etc..
|#3 Circa primum tria facit. Primo resumit quaedam superius dicta, ad manifestandum propositum.
Et dicit quod oportet supponere supradicta, quod huius inferioris mundi qui est circa terram, prima pars et
suprema, sub corporibus circulariter motis, est exhalatio calidi et sicci. Iterum oportet supradicta supponere,
quod ista exhalatio calida et sicca, et multa pars aeris, qui continuatur ad ignem, simul circumducitur circa
terram sub sphaera caelesti, motu circulari, quasi delata et tracta a circulatione caeli. Et tertio oportet supponere
quod exhalatio praedicta sic mota, frequenter ignitur, quocumque modo sit disposita ad hoc quod ignis in ea bene
dominetur: propter quam causam fiunt discursus siderum, ut dictum est.
|#4 Secundo ibi: cum igitur in talem etc., assignat causam apparitionis cometae. Et dicit quod quando talis
exhalatio fuerit condensata, et propter motum superioris corporis inciderit in ipsam exhalationem aliquod
principium igneum, ita scilicet quod ex aliqua parte incipiat exuri; sic quod ignis non sit tam multus ut cito
exurat materiam, neque etiam sit ita debilis ut cito extinguatur priusquam accendatur, sed sit talis quod plus et
diu possit permanere, cum quantitate ignis et dispositione materiae inspissatae; cum hoc etiam quod simul de
inferioribus ascendat continue exhalatio bene disposita ad hunc modum exustionis, ut scilicet diu duret; tunc fit
stella cometa: quia illud quod iam ignitum est videtur quasi stella, reliqua autem exhalatio, quae nondum est
perfecte ignita, sed apta ignitioni, videtur coma eius. Quia qualitercumque figuretur talis exhalatio, huiusmodi
figura videbitur. Quia si exhalatio sit undique circumposita stellae, idest principio vel parti ignitae, videtur quasi
coma, unde et cometes dicitur: si autem disponatur ad longitudinem principii igniti, videtur exhalatio esse quasi
barba stellae, et ideo vocatur pogonias, idest quasi barbatus.
|#5 Tertio ibi: sicut autem talis latio etc., manifestat quod dictum est de cometa, per comparationem ad stellam
cadentem. Dictum est enim supra quod motus ignis accensi in tali materia, cum fuerit motus per expulsionem,
videtur esse motus stellae: et similiter mansio vel quies igniti principii in praedicta materia, videtur esse mansio
vel quies stellae. Dicit autem stellam cometam quiescere, ad excludendum motum qui apparet in stellis
cadentibus; non autem ad excludendum motum cometae secundum quod circumvolvitur simul cum caelo, de quo
post dicet. Huiusmodi autem mansio praedicti principii accidit propter hoc, quod materia non statim consumitur;
tum propter multitudinem et spissitudinem, et ignis debilitatem; tum propter aliam materiam succedentem, ut
dictum est. Et est simile sicut si aliquis in magnum cumulum palearum immiserit titionem, aut aliud
quodcumque ignitum principium: non enim statim discurret, quasi exurens paleam, sed videtur ignitio diu in uno
loco manere.
Et ita, si quis recte consideret, videtur similitudinem quandam habere discursus stellarum cadentium apparitioni
cometae. Quia in stellis discurrentibus cito procedit ignitio in longitudinem, propter dispositionem scilicet
hypeccaumatis ad hoc quod de facili aduratur: sed si ignitio maneret, et non pertransiret consumendo materiam,
aut materia esset multum densa, ut non posset cito consumi, tunc, quasi subtracto medio discursu, remaneret
solummodo stella manens, sicut est in principio discursus et in termino.
Et tale quid est cometa: ut imaginemur quod cometa sit quasi stella discurrens, prout talis stella est in principio et
in fine discursus, subtracto motu discursionis. Sic igitur concludit quod, quando principium consistentiae ipsius
fuerit in inferiori loco, idest sub globo lunari, dicitur cometa per se apparens, sine aliqua stella errante vel fixa.
|#6 Deinde cum dicit: quando autem sub astrorum aliquo etc., assignat alium modum apparitionis cometae. Et
dicit quod quando sub aliqua stellarum errantium vel non errantium, exhalatio adunatur per motum illius stellae,
tunc aliqua stellarum dictarum fit cometa: non quod stella quae apparet sit aliquod igneum in aere, sicut in
superiori modo dictum est, sed est verax stella, errans vel non errans; non tamen coma eius fit in loco caelesti ubi
sunt astra, sed est sub caelo in aere. Et ponit exemplum de halo, idest de aere qui videtur aliquando circumstare
solem et lunam, etiam sole et luna motis. Huiusmodi enim halo non est in loco solis et lunae, licet sequatur
solem et lunam, etiam sole et luna motis: haec enim passio fit in aere condensato sub motu solis et lunae, ut infra
dicetur. Sicut igitur halo se habet ad solem et lunam, ita coma se habet ad stellas fixas vel erraticas, quando
apparent cum comis: et est aliqua exhalatio inferius, scilicet in superiori loco aeris, consequens motum illarum
stellarum.
Sed tamen haec est differentia inter halo et comam, quia color eius quod dicitur halo, non est in ipso vapore, sed
est ex reverberatione ad nubem, ut infra ostendetur: sed hoc quod videtur de comis, est proprie color ipsarum
exhalationum fumosarum.
|#7 Deinde cum dicit: quando quidem igitur etc., ostendit differentiam inter cometas secundum duos dictos
modos apparentes. Et dicit quod quando adunatio exhalationis fit secundum aliquam stellam fixam vel errantem,

15

