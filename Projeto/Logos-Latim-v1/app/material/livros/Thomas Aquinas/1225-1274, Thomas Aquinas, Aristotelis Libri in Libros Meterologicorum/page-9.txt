Et hoc accidit etiam rationabiliter: quia maxime motus corporis solidi disgregat aerem; unde cum ipsum corpus
solare sit magis solidum quam ceterae partes sphaerae ipsius, cum non sit diaphanum, magis ex motu eius
generatur calor, quam ex motu sphaerae eius. Sic igitur propter causam istam caliditas a sole pertingit ad locum
istum, quamvis sol non sit calidus.
Nec huic causae impedimentum praestat quod luna est inter solem et nos, quae calefieri non potest: quia licet non
calefiat a sole, aliquo tamen modo immutatur ab eo, videmus enim quod illuminatur ab eo; non semper autem
eadem specie immutationis immutatur medium et extremum, sicut radius solis non inflammat vas vitreum
plenum aqua, sed stupam oppositam.
Apparet etiam ratio quare, ubi est umbra, non est tantus calor quantus est in loco ubi radii solares proiiciuntur:
quia scilicet umbra causatur ex aliquo corpore opposito soli, quod interrumpit continuationem transmutationis
quae est a sole; sed actio solis pertingit ad locum umbrae per quandam reflexionem. Nec tamen putandum est
quod motus solis, inquantum est motus tantum, causet calorem: sed inquantum est motus talis corporis, in sua
natura habentis virtutem calefaciendi. Omnes enim formae corporum inferiorum reducuntur in corpora caelestia
sicut in quaedam principia: et inde est quod diversa corpora caelestia diversos effectus in rebus corporalibus
habent, non solum secundum calidum, sed etiam secundum alias passiones et formas.
|#8 Deinde cum dicit: et quia ambiens etc., ponit propriam causam caliditatis generatae ex motu solis: quae
tamen non est universalis, sed particularis.
Unde dicit quod frequenter ignis qui ambit inferiores partes mundi, ex motu corporis caelestis, fertur quadam
violentiam deorsum, et spargitur per aerem: quia, sicut supra dictum est, superior pars aeris et ignis quendam
fluxum habet ex motu caeli.
|#9 Deinde cum dicit: signum autem sufficiens etc., manifestat quod quaestio supponebat, scilicet quod corpora
caelestia non sunt calida aut ignita: et hoc per duo signa. Primum est quia ibi non apparent discursus astrorum
quae videntur cadentia, quae ex ignitione generantur in inferiori loco: quod non esset si corpora caelestia essent
calida aut ignita; quia ubi est motus maior et velocior, ibi citius aliquid ignitur. Secundum signum est quod sol,
qui maxime videtur esse calidus ex effectu, videtur coloris albi et non ignei.
|+6 Lectio 6
|#1 Positis his quae ad manifestationem sequentium Philosophus induxerat, incipit primo determinare de his
quae in alto ex materia sicca generantur; secundo de his quae generantur ex materia humida in alto, ibi: de loco
autem positione etc..
Prima dividitur in tres: primo determinat de stellis cadentibus, et his quae similem habent causam; secundo
determinat de cometis, ibi: de cometis autem etc.; tertio de lacteo circulo, qui dicitur Galaxia, ibi: qualiter autem
et propter quam causam etc.. Circa primum duo facit: primo enim determinat de stellis cadentibus et aliis
huiusmodi; secundo determinat de quibusdam aliis apparitionibus quae in aere videntur, ibi: apparent autem
aliquando nocte etc..
Circa primum duo facit. Primo dicit de quo est intentio. Et dicit quod post determinationem praedictorum,
dicendum est propter quam causam apparent in caelo flammae accensae, et sidera discurrentia, et vocati a
quibusdam dali, idest titiones, et aeges, idest caprae. Ideo autem dicendum est simul de omnibus istis, quia
omnia huiusmodi sunt idem secundum speciem, et secundum eandem causam fiunt; sed differunt per magis et
minus, ut infra patebit.
|#2 Secundo ibi: principium autem et horum etc., determinat propositum. Et circa hoc duo facit.
Primo praemittit causas generationis praedictorum.
Et dicit quod principium praedictarum passionum et multarum aliarum, tam activum quam materiale, est quod
dicetur. Cum enim terra calefacta fuerit per motum solis, oportet aliquam exhalationem resolvi a terra. Quae non
est uniusmodi, ut quidam putant, sed est duplex: quaedam enim est magis vaporosa et humida, quaedam vero est
magis spumosa et sicca: nam ab humido aqueo quod est super terram, resolvitur et elevatur vaporosa exhalatio et
humida; ab ipsa autem terra, quae est siccae naturae, elevatur exhalatio fumosa sive spumosa. Harum autem
exhalationum, spumosa quidem supereminet propter calidum, quod in ea dominatur et magis ipsam subtiliat:
siccum enim et calidum leve est, et talis est ignis natura. Vaporosa autem exhalatio, quae est magis humida,
subest spumosae propter pondus, non enim ita rarefit: calidum enim et humidum pertinent ad naturam aeris, qui
subest igni calido et sicco existenti. Et huic attestatur ordo elementorum quae sunt circa terram.
Nam sub circulari motu caeli primo est locatum id quod est calidum et siccum, quod communiter dicitur ignis,
licet non sit nomen proprium, ut supra dictum est: quia enim id quod est commune omni fumosae exhalationi, est
innominatum, et quod tale est maxime natum est exuri, propter hoc sic necessarium fuit uti nominibus, ut talis
fumosa exhalatio ignis diceretur.
Sub fumosa autem exhalatione est aer.
9

