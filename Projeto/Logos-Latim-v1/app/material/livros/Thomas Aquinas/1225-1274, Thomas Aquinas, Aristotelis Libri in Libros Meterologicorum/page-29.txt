|#4 Deinde cum dicit: qui autem sapientiores etc., ponit opiniones Philosophorum naturalium de mari. Et ponit
tres opiniones. Quarum prima est de generatione maris. Et dicit quod illi qui fuerunt sapientiores praedictis
poetis sapientia humana (quod dicit quia isti naturales non tractaverunt de divinis, ut illi, sed de naturalibus; quae
est sapientia proprie humana, idest conformis humano intellectui): isti ergo dixerunt quod mare habet
generationem. Quia a principio totus locus qui est circa terram, erat humidus et plenus aqua, sed est desiccatus a
sole per evaporationem humidi; et illud quidem quod evaporavit, secundum eos, causavit aerem et ventos (et ex
hoc dicunt causari motum solis et lunae et stellarum); illud autem quod est relictum nondum exsiccatum, est
mare.
Unde putant quod per continuam exsiccationem semper minoretur, et tandem aliquando totum exsiccabitur, et
mare iam non erit. Haec dicitur fuisse opinio Anaxagorae et diogenis.
Secunda opinio est de salsedine maris. Empedocles enim dixit quod terra, calefacta a sole, emittit quendam
sudorem, quem credidit esse aquam maris. Et propterea dicit quod mare est salsum, quia etiam sudor animalium
invenitur salsus.
Tertia opinio est Anaxagorae etiam de salsedine maris. Qui dixit quod terra per quam transit aqua, vel quae
admiscetur aquae, est causa salsedinis maris: sicut enim illud quod colatur per cinerem, fit salsum, sic et aqua
maris per admixtionem terrae fit salsa.
|#5 Deinde cum dicit: quod quidem igitur fontes etc., inquirit veritatem circa praedictas opiniones: et primo
circa opinionem poetarum theologizantium; secundo circa opiniones Philosophorum naturalium, ibi: de
generatione autem ipsius, si factum est etc.. Circa primum duo facit: primo ostendit quod mare non habet fontes,
ut illi dixerunt; secundo removet quoddam quod videtur suae rationi contrarium, ibi: fluens autem mare videtur
etc..
Circa primum ponit duas rationes. Quarum prima est, quod aquarum quae sunt circa terram, quaedam sunt
fluxibiles, quaedam stationariae.
De his quae fluunt, manifestum est quod omnes derivantur ex fontibus. Quod non oportet sic intelligere, quod
fontium sit aliquod principium quasi vas continens multitudinem aquae, ex quo flumina deriventur: sed oportet
intelligere, ut prius dictum est, quod ex multis partibus, in quibus paulatim generatur, aqua ad unum concurrit, et
confluendo primum sibi occurrit ut in tanta multitudine sit. Sed aquarum stationariarum quaedam sunt collectae
et sustentatae ab aliquo impediente fluxum earum, vel per artem vel per naturam; quae dicuntur paludosae vel
stagnales. Differunt autem haec multitudine et paucitate: nam si fuerint multae aquae sic collectae, dicuntur
stagna; si autem paucae, paludes.
Quaedam autem aquae stationariae sunt fontanae, idest in ipso suo fonte stant: et omnes istae sunt manufactae,
sicut illae quae dicuntur puteales.
Omnium enim harum aquarum sic per artem stantium, oportet esse aliquem fontem, qui esset principium fluxus,
nisi impediretur per artem.
Unde patet quod omnes aquae fontales et fluviales sponte fluunt secundum impetum naturae, vel indigent
operatione artis ad hoc quod stent.
Quibus determinatis, patet quod aqua maris non est de fontibus, quia in nullo duorum dictorum generum
continetur: quia nec fluit, ut fluvialis, nec potest dici quod sit manufacta, ut putealis.
Omnes autem aquae quae sunt ex fontibus, vel fluunt, vel stant per artem: nisi forte aliquae sint parvae aquae
quae sponte stent non per artem, sicut contingit cum aqua fluens invenit aliquam concavitatem aut aliquod
obstaculum. Sed hoc non potest esse in magna quantitate: quia dum multiplicatur aqua fluens, oportet quod vel
supergrediatur obstaculum et iterum fluat, vel submergatur in terra, sicut in multis locis accidit, ut supra dictum
est. Unde non potest dici quod tanta aqua sicut aqua maris, possit spontanee stare, si sit ex fontibus. Relinquitur
ergo quod mare non habeat fontes.
|#6 Secundam rationem ponit ibi: adhuc autem quoniam plura sunt etc.. Et dicit quod multa maria sunt quae in
nullo loco adinvicem commiscentur.
Nam mare rubrum coniungitur quidem secundum modicum ad mare Oceanum, quod est extra columnas
Herculis; a quo mari omnino separata sunt mare hyrcanum et caspium (quod est mare Ponticum); et habitantur
undique per circuitum, ita quod non laterent fontes illius maris, si illud mare fontes haberet. Non ergo verum est
quod maris sint aliqui fontes.
|#7 Deinde cum dicit: fluens autem mare videtur etc., quia in quibusdam maribus apparet communis fluxus, ne
credatur mare esse fluxibile tanquam ex fontibus procedens, cuius contrarium in prima ratione supposuerat,
assignat causam fluxus qui videtur in mari. Et circa hoc tria facit: primo ostendit quare aliquod mare fluat;
secundo manifestat quoddam quod supponit, per signum, ibi: de eo autem etc.; tertio recapitulat, ibi: quod
quidem igitur etc..

29

