hominum. Illud enim corpus quod dicitur aether, quod nos caelum dicimus, antiquam habet appellationem. Sed
Anaxagoras videtur putasse quod significaret idem quod ignis: accepit enim quod aether dicitur non propter
semper currere, idest continue moveri, sed ab aethein, quod est ardere; quia superiora corpora credidit esse plena
igne. Et quamvis in hoc male diceret, ut ibi probatum est, tamen hoc recte putavit, quod nomen aetheris
conveniret alicui potentiae corporali quae est praeter ista corpora. Omnes enim antiqui visi sunt opinari, et
determinaverunt illud corpus nominari aethera, quod semper currit, idest movetur, et quod est quoddam divinum,
idest perpetuum, secundum suam naturam; tanquam illud corpus nulli corporum quae sunt apud nos, sit idem.
Nec est mirum si hanc opinionem, quam nos de novo videbamur assumpsisse, etiam antiqui habuerunt: quia nos
dicimus quod eaedem opiniones sunt reiteratae in hominibus, postquam desierunt propter negligentiam studii,
non tantum bis vel ter, sed infinities. Hoc autem dicit secundum suam opinionem, qua putavit mundum et
generationem hominum fuisse ab aeterno, ut apparet in prioribus libris: hoc enim supposito, manifestum fit
quasdam opiniones et artes a quibusdam certis temporibus incoepisse; et oportet dicere quod multoties, vel magis
infinities, sunt destructae, propter bella vel alias corruptiones, et iterum reinventae.
|#6 Tertio ibi: quicumque autem ignem etc., ostendit quod non est unum horum corporum inferiorum, corpus
quod circulariter movetur. Et circa hoc tria facit: primo ostendit hoc quantum ad ignem; secundo quantum ad
aerem, ibi: at vero neque aere etc.; tertio quantum ad utrumque, ibi: et etiam si duobus etc..
Circa primum sciendum est quod aliqui putaverunt solum corpora caelestia delata, idest solem, lunam et stellas,
esse naturae igneae; quod vero est inter eas, est naturae aereae: quidam vero posuerunt totum esse naturae
igneae, sicut Anaxagoras dixit. Dicit ergo quod quicumque posuerunt non solum corpora delata ignem purum,
sed totum ambiens, scilicet omnes sphaeras; et id quod est intermedium terrae et astrorum est aer, scilicet a terra
usque ad orbem lunae, et quod est desuper, totum est ignis; qui, inquam, sic dicunt, si considerarent ea quae nunc
sunt sufficienter ostensa per mathematicam de magnitudinibus corporum, forte desisterent ab hac puerili
opinione. Valde enim simplicis hominis est et ineruditi putare stellas esse parvas magnitudinibus, quia videntur
parvae nobis tam a remotis aspicientibus. Dictum est autem de his in superioribus theorematibus, scilicet in II de
caelo: sed etiam nunc eadem ratione dicemus ad destructionem praedictae positionis. Cum enim corpora
astrorum et sphaerarum quasi improportionaliter excedant quantitatem terrae et eorum quae sunt circa terram, si
non solum corpora stellarum constarent ex igne, sed etiam distantiae quae sunt inter eas essent plenae igne, iam
olim annihilatum esset unumquodque aliorum elementorum, propter excessum ignis super ea.
|#7 Deinde cum dicit: at vero neque aere etc., ostendit idem quantum ad aerem, dicens quod non est possibile
quod istae distantiae sint plenae aere. Manifestum est enim quod adhuc quantitas aeris multum excederet
aequalitatem analogiae, idest proportionis, quae debet esse communis inter elementa, ad hoc quod elementa
conserventur.
|#8 Deinde cum dicit: et etiam si duobus etc., ostendit idem quantum ad utrumque. Et circa hoc duo facit: primo
ponit rationem; secundo excludit quandam cavillationem, ibi: differt autem nihil etc.. Dicit ergo primo quod
proportio debita elementorum non servatur, si totus locus qui est medius inter terram et supremum caelum, est
plenus duobus elementis, scilicet igne et aere. Quia moles terrae, in qua continetur etiam omnis aquae multitudo,
quasi nulla pars est, habens proportionem ad totam magnitudinem ambientium corporum, cum ad solam ultimam
sphaeram obtineat vicem puncti, secundum astronomos.
Videmus autem quod, cum ex aqua per disgregationem sive rarefactionem fit aer, aut ex aere ignis, non est tam
immensus excessus quantitatis. Oportet autem ad hoc quod conservetur debita proportio in elementis, quod
eandem rationem, idest proportionem, habeat haec parva aqua ad aerem factum ex ipsa, et tota aqua ad totum
aerem; ut videlicet quantum excedit quantitas aeris quantitatem aquae ex qua fit, tantum excedat in mundo
quantitas totius aeris quantitatem totius aquae.
|#9 Deinde cum dicit: differt autem nihil etc., excludit quandam cavillationem: dicens quod nihil differt ad
propositum si quis dicat, secundum opinionem empedoclis, quod elementa non generantur ex invicem. Oportet
enim, secundum eius opinionem, elementa esse aequalia proportione virtutis. Unde sic oportet quod conservetur
aequalitas proportione virtutis in magnitudinibus elementorum, si non generantur ex invicem, sicut si
generarentur.
Deinde recolligit quod dictum est, concludens ex dictis manifestum esse quod neque aer tantum replet medium
locum qui est inter terram et supremas stellas, neque ignis: sed praeter haec duo elementa, oportet super ipsa esse
corpus caeleste, quod nullum inferiorum est elementorum.
|+4 Lectio 4
|#1 Postquam Philosophus ostendit ignem et aerem non esse corpus caeleste, quod vocatur primum elementum
sive primum corpus, nunc intendit ostendere quomodo ignis et aer se habeant ad illud primum corpus. Et circa
5

