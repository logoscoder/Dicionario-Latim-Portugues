esse nunc in locis terrae stagnantibus, idest in aere qui continetur infra partes terrae, ac si essent stagna aeris
quiescentis.
Si enim aer in quo generantur venti, moveretur circulariter, oporteret quod omnes venti cum eo circulariter
circumferrentur: nunc autem videmus ex diversis partibus ventos flare. Et quia in aere fluenti non generantur
venti, sed in quiescenti, propter hoc venti non excedunt montes altos: dicitur enim ab antiquis quod, sacrificiis
factis in altissimis montibus, post annum inveniebatur cinis adhuc salvus, in eodem loco manens. Et hoc quod
venti non generantur ibi, est signum quod etiam nubes ibi non condensantur in pluvias.
Quare autem aer qui excedit montes fluat, ostendit, subdens quod ideo fluit in circuitu, quia simul trahitur cum
circulatione caeli: ignis enim est continuus, idest contiguus, cum corpore caelesti, aer autem cum igne.
Quia ergo superior aer fluit, per eius motum prohibetur congregari in aquam: quia motus rarefacit et
congregationem impedit. Sed si qua pars illius aeris aliquo modo condensetur, aut aliquod spissum aliquo modo
feratur per aliquam violentiam, feretur deorsum, idest in locum aeris propinqui terrae: et si quid calidum erat in
ea, feretur sursum. Et alia pars illius aeris, quae non gravatur, feretur sursum simul cum igne exhalato. Et sic,
dum eorum quae resolvuntur a terris et aquis aliquid manet in loco aeris, aliquid autem fertur ad locum ignis,
continue unus locus manet plenus aere, et alius plenus igne: non tamen ita quod semper maneat idem aer et ignis
numero incorruptus; sed semper, corrupta una parte aeris vel ignis, vel per violentiam ad terram expulsa,
generatur alia, quae sursum a terra et aqua elevatur. Et ita, licet semper maneat in loco aeris aer, et in loco ignis
ignis, tamen semper unumquodque ipsorum fit aliud et aliud per continuam generationem et corruptionem; sicut
in fluvio decurrenti patet, in quo semper manet aqua, non tamen eadem numero, sed una defluente et alia
succedente.
|#3 Deinde recolligit ea quae dicta sunt, ibi: de eo quidem igitur etc., et dicit: tanta sunt dicta a nobis de eo quod
non fiunt nubes, neque inspissatio vaporum in aquam, in superiori parte aeris; et etiam de hoc, quomodo oporteat
accipere de loco qui est inter suprema astra et terram, quo scilicet corpore plenus est.
|#4 Deinde cum dicit: de facta autem caliditate etc., solvit tertiam quaestionem. Et circa hoc duo facit. Primo
dicit de quo est intentio: dicens quod de caliditate quam sol facit in istis inferioribus, magis conveniret dicere
secundum se et diligenter, idest perfecte, in his quae dicenda sunt in libris de sensu: quia calidum est quaedam
sensuum passio, est enim obiectum sensus tactus; sensus autem et sensibile habent eandem scientiam, cum
adinvicem dicantur quodammodo. Sed quia materia praesens hoc requirit, dicendum est nunc propter quam
causam, cum corpora caelestia non sint calida in sui natura, fit ab eis caliditas in istis inferioribus.
|#5 Secundo ibi: videmus itaque etc., solvit quaestionem.
Et dividitur in duas partes: primo ponit quaestionis solutionem; secundo probat verum esse quod in quaestione
supponebatur, ibi: signum autem sufficiens etc.. Prima dividitur in duas, secundum duas causas quas assignat:
secunda incipit ibi: et quia ambiens etc..
Circa primum tria facit. Primo assignat causam propter quam a corporibus caelestibus non calidis existentibus,
calor in istis inferioribus generatur. Et dicit quod sensibiliter videmus quod motus, quia potest disgregare aerem
et rarefacere, potest etiam eum ignire: nam raritas et igneitas se consequuntur, sicut frigiditas et spissitudo; et
propter hoc ea quae feruntur, sicut sagittae, si habeant plumbum et ceram, saepe videntur liquefieri, quasi motu
ea calefaciente. Unde nihil inconveniens est, si caelum suo motu calefacit ista inferiora.
|#6 Secundo ibi: eius quidem igitur etc., assignat causam quare calor in istis inferioribus causatur magis ex
motu solis, quam ex motu alicuius alterius corporis superioris. Et dicit quod sol solus sufficiens est facere
aestuantem calorem in istis inferioribus: nam calor qui fit ex aliis corporibus caelestibus, est quasi insensibilis
respectu caloris qui fit a sole. Huius autem ratio est, quia motus qui causat vehementem calorem, oportet quod sit
velox, et quod propinquus nobis.
Motus autem astrorum tam fixorum quam quinque errantium quae sunt supra solem, secundum opinionem
Aristotelis, scilicet Saturni, iovis, martis, veneris et mercurii, est quidem velox, remotus tamen a nobis longe;
motus autem lunae, licet sit propinquus, est tamen tardus; motus autem solis habet utrumque sufficienter ad
causandum calorem in istis inferioribus, scilicet et velocitatem et propinquitatem. Quod autem hic dicitur de
velocitate motus solis, referendum est ad motum quo movetur secundum motum diurnum, non ad proprios motus
stellarum. Manifestum est enim quod motum diurnum omnia astra eodem temporis spatio peragunt: quanto
autem aliquod caelestium corporum est propinquius centro, tanto minorem circumferentiam circuit, unde tardius
movetur. Secundum autem proprios motus, luna velocissime movetur.
|#7 Tertio ibi: fieri autem magis etc., assignat causam quare magis generatur calor ex motu ipsius solaris
corporis, quam ex motu sphaerae eius. Et dicit quod rationabile est quod caliditas fiat magis cum ipso solari
corpore. Et huius simile possumus sumere ex his quae sunt apud nos: quia etiam hic, aer vicinus rebus spissis
quae feruntur per violentiam, maxime fit calidus.
8

