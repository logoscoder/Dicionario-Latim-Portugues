|#1 Completo prooemio, in quo Philosophus suam intentionem manifestavit, hic incipit procedere ad suum
propositum ostendendum. Et dividitur in duas partes: in prima resumit ea quae sunt necessaria ad cognoscendum
principia transmutationum de quibus in hoc libro tractaturus est; in secunda incipit de eis tractare, ibi: resumentes
igitur eas etc.. Circa primum duo facit: primo enumerat principia harum transmutationum, et differentiam eorum
adinvicem; secundo ostendit quomodo se habeant adinvicem in causando, ibi: est autem ex necessitate continuus
etc..
|#2 Dicit ergo primo quod prius determinatum est, tam in libro de caelo quam in libro de generatione, quod inter
alia principia corporalia quae sunt principia aliorum corporum, unum est principium illorum corporum ex quibus
constituitur natura corporum circulariter motorum, scilicet sphaerarum et stellarum: hoc autem principium dicit
ipsam quintam essentiam, ex quo omnia huiusmodi formantur. Alia vero principia corporum inferiorum sunt
quatuor, propter primas tangibiles qualitates, quae sunt principia agendi et patiendi, scilicet calidum, frigidum,
humidum et siccum, quarum sunt tantum quatuor possibiles combinationes: nam calidum et siccum est ignis,
calidum et humidum est aer, frigidum et humidum aqua, frigidum et siccum terra; calidum vero et frigidum, vel
humidum et siccum aliquid esse, impossibile est. Horum autem quatuor corporum sunt duo motus: unus quidem
qui est a medio mundi sursum, qui est motus levium, scilicet ignis et aeris; alius autem motus est ad medium, qui
est motus gravium, scilicet terrae et aquae. Et sic est triplex motus corporum: scilicet ad medium, qui est
gravium; a medio, qui est levium; et circa medium, qui est corporum caelestium, quae neque sunt gravia neque
levia. Levium autem et gravium est quaedam differentia.
Nam aliquid est leve simpliciter, scilicet ignis, qui supereminet omnibus; aliquid autem est grave simpliciter,
scilicet terra, quae subsidet omnibus; alia vero duo sunt secundum quid gravia et levia: nam aer est levis respectu
terrae et aquae, gravis vero respectu ignis; aqua autem est levis respectu terrae, gravis autem respectu ignis et
aeris. Et ideo haec duo ad alia duo extrema proportionaliter se habent, ut scilicet sicut aer est propinquior igni, ita
aqua est propinquior terrae. Sic igitur patet quod iste mundus qui est circa terram, constat ex quatuor corporibus:
et huius mundi oportet nos in hoc libro passiones considerare, quae sunt transmutationes variae in elementis
inventae.
|#3 Deinde cum dicit: est autem ex necessitate continuus etc., ostendit quomodo principia praedicta se habeant
adinvicem in causando. Et dicit quod necessarium est quod iste mundus inferior consistat ex quatuor elementis,
sic continuatis superioribus lationibus, idest corporibus circulariter motis: continuum autem hic accipit pro
contiguo, ut scilicet nihil sit medium inter ea. Cuius quidem necessitatis ratio est, non solum quia impossibile est
locum vacuum esse, unde corpora oportet corporibus contiguari: sed etiam propter finem, ut scilicet tota virtus
inferioris mundi gubernetur a superioribus corporibus, quod non esset nisi se tangerent; oportet enim quod agens
corporale tangat passum et motum ab ipso.
|#4 Quod autem inferior mundus regatur a superioribus corporibus et moveatur, probat duabus rationibus.
Quarum prima talis est. Causa movens, unde scilicet est principium motus, necesse est quod sit prima causa. Et
hoc intelligitur per respectum ad causam formalem et materialem: nam materia patitur ab agente, agens autem
naturaliter est prius patiente; forma etiam est effectus moventis, qui educit materiam de potentia in actum. Sed
finis est prior agente, quia movet agentem: non tamen semper est prior in esse, sed solum in intentione.
Manifestum est autem corpus caeleste inter naturalia esse primam causam: quod eius incorruptibilitas et nobilitas
demonstrat.
Oportet igitur quod corpus caeleste, respectu horum corporum inferiorum, sit causa unde principium motus.
|#5 Secundam rationem ponit ibi: adhuc autem etc.: quae talis est. Motus caelestis corporis est perpetuus. Et hoc
apparet ex ipsa dispositione loci: nam in linea recta est accipere finem in actu, scilicet extremum ipsius lineae, in
circulo vero non est accipere finem: et ideo dicit quod motus circularis non habet finem secundum locum. Et ne
aliquis crederet propter hoc, quod motus circularis esset imperfectus, sicut motus rectus antequam perveniat ad
finem, subiungit quod motus circularis semper est in fine: quodlibet enim signum datum in circulo est
principium et finis; et motus circularis in qualibet parte ita est perfectus, sicut motus rectus quando est in fine.
Sic igitur apparet ex ipsa dispositione loci, quod motui caelesti competit perpetuitas.
Motus autem inferiorum corporum non possunt esse perpetui: quia inferiora corpora moventur motibus rectis,
motus autem rectus non durat unus continuus nisi secundum mensuram magnitudinis rectae per quam transit;
motus autem reflexus non est continuus, ut in VIII physic.
Probatum est. Unde cum omnia corpora inferiora distent finitis locis abinvicem, et nullum eorum sit infinitum, ut
probatum est in III physic. Et in I de caelo, necesse est quod motus eorum sint finiti, et non perpetui. Illud autem
quod est perpetuum et semper, consequenter est motivum eorum quae non sunt semper. Unde elementa inferiora,
scilicet ignem et terram et alia syngenea his, idest congenerabilia eis, scilicet aerem et aquam, et quae ex eis
componuntur, oportet putare causas accidentium circa ipsum mundum inferiorem, ut in specie materiae, idest per
modum causae materialis: quia hoc modo dicimus subiectum et patiens esse causam rerum. Sed quod est causa
3

