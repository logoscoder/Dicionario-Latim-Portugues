sunt magis congelatae, indigent maiori caliditate ad hoc quod exhalent; cum scilicet caliditas quam tunc exhibet
sol, sit parva, quia sol est distans. Et ideo isti venti non continue, sed interpolate flant, donec iterum post
versiones aestivas flaverint etesiae ex parte septentrionis: huiusmodi enim venti aquilonares magis habent
aptitudinem ut continue flent, propter supradictam causam.
|+10 Lectio 10
|#1 Quia in solutione praedictae dubitationis posuerat quod venti Australes non flant continue post hiemales
versiones, sicut aquilonares post aestivas; et causa quam assignavit, supponebat quod venti Australes non flarent
a locis in quibus abundant aquae et nives; quod esset falsum, si Auster flaret ab altero polo, quia etiam ibi
abundat talis materia, ut supra dictum est; ideo nunc intendit ostendere quod Auster non flat ab altero polo, sed a
loco qui est sub tropico aestivali. Et circa hoc tria facit: primo proponit quod intendit; secundo manifestat
dispositionem terrae habitabilis, ut melius accipiatur quod intendit, ibi: duabus enim existentibus etc.; tertio
manifestat quod proponit, ibi: quoniam autem similiter etc..
Dicit ergo primo quod Auster flat nobis ab aestiva versione, idest a loco qui est sub tropico aestivali, scilicet sub
cancro; et non ab altera ursa, idest ab altero polo immanifesto nobis. Utitur autem tali modo loquendi, quia
polum Arcticum, qui nobis apparet, circumeunt constellationes ursae, maioris scilicet et minoris.
|#2 Deinde cum dicit: duabus enim existentibus etc., ostendit dispositionem terrae habitabilis.
Et primo ostendit quod figura terrae habitabilis est sicut tympani; secundo autem excludit opinionem contrariam
quorundam, ibi: propter quod et ridicule etc..
Dicit ergo primo quod duae partes sunt quae possunt habitari: una quidem quae est versus superiorem polum
Arcticum, in qua scilicet nos habitamus; altera vero est versus alterum polum, et est nobis ad meridiem, sicut et
nostra habitabilis est eis ad meridiem ipsorum. Sed utrum illa terra habitetur, relinquit immanifestum.
Utriusque tamen partis est figura ad modum tympani.
Cuius imaginationem oportet sic accipere ex eis quae ponit. Manifestum est enim quod aliqua pars caelestis
sphaerae est nobis semper apparens, scilicet a polo Arctico usque ad aliquam quantitatem, quae tanto minor est,
quanto ad polum oppositum polo Arctico aliquis magis appropinquat.
Alia autem pars est nobis semper immanifesta, scilicet a polo contrario usque ad aliquam quantitatem, quae
etiam tanto maior est, quanto est maior propinquitas ad polum Arcticum.
In medio autem inter utrumque polum est circulus aequinoctialis, quem intersecat zodiacus, declinans ad
utramque partem. Ubi ergo zodiacus maxime declinat ab aequinoctiali versus polum Arcticum, est tropicus
aestivalis, idest principium cancri: ubi autem maxime declinat versus polum occultum nobis, est tropicus
hiemalis, idest principium capricorni. Haec ergo est tertia pars caelestis sphaerae, quae est inter duos tropicos.
Duae autem aliae partes considerantur: una scilicet inter tropicum aestivalem et id quod est semper nobis
manifestum; alia inter tropicum hiemalem et id quod est nobis occultum de caelo.
Et quia tota terra sphaerica est, et in centro caelestis sphaerae locata, necesse est quod sub singulis partibus
sphaerae caelestis considerentur singulae partes sphaerae terrestris. In puncto igitur terrae qui est sub polo
Arctico, describatur a; in puncto vero qui est sub termino partis semper manifestae, describatur b; in puncto vero
qui est sub aestivo tropico, describatur c; in puncto vero qui est sub hiemali tropico, describatur d; in puncto
autem qui est sub termino partis semper occultae, describatur e; in puncto autem qui est sub polo Antarctico,
describatur f; in puncto autem qui est in centro terrae, describatur z; et producantur rectae lineae a centro terrae,
scilicet in b et in c. (lineae zb et zc) faciunt duos angulos cum linea ducta per superficiem terrae, quos angulos
hic conos vocat. Et quia linea ducta per superficiem terrae est curva, eo quod terra est sphaerica, manifestum est
quod duae praedictae lineae faciunt figuram tympani, descindentes superficiem terrae in figuram non circularem.
Et hoc est, quod dicit: talem enim figuram, idest tympani, terrae habitabilis excidunt duae lineae ductae ex centro
ipsius, idest terrae, et faciunt duos conos, idest duos angulos, cum linea ducta per superficiem terrae, hunc
quidem habentem basim tropicum, idest existentem in basi in tropico puncto, hunc vero semper manifestum,
idest alium angulum apud terminum partis caelestis semper nobis manifestae; verticem autem, idest caput
trianguli zbc, cuius basis est bc, faciunt in medio terrae, idest in centro. Et eodem modo ex alia parte versus
inferiorem polum: quia illam partem excidunt duae lineae ductae a centro, scilicet in d et in e.
Et hae duae partes solae possunt habitari. Nam illa pars quae est inter duos tropicos, videtur inhabitabilis propter
immensitatem caloris: eo quod sol pertransit quasi directe super eam, et super summitatem capitis habitantium, si
habitaretur.
Aliae vero partes, quae sunt sub parte caeli semper manifesta et occulta nobis, prope utrumque polum, sunt
inhabitabiles propter immensitatem frigoris ex distantia solis. Et quod illa pars quae est ultra tropicum
aestivalem, non habitetur, ostendit quia, si habitaretur, non semper apud omnes homines versus polum Arcticum
habitantes umbra fieret versus septentrionem.
Si enim sol aliquando esset inter eos et septentrionem, fieret aliquando eis umbra ad meridiem, in oppositum
scilicet solis; si autem aliqui habitarent ultra tropicum aestivum, prope polum Arcticum, tunc quando sol est in
43

