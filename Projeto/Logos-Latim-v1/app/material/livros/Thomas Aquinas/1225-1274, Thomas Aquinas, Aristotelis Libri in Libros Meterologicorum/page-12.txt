ortu et occasu et quasi subrubea, quando eorum lumen non est perfectum. Sed hoc dico si fuerit calor: quia
quando est frigus, vapores sunt condensati, et magis obscurant lumen astrorum orientium vel occidentium, ut
transparere non possit; quando autem est calor, exhalationes sunt rariores, et sic per eas lumen astrorum
transparere potest. Et similiter si astra videantur mediante fumo, videntur talis coloris. Et secundum etiam aliam
praedictam causam fit praedicta mixtio, scilicet per refractionem; cum illud ad quod fit refractio luminis (quod
hic speculum dicit), sive sit nubes aquosa sive aliquid huiusmodi, fuerit tale ut non repraesentet figuram, sed
colorem. Haec autem exponet cum de iride agetur. Assignat autem causam consequenter quare huiusmodi
colores cito disparent et non multo tempore manent: quia scilicet causa apparitionis ipsorum est velox, idest cito
pertransiens; aer enim non multo tempore manet similis, sed de facili ingrossatur vel subtiliatur.
|#3 Deinde cum dicit: hiatus autem etc., assignat causam hiatus et voraginis. Et dicit quod cum lumen quod
apparet in aere, discontinuatur ex aliquo obscuro et nigro, quod scilicet est propter aliquem vaporem magis
spissum, apparet quod sit aliqua profunditas et apertura in caelo. Et huius signum est quod, cum ille vapor qui
interrumpit lumen, magis inspissatur, ex talibus hiatibus exeunt vel excidunt titiones ignei, quasi calido expulso a
frigore vaporem inspissante. Sed quando ille vapor obscurus, discontinuans lumen, concretus et inspissatus fuerit
magis, facit videri maiorem profunditatem, quia album superatur a nigro: cum autem fuerit e converso, tunc
videtur solum hiatus vel apertura. Patet ergo quod utraque apparitio, et colorum et hiatuum, habent similem
causam, scilicet admixtionem adinvicem albi et nigri: sed color purpureus aut puniceus fit ex albo transparente
per nigrum; hiatus autem et vorago ex nigro interrumpente album.
|#4 Deinde cum dicit: omnino autem in nigro album etc., ostendit quod multa huiusmodi fiunt quae non
apparent. Et dicit quod album coniunctum nigro multas facit differentias colorum; sicut apparet de flamma in
fumo, quae facit diversos colores, secundum quod fumus fuerit densior vel rarior. Sed de die sol sua claritate
prohibet huiusmodi colores apparere: de nocte vero non apparent nisi rubeus, quia alii colores, sicut viridis et alii
obscuriores, sunt similes colori noctis, propter obscuritatem.
Ultimo epilogat praedeterminata. Et dicit quod praedictas causas oportet existimare de astris discurrentibus et
ignitis, et de aliis huiusmodi apparitionibus, quaecumque festinas faciunt phantasias, idest quaecumque
pertranseuntes videntur absque magna mora temporis.
|+9 Lectio 9
|#1 Postquam Philosophus determinavit de stellis cadentibus et similibus, hic determinat de cometis. Et primo
dicit de quo est intentio: dicens quod nunc dicendum est de cometis et lacteo circulo, hoc ordine servato circa
utrumque, ut primo inferamus dubitationes, idest obiectiones, ad ea quae dicta sunt ab aliis, et postea
determinemus quod nobis videtur.
Secundo ibi: Anaxagoras quidem igitur etc., prosequitur propositum ordine praemisso. Unde primo ponit
opiniones aliorum de cometis; secundo determinat de eis secundum opinionem suam, ibi: quoniam autem de
immanifestis etc..
Prima dividitur in duas: in prima ponit opiniones; in secunda improbat eas, ibi: omnibus autem etc.. Prima
dividitur in tres, secundum tres opiniones quas ponit.
|#2
Primo ergo ponit opinionem Anaxagorae et democriti, qui dixerunt cometas esse symphasim, idest
coapparitionem, stellarum errantium. Quae sunt quinque, scilicet Saturnus, iupiter, mars, venus et mercurius;
quarum aliquae, cum appropinquant adinvicem, videntur se tangere; et ita videtur una stella, et apparet ei coma,
propter augmentum luminis.
|#3
Secundam opinionem ponit ibi: italicorum autem etc.. Et fuit quorundam Pythagoricorum in Italia
commorantium, qui dixerunt cometam esse unam de stellis errantibus; sed non esse phantasiam, idest visionem,
eius, nisi post multum tempus, propter hoc quod excedit, idest recedit a sole, modicum; sicut et accidit circa
stellam mercurii, quae quia modicum digreditur, idest elongatur a sole, frequenter non apparet, ita quod post
longum tempus appareat, cum diu non apparuit.
|#4 Tertiam opinionem ponit ibi: similiter his etc.: quae fuit quorundam sequentium Hippocratem et aeschylum
eius discipulum. Quae quidem opinio in hoc similis est secundae, quod posuit stellam cometam esse unam de
errantibus: sed in hoc differt ab ea, quod secunda opinio posuit quod illa stella erratica habet comam ex se; sed
ista tertia opinio ponit quod non habet comam ex seipsa, sed cum sit errans, ex loco aliquando accipit comam.
Quia dicebant quod ab ipsa stella attrahitur quidam humor; et cum ponerent quod visus fieret extramittendo,
posuerunt quod radius visualis pertingens ad illum humorem attractum ab ea, repercutitur usque ad solem; et sic
ille vapor attractus est quasi quoddam speculum igneum solis (nam repercussio est causa quod aliquid in speculo
videatur); et ita dicunt fieri comam.
12

