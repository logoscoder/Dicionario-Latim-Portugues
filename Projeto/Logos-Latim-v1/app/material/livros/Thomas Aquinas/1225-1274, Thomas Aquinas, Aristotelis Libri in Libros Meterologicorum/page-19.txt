tropicum, scilicet hiemalem et aestivum, licet intersecetur a zodiaco. Et etiam hic locus istius circuli est plenus
magnis stellis fulgidis, et quae propter frequentiam et spissitudinem vocantur sporadicae, idest seminatae in
caelo (quod etiam manifeste oculis videri potest); ita quod propter huiusmodi causam semper in tali parte caeli
adunetur exhalatio; quia videlicet in hac parte caeli est efficax virtus stellarum ad attrahendam exhalationem, et
non est causa vehemens quae impediat eius adunationem, sicut accidit sub zodiaco circulo. Ista igitur exhalatio
adunata sub tali parte caeli, facit ibi videri lacteam claritatem, sicut et exhalatio consequens aliquam stellam,
facit ibi videri comam.
|#5 Deinde cum dicit: signum autem etc., manifestat quod dictum est, per signum: dicens quod signum
praedictorum est, quod in ipso lacteo circulo unus eius semicirculus duplatur, et habet amplius de lumine. Cuius
causa est, quia in illo semicirculo sunt plures stellae et magis frequentes quam in alio, ac si nulla esset alia causa
claritatis apparentis, quam motus astrorum plurimorum frequentium. Quia si in isto circulo apparet claritas in
quo plures stellae ponuntur, et in illa eius parte plus apparet in qua sunt stellae plures et magis frequentes,
verisimile est multitudinem stellarum esse causam huius apparitionis.
Quod autem dictum est de isto circulo et de stellis in eo existentibus, potest considerari ex descriptione: quia
astrologi describunt totam sphaeram cum stellis in ea existentibus.
|#6 Exponit autem consequenter quare stellae in circulo lacteo existentes vocantur sporadicae, idest seminatae:
quia videlicet sic sunt dispersae per illam partem caeli, quod non contingit eas ordinare sub aliqua figuratione,
sicut stellas existentes in aliis partibus caeli; quia unaquaeque earum non habet aliquam determinatam
positionem, ut possit ad similitudinem alicuius figurae reduci.
Et hoc manifestum est aspicienti in caelo: quia in solo hoc circulo spatia intermedia inter stellas maiores, sunt
plena quibusdam parvis stellis; sed in aliis locis caeli manifeste deficiunt stellae, quapropter intermedia apparent
vacua a stellis.
|#7 Deinde cum dicit: quare si quidem etc., concludit ex supradictis suam intentionem. Et dicit quod si causa
supra assignata de apparitione cometae, acceptanda est tanquam mediocriter dicta (quia scilicet nullum habet
inconveniens manifestum), existimandum est etiam sic se habere de circulo lacteo: quia quod in cometis est
coma circa unam stellam, eandem passionem accidit fieri circa quendam circulum. Ita quod lactea claritas, ut ita
dicatur quasi definiendo, nihil aliud sit (lactea via) quam coma eiusdem maximi circuli, in caelo apparens propter
segregationem, idest elevationem a terra, exhalationis ad illam partem adunatae. Et ideo, sicut prius dictum est,
non fiunt multi cometae neque frequenter, quia talis adunatio exhalationis quae elevata est a terra, elevatur
secundum unamquamque circulationem, et adunatur maxime in loco lactei circuli; ita quod a lacteo circulo
exhalatio superabundans non relinquitur, quae possit esse materia apta ad cometae apparitionem.
|#8 Ultimo autem recapitulat ea quae dicta sunt.
Et dicit quod dictum est de his quae fiunt in hoc mundo qui est circa terram, qui scilicet est suppositus
generationi et corruptioni, quantum ad illum locum qui est continuus, idest contiguus, motibus caelestibus:
scilicet de discursu astrorum, et de ignita flamma, et de cometis et lacteo circulo; quia huiusmodi passiones
apparent circa locum istum superiorem.
|+14 Lectio 14
|#1 Postquam Philosophus determinavit de his quae causantur ex exhalatione sicca ad supremum locum aeris
elevata, hic determinat de his quae causantur ex exhalatione humida. Et primo de his quae causantur ex
exhalatione humida super terram; secundo de his quae causantur ex exhalatione humida in terra, ibi: de ventis
autem etc..
|#2 Circa primum duo facit. Primo ostendit de quo est intentio: dicens quod nunc dicendum est de his quae fiunt
in loco qui secundum situm, descendendo, est secundus post locum supremum aeris, in quo fiunt ea quae dicta
sunt, sed ascendendo est primus, immediatus circa terram; quae inferior pars aeris est. Iste enim locus est
communis et aquae et aeri: quia in eo aer est secundum naturalem ordinem elementorum, et aqua ex vaporibus
elevatis ibi generatur. Unde non solum est communis aquae et aeri, sed etiam eis quae accidunt circa
generationem ipsius aquae et aeris, quae fiunt superius dum aqua resolvitur in vapores, qui pertinent ad naturam
aeris, et vapores congregantur in aquam. Ostendit etiam modum determinandi de istis, dicens quod debemus
sumere primo principia communia et causas omnium horum accidentium.
|#3 Secundo ibi: quod quidem igitur etc., determinat propositum. Et primo ponit ea quae communiter pertinent
ad causam omnium huiusmodi passionum; secundo determinat de singulis passionibus, ostendens differentiam
inter eas, ibi: elevato autem humido etc..
19

