Quod autem mundus sit perpetuus, praesupponit ex his quae probavit in libro physic.
Et in libro de caelo; quamvis hoc sit falsum et alienum a fide, ut supra dictum est.
|#3 Secundo ibi: putare autem minus etc., destruit opiniones antiquorum de defectu maris. Et primo comparat
opinionem istam opinionibus fabulosis. Et dicit quod putare hoc quod mare fiat minus secundum quantitatem, et
tandem deficiat, secundum quod dixit democritus, non differt a fabulosis opinionibus aesopi, qui dixit fabulose
quod charybdis, quae est quaedam vorago in mari, bis absorbuit mare; ita quod ante aqua totam terram
circumdabat, vorago autem tantum de aqua absorbuit, quod montes apparuerunt discooperti ab aquis, et terra
quae interiacet montibus; secundo autem tantum de aqua absorbuit, quod apparuerunt insulae; ultimo autem
absorbebit totam aquam maris, et sic undique remanebit terra arida sine mari. Sed licet componere fabulam talem
congrueret aesopo fabularum inventori, qui hoc dixit dum forte esset iratus ad porthmeum, idest ad quendam
portum vel litus maris, ut, iratus aquis, quasi fingeret eas omnes esse absorbendas; tamen talia dicere philosophis
inquirentibus veritatem minus convenit.
|#4 Secundo ibi: propter quam causam etc., improbat praedictam positionem per rationem. Et dicit quod propter
quamcumque causam aqua maris primo mansit circa terram, oportebit quod semper maneat: sive dicatur quod
hoc accidit propter gravitatem aquae, quae pondere suo hoc habet quod subsideat aeri et praeemineat terrae,
(quae quidem causa est vera et manifesta); sive quaecumque alia causa sit, propter hoc oportet quod, si aliquando
fuit aqua maris super terram, quod semper maneat. Quia aliter, si hoc non esset, oporteret eos dicere quod aqua
quae elevatur a sole evaporata, non redeat iterum ad terram; cuius contrarium manifeste videmus in pluviis.
Aut si aqua elevata redit, necesse est vel quod semper duret mare, si aqua semper elevatur et redit; aut quod
remaneat quandiu hoc fuerit, quod aqua redit. Et iterum oportebit ferri sursum per evaporationem illud quod est
potabile in aqua.
Et sic nunquam exsiccabitur mare in tali alternatione: quia iterum aqua descendet in mare.
Et non differt utrum hoc semel fiat, scilicet quod aqua elevata iterum descendat, aut fiat saepe: quia utroque
modo non minuitur aliquid de aqua.
Quia scilicet posset dici quod haec alternatio non semper erit, motu solis cessante, ideo subiungit quod si aliquis
dicat quod motus solis cesset, non remanebit aliquid quod possit exsiccare aquam maris: si autem motus solis
semper maneat, oportebit quod semper sol, appropinquans ad aliquam partem terrae, elevet per evaporationem
aquam; et quando longius recedit, eam cadere propter frigiditatem. Et sic non potest dici quod mare totaliter
exsiccetur, sive motus solis cesset sive non.
|#5 Deinde cum dicit: acceperunt autem suspicionem hanc etc., excludit rationem moventem eos ad hoc
ponendum. Et dicit quod acceperunt hanc opinionem, quod scilicet totaliter exsiccaretur mare, et quod
quandoque incoeperit, propter hoc quod multa loca apparent magis sicca nunc quam prius. Sed causa propter
quam accidit haec passio, dicta est prius, quia scilicet secundum quaedam determinata tempora fiunt excessus
aquarum: sed non accidit propter hoc quod totum universum generetur; sed eius partes generantur.
Et iterum secundum alia determinata tempora erit contrarium, scilicet quod erit magnus excessus siccitatis; quod
cum factum fuerit, iterum desiccabitur terra, quae erat cooperta aquis propter excessum aquarum prius factum. Et
necesse est quod hoc semper procedat circulariter, scilicet quod post excessum aquarum, determinato tempore,
fiat excessus siccitatis, et e converso.
Rationabilius enim est sic opinari, quam ponere quod totum caelum permutetur, propter quasdam particulares
permutationes existentes circa terram. Et quia praedicta positio, contra quam locutus est, in superficie rationabilis
apparet, subiungit quod circa hoc immoratus est eius sermo plus quam dignum fuerit.
|+5 Lectio 5
|#1 Postquam Philosophus determinavit de natura maris et eius generatione, nunc determinat de eius salsedine.
Et primo inquirit de ea secundum opiniones aliorum; secundo ponit suam opinionem, ibi: nos autem dicamus
etc.. Circa primum, prosequitur de salsedine maris secundum tres opiniones Philosophorum naturalium, in
principio huius tractatus de mari positas.
|#2 Dicit ergo primo quod illi qui dixerunt quod mare semel generatum est, vel qualitercumque posuerunt ipsius
generationem, non possunt assignare causam salsedinis. Dicunt enim isti quod a principio aqua circumdabat
totam terram, et sol elevavit magnam partem aquae, ex quo contingit quod magna pars terrae remansit
discooperta ab aquis; et illud quod fuit residuum et nondum desiccatum a sole, factum est mare. Si ergo in
multitudine aquae maris, quae secundum naturam suam deberet esse dulcis, facta est causa salsedinis propter
admixtionem alicuius terrae ad aquam quae remansit, quae potuit dulce convertere in tantam salsedinem; cum,
redeunte per pluvias aqua quae evaporavit, necesse sit quod aequalis multitudo aquae conservetur supra terram,
ut supra dictum est; necesse est quod etiam primo, antequam sol incoeperit desiccare, mare esset salsum; vel, si
34

