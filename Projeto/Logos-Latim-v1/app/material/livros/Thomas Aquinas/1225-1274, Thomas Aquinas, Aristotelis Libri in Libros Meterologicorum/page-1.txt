OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*ARISTOTELIS_LIBRI
IN LIBROS
|*METEOROLOGICORUM
IN LIBROS METEOROLOGICORUM
|*MET.1 : LIBER 1
|+1 Lectio 1
|#1 Sicut in rebus naturalibus nihil est perfectum dum est in potentia, sed solum tunc simpliciter perfectum est,
quando est in ultimo actu; quando vero medio modo se habens fuerit inter puram potentiam et purum actum, tunc
est quidem secundum quid perfectum, non tamen simpliciter; sic et circa scientiam accidit. Scientia autem quae
habetur de re tantum in universali, non est scientia completa secundum ultimum actum, sed est medio modo se
habens inter puram potentiam et ultimum actum. Nam aliquis sciens aliquid in universali, scit quidem aliquid
eorum actu quae sunt in propria ratione eius: alia vero sciens in universali non scit actu, sed solum in potentia.
Puta, qui cognoscit hominem solum secundum quod est animal, solum scit sic partem definitionis hominis in
actu, scilicet genus eius: differentias autem constitutivas speciei nondum scit actu, sed potentia tantum. Unde
manifestum est quod complementum scientiae requirit quod non sistatur in communibus, sed procedatur usque
ad species: individua enim non cadunt sub consideratione artis; non enim eorum est intellectus, sed sensus.
|#2 Quia igitur Aristoteles in libro de generatione determinavit de transmutationibus elementorum in communi,
necessarium fuit ad complementum scientiae naturalis, determinare de speciebus transmutationum quae accidunt
circa elementa: et de his determinat in hoc libro, qui intitulatur meteorologicorum. Est igitur intentio eius in hoc
libro determinare de transmutationibus quae accidunt circa elementa, secundum singulas species.
Et ad manifestandam suam intentionem, praemittit prooemium. In quo tria facit: primo enim enumerat ea de
quibus tractatum est in libris scientiae naturalis praecedentibus hunc librum; secundo manifestat de quibus in hoc
libro sit agendum, ibi: reliqua autem pars huius etc.; tertio ostendit de quibus in sequentibus libris restat
agendum, ibi: pertranseuntes autem de his etc..
|#3 Praecedunt autem hunc librum, secundum ordinem, in scientia naturali tres libri. Unde tria facit.
Primo ponit de quo sit actum in libro physicorum.
In quo quidem, quantum ad duos primos libros eius, agitur de causis naturae: et hoc tangit, concludens ex
determinatione praecedentium librorum, cum dicit: de primis quidem igitur causis naturae; ut intelligantur
primae causae naturae prima principia, quae sunt materia, forma et privatio, et etiam quatuor genera causarum,
scilicet materia, forma, agens et finis, in sequentibus autem libris physicorum agitur de motu in generali: et hoc
est quod subdit: et de omni motu naturali.
Secundus scientiae naturalis liber est liber de caelo et mundo. In cuius prima parte, scilicet in duobus eius primis
libris, agitur de caelo et stellis, quae moventur motu circulari: et quantum ad hoc dicit: adhuc autem de
secundum superiorem lationem perornatis astris; perornatis, idest valde ornate dispositis, secundum superiorem
lationem, idest secundum motum circularem, quo moventur omnia corpora caelestia. In secunda autem parte
huius libri, scilicet tertio et quarto libro, determinat de numero elementorum et de motu locali eorum: et quantum
ad hoc dicit: et de elementis corporalibus, quot et quae sint. Dicit autem elementa corporalia, ad differentiam
primorum principiorum, scilicet materiae et formae, quae non sunt corpora, sed corporum elementa seu
principia: ignis autem et aqua et terra corpora sunt, et sunt aliorum corporum elementa.
1

