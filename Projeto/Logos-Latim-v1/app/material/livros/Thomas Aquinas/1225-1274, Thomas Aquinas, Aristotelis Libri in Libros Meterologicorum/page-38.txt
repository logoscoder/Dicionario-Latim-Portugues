fluviorum sit dulcis, utpote propinqua principio generationis; aqua autem maris sit salsa, utpote residuum
existens vaporum elevatorum a sole, et ultimus terminus in quem aquae generatae colliguntur.
|#8 Deinde cum dicit: quod autem est in commixtione etc., manifestat quod ex commixtione terrestris causatur
salsus sapor. Et ponit multa signa. Quorum primum est de vase cereo, quod si claudatur et ponatur in aqua, quod
resudat interius efficitur dulce, tanquam depurato terrestri per ceram. Aliud signum est, quod aqua maris plus
ponderat quam dulcis. Tertium signum est, quod aqua maris est grossior quam aqua fluviorum, ita quod naves
oneratae plus profundantur in aquis fluviorum quam maris.
Quartum signum est, quod ova, si sint plena, supernatant in aqua quae fit salsa per admixtionem salis, et etiam
supernatant in mari. Unde et mare videtur sicut lutum, propter grossitiem. Et hoc faciunt salientes, ut accipiant
signum si sal sit bene mixtum aqua, ex hoc quod ova supernatant.
Igitur et aqua maris est grossa per admixtionem alicuius terrestris ingrossantis. Quintum signum est, quod in
stagno palestinae, quod est salsum vel amarum, si quis immerserit hominem vel asinum, non submergitur; et
vestimenta ibi perfusa foedantur. Sextum autem signum est de quodam fonte aquae latae, idest salsae, in
provincia chaoniae, qui effluit in quendam fluvium dulcem, sed non habentem pisces; in quo quidem fluvio,
propter admixtionem fontis, inventi sunt aliquando sales pro piscibus; cuius quidem aqua vertitur per
decoctionem in sales, evaporante calido et humido. Huiusmodi autem sales non sunt spissi, sed subtiles sicut nix;
et sunt debiliores aliis, et isti in cibariis magis delectant.
Septimum autem signum est, quod in quodam loco calami et scirpi comburuntur, et eorum cinis, dum in aqua
decoquitur, post infrigidationem efficitur sal, secundum terrestris combusti mixtionem, quam dixerat esse
causam salsedinis. Unde oportet quod tam in aqua horum cinerum quam in aqua maris, combustio sit quae causet
salsedinem.
Et hinc est quod universaliter quaecumque aqua fluens fontium vel fluviorum est salsa, aliquando fuit calida,
utpote ex terra ignita procedens: sed postea ignis extinguitur infra terram, et terra quae ex combustione fit
sulphurea vel aliquid huiusmodi, remanet adhuc combusta ad modum calcis vel cineris: unde aqua transiens per
eam fit salsa. Et non solum fit salsa, et salsedinem recipit aqua ex terra per quam transit, sed etiam alios sapores,
ut manifestat per quaedam exempla: et littera plana est.
Ultimo autem recapitulat ea quae dicta sunt: et hoc etiam est planum in littera.
|+7 Lectio 7
|#1 Postquam Philosophus determinavit de mari, cuius salsedo causatur ex admixtione exhalationis siccae
terrestris, consequenter determinat de ventis, qui ab eadem exhalatione sicca causantur. Et dividitur in partes
duas: in prima determinat de ipsis ventis; in secunda de quibusdam passionibus ex ventis causatis, ibi: de
agitatione autem et motu etc.. Prima iterum dividitur in duas: in prima determinat de ventis in communi; in
secunda de speciebus ventorum, ibi: de positione etc.. Prima dividitur in tres partes: in prima determinat de
generatione ventorum; in secunda de motu locali eorum, ibi: latio autem ipsorum etc.; in tertia de augmento et
quietatione ipsorum, ibi: sol autem et cessare etc.. Circa primum tria facit: primo praemittit principia
generationis ventorum; secundo ponit modum generationis eorum, ibi: exhalatione autem sicut etc.; tertio
manifestat quod dictum est, ibi: hoc autem quod isto modo etc..
|#2 Circa primum duo facit. Primo assignat principium materiale ventorum. Et dicit quod, cum dicendum est de
spiritibus, idest de ventis, oportet resumere hoc principium, quod iam prius dictum est, scilicet quod sunt duae
species exhalationis: una quidem humida, quae vocatur vapor; alia autem sicca, quae, quia non habet nomen
commune, a quadam sui parte vocetur fumus; nam fumus proprie dicitur exhalatio sicca lignorum ignitorum.
Duae autem hae exhalationes non sic discretae sunt ad invicem, quod humidum sit sine sicco, et siccum sine
humido: sed ab eo quod excedit, utraque denominatur.
|#3 Secundo ibi: lato autem sole etc., ponit principium efficiens, quod est motus solis. Et dicit quod cum sol suo
motu appropinquat ad aliquam partem terrae, sua caliditate elevat humidum: eo autem elongato, vapor elevatus,
propter frigiditatem, condensatur in aquam. Et inde est quod in hieme magis pluit quam in aestate, et in nocte
quam in die, licet aquae nocturnae lateant propter somnum. Aqua autem pluens dividitur per terram, et bibitur ab
ea. In terra autem est multum de calore, ex actione solis et aliorum corporum caelestium; et sol desuper eam
calefaciens, non solum attrahit per evaporationem humidum quod supernatat terrae, ut puta aquam maris,
fluviorum et stagnorum, sed etiam ipsam terram desiccat, attrahens humorem imbibitum in terra.
Quod ergo exhalat ab humido supernatante, dicitur vapor: quod autem exhalat per desiccationem terrae, dicitur
fumus; sicut in simili dicitur fumus, quod exhalat a lignis calefactis.
|#4 Deinde cum dicit: exhalatione autem sicut etc., determinat generationem ventorum. Et dicit quod, cum
exhalatio duplex sit, ut dictum est, una vaporosa et alia fumosa, necesse est quod ex motu solis fiat utraque. Ea
38

