|#5 Assignat autem consequenter causam de tempore apparitionis. Et dicit quod stella cometa apparet post
plurimum tempus aliorum astrorum, idest magis occultatur quam aliquae aliae stellae, quia tardissime discedit a
sole secundum tempus, videlicet cum peregerit totum suum circulum.
Quod appellat subdeficere: dicuntur enim stellae errantes subdeficere respectu primi motus; vel quia moventur
motu contrario, et sic videntur secundum proprium motum posteriorari; vel quia, sicut quidam dixerunt, tardius
moventur quam primum caelum, quod revolvit omnia motu diurno. Sic autem dicebant quod stella cometa
subdeficit a sole, totum suum circulum peragendo: et ideo, cum redierit ad illum terminum ex quo incoepit
discedere, iterum apparet, quousque iterum coniungatur soli. Et dicebant etiam quod ista stella in suo motu
recedit a sole, non tantum secundum longitudinem, sed etiam secundum latitudinem, declinans ad arctum et
Austrum, idest ad septentrionem et meridiem.
|#6 Assignat etiam consequenter causam circa locum apparitionis huius stellae. Et dicit quod haec stella non
apparet in medio duorum tropicorum, scilicet cancri et capricorni: quia per illam partem caeli movetur sol et
consumit humiditatem, unde in ea parte caeli non potest praedicta stella attrahere aquam. Sed cum declinat ad
Austrum, recedens a via solis, invenit copiam ibi talis humiditatis, eo quod non est consumpta a sole. Sed propter
obliquitatem horizontis, nobis qui habitamus in parte septentrionali, pars circuli paralleli quae est supra terram
est parva, quae autem est sub terra est maior: et sic sol, qui de nocte, cum videtur cometa, est sub terra, tantum
distat ab humore attracto a stella, quod non potest visus hominum repercuti ab humore ad solem; neque si sol sit
propinquus tropico, scilicet capricorno, neque si sit in aestivis versionibus, idest in tropico aestivo, qui est
cancer. Ubicumque enim fuerit sol sub terra, erit maior distantia eius ad vaporem contractum quam sit
conveniens repercussioni, vel ex circulo, vel ex latitudine zodiaci.
Sed quando stella illa relinquitur a sole versus boream, idest ad septentrionalem partem, tunc potest recipere
comam: quia ibi est multum de humiditate, et peripheria circuli quae est super horizontem est ibi magna, et quae
est subtus est parva, et sic de facili visus hominum refractus potest pertingere ad solem.
|+10 Lectio 10
|#1 Positis opinionibus, hic improbat eas.
Et primo ponit modum improbandi: et dicit quod quaedam intendit inducere quae sunt communiter contra omnes
praedictas opiniones, quaedam vero quae sunt contra aliquam earum specialiter tantum.
Secundo ibi: primo quidem igitur etc., disputat contra positas opiniones: et primo contra secundam, quae fuit
Pythagoricorum; secundo contra tertiam, quae fuit Hippocratis, ibi: adhuc autem si propter etc.; tertio contra
primam, quae fuit democriti et Anaxagorae, ibi: commune autem et his etc..
|#2 Circa primum ponit duas rationes: quarum prima talis est. Omnes stellae erraticae subdeficiunt, idest
moventur quasi subdeficiendo, sicut expositum est, in circulo animalium qui dicitur zodiacus; sed multi cometae
visi sunt extra hunc circulum; ergo non omnes cometae sunt stellae erraticae. Secunda ratio talis est. Saepe visi
sunt cometae plures uno simul facti: non igitur cometa est una stellarum errantium. Harum rationum prima est
communis contra has opiniones: secunda est propria contra secundam et tertiam opinionem.
|#3 Deinde cum dicit: adhuc autem si propter etc., improbat opinionem Hippocratis per tres rationes. Circa
quarum primam dicit quod, si aliquis planetarum propter refractionem visus habet comam, sicut dixit
Hippocrates, oporteret quod aliquando haec stella erratica appareret sine coma. Et hoc ideo, quia non ubique
habet comam, ut dictum est, sed solum cum est extra tropicos, declinans ad septentrionem: manifestum est autem
quod etiam in aliis locis subdeficit, quasi discedens a sole; et ita oportet quod aliquando videatur sine coma. Sed
nulla stella visa est sine coma errans praeter quinque stellas supra nominatas; quae quandoque omnes apparent
simul elevatae super horizontem, et omnibus eis existentibus super horizontem, vel etiam quibusdam earum
apparentibus super horizontem et quibusdam existentibus cum sole, nihilominus apparent cometae. Et sic
manifestum est quod non semper cometa est una quinque stellarum errantium. Et nulla est alia sine coma praeter
has. Ergo cometa non est stella errans, quandoque sine coma apparens: quod oporteret si comam ex seipso non
haberet, sed ex aliquo loco determinato, ut ipsi dicunt.
|#4 Secundam rationem ponit ibi: at vero neque hoc verum etc.. Et dicit quod non est verum quod cometa fiat
solum in loco qui declinat ad septentrionem, hoc simul observato quod sol tunc sit circa tropicos aestivales, quasi
propinquius stellae. Quia magnus cometes qui factus est eo tempore quo fuit factus terraemotus magnus in achaia
et supergressio fluctuum, ortus fuit ab occasibus aequinoctialibus: et ita manifestum est quod fuit infra tropicos.
Et iam etiam multi facti sunt ad Austrum. Falsum est ergo quod dicunt, quod fiat tantum ad septentrionem.

13

