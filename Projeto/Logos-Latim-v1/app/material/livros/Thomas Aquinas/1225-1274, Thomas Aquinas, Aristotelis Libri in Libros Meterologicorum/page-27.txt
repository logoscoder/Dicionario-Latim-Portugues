Et dum hae partes terrae exsiccantur, alia loca terrae vivificantur, et fiunt aquosa secundum aliquam partem.
Quod patet per hoc, quia in vere omnia quasi iuvenescunt per humiditatem; quae in hieme postea senescunt
propter nimiam siccitatem.
Et in vere etiam nostrae partes terrae sunt in vigore, alibi vero sunt iam desiccata omnia.
Et sic patet quod senectus et iuventus non accidunt secundum totum in terra, sicut in animalibus et plantis; sed
secundum partem et partem.
Sic igitur in aliquibus partibus terrae, desiccatae modo praedicto fontes destruuntur: et ex hoc sequitur quod
fluvii primo quidem ex magnis rediguntur in parvos, et tandem totaliter exsiccantur, propter siccitatem fontium
ex quibus oriebantur.
Et sic in una parte terrae, quae iam senuit, exsiccantur; in alia autem, quae facta est aquosa, proportionaliter de
novo fiunt fontes et flumina. Et ita facta transmutatione circa flumina, ut scilicet in una parte terrae deficiant et in
alia de novo esse incipiant, transmutatur per consequens mare; et ubi abundaverat primo per excrescentiam
fluviorum, siccatis fluviis, recedit mare et remanet arida; ubi vero mare exsiccabatur per aliquam atterrationem
causatam ex aliquibus fluxibus supervenientibus terrae, iterum ibidem stagnat, aquae abundantia congregata.
|#3 Secundo ibi: sed propterea quod fit etc., assignat rationem quare praedictae transmutationes latent. Et dicit
quod praedictae transmutationes maris et aridae latent, quia omnis naturalis transmutatio non fit subito, sed
successive; et praedictae transmutationes, quae accidunt circa magnas partes terrae, fiunt in temporibus
longissimis; et prius fit interitus et corruptio omnium gentium, quam maneat memoria transmutationis talis a sui
principio usque in finem. Si enim semper eaedem gentes remanerent in eisdem partibus terrae, posset remanere
aliqua memoria rerum etiam antiquissimarum, et transmutationum: sed quando aliqua gens deletur, et supervenit
nova in locum eius, non remanet in secunda gente memoria antiquitatum quae fuerunt in prima gente; et multo
minus in tertia vel quarta. Corruptiones autem gentium quae novissimae sunt, fiunt per praelia, aliae autem fiunt
per infirmitates et epidemias, aliae autem per sterilitates; et harum corruptionum quaedam sunt magnae simul,
quaedam vero fiunt paulatim; ut etiam transmutationes gentium de loco ad locum lateant, eo quod aliqui a
principio, ex eo quod incipit terra fieri sterilis vel infirma, vel propter guerras, relinquunt regionem, alii autem
permanent quandiu possunt ibi nutriri; ita quod a primo discessu usque ad ultimum, quandoque est magnum
tempus, et non est memoria primi recessus, etiam si homines non moriantur sed transmigrant. Et sicuti est de
desertione terrarum, ita etiam est de habitatione earum: quia non est memoria, propter longinquitatem temporis,
quando et a quibus gentibus primo inhabitari coeperunt, et quando sunt immutata ex paludosis in siccitatem, ut
habitari possint; quia hoc paulatim factum est et in multo tempore. Et ponit exemplum de terra Aegypti, quae
paulatim exsiccata est quasi a fluvio; et de quibusdam aliis terris, quae sunt transmutatae et desiccatae ab
aquositate, et e converso; et est planum in littera.
|#4 Deinde cum dicit: qui quidem igitur respiciunt etc., excludit causam a quibusdam opinatam.
Et circa hoc tria facit. Primo excludit causam falsam.
Et dicit quod aliqui, respicientes ad aliquid modicum, volunt iudicare de toto caelo: putant enim causam talium
transmutationum esse mutationem totius mundi, ac si caelum et mundus de novo sit generatus. Et ex hac causa
dicunt quod mare est minoratum, quia a principio coepit desiccari a sole: unde plura loca apparent modo
desiccata, quae prius non erant. Sed hoc partim est verum, partim non. Quod enim aliqua loca sint desiccata,
quae erant prius aquosa, verum est: licet etiam contrarium verum sit, quia in aliquibus locis invenitur
supervenisse mare ubi prius erat arida. Sed hoc est falsum, quod causa huius transmutationis sit mundi generatio.
Derisibile enim videtur ponere transmutationem in toto, propter transmutationes in parvis partibus; magnitudo
autem terrae quasi nihil est in comparatione ad totum caelum; obtinet enim vicem puncti.
|#5
Secundo ibi: sed horum omnium etc., resumit veram causam. Et dicit quod vera causa istarum
transmutationum est quod, sicut unus annus dividitur per diversa tempora, scilicet per hiemem et aestatem et
consueta, sic et magna aliqua circulatio dividitur secundum statuta tempora, per magnam hiemem, in qua est
multus excessus imbrium, et magnam aestatem, in qua est siccitas magna: non autem ita quod simul fiat iste
magnus excessus imbrium vel siccitatis secundum totam terram, vel semper secundum easdem partes, sed in
diversis partibus. Et ponit exemplum de diluvio facto tempore deucalionis, in quadam determinata parte
Graeciae.
|#6 Tertio ibi: cum igitur talis factus fuerit etc., assignat ex praedictis causam diuturnitatis fluviorum.
Et dicit quod cum in aliqua terra factus fuerit magnus excessus imbrium, ita imbibitur terra humiditate, quod
sufficit ad multum tempus ad generationem fluviorum. Quod quidem commune est diversis opinionibus: sive
dicatur quod perpetuitas fluviorum est ex magnitudine voraginum continentium multam aquam, ut quidam
dicunt, sicut praedictum est; sive dicatur, secundum nostram opinionem superius positam, quod causa
perpetuitatis fluviorum est magnitudo et spissitudo et frigiditas altorum locorum, ita quod huiusmodi loca
possunt recipere multam aquam, et continere eam, et generare. Sed illa loca in quibus sunt parvae substantiae
27

