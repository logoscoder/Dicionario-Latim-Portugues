|#5 Tertio ibi: hoc enim non contingit etc., excludit dictam solutionem: dicens quod non contingit fieri in
grandine, sicut contingit in psecadibus.
Quia partes aquae congelatae, si essent parvae, non possent uniri ut facerent aliquod magnum, sicut est grando,
sicut continuantur partes aquae humidae existentis: quia duriora, ut sunt congelata, non ita adunantur sicut
humidiora.
Unde oporteret quod tanta aqua quanta est magnitudo grandinis, sursum maneret in aere non cadens: quod patet,
quia non esset tanta post congelationem, si non fuisset tanta ante congelationem; ex multis enim parvis non
possunt fieri multa magna continua. Sed quod tanta aqua sursum maneat non cadens, videtur impossibile.
|#6 Deinde cum dicit: his quidem igitur etc., assignat causam generationis grandinis. Et primo ponit opinionem
aliorum; secundo opinionem propriam, ibi: sed quoniam videmus etc..
Circa primum duo facit. Primo proponit opinionem aliorum. Et dicit quod quibusdam videtur quod, cum nubes
ex magno calore fuerit impulsa in locum superiorem, qui est valde frigidus ex eo quod ibi desinunt radii refracti
a terra, aqua veniens ibi coagulatur, propter frigiditatem loci. Et ideo in aestate et in regionibus calidis fiunt
grandines, quia magnus calor multum impellit nubes in superiorem locum sursum longe a terra.
|#7 Secundo ibi: accidit autem etc., impugnat praedictam positionem tribus rationibus. Quarum prima est, quod
videmus in altis montibus non fieri grandines: quod tamen oportebat, si per elevationem vaporis in locum
multum altum generarentur grandines; sicut etiam videmus in montibus altis fieri nives, quae generantur in alto.
|#8 Secundam rationem ponit ibi: adhuc autem saepe etc.. Et dicit quod saepe visae sunt nubes quae feruntur
prope terram cum multo sono, ita ut quidam audientes cadentes terreantur, ac si aliquod maius futurum
portendatur. Aliquando etiam, talibus nubibus visis prope terram sine sono, fit multa grando, incredibilis
magnitudinis et figurae non rotundae. Hoc autem, scilicet quod grando non sit figurae rotundae et quod sit
magnae quantitatis, accidit ex hoc quod congelatio grandinis est facta prope terram, et ideo parvo tempore fit
motus ipsius: quia si multo tempore fieret, deminuta fuisset quantitas grandinis, et figura fuisset facta rotunda,
motu dissolvente praecipue partes angulares, fortius dividentes aerem et magis ei resistentes. Non ergo verum est
quod generatio grandinis fit multum longe a terra.
|#9 Tertiam rationem ponit ibi: at vero necessarium etc.. Et dicit quod necesse est quod magnitudo grandinis
contingat ex fortitudine causae coagulationis grandinis: quia grando est quoddam congelatum sicut crystallus, ut
est cuilibet manifestum. Sed magnitudo grandinis maior est in grandinibus quae non sunt rotundae: ex quo potest
concludi quod grandines quae non sunt figurae rotundae, habeant fortem causam congelationis.
Sed hoc quod grando non sit figurae rotundae, est signum quod sit congelata prope terram: quia si venirent de
longe, circumquaque essent attritae, propter motum a longinquo, et sic essent figurae rotundae et magnitudine
minores.
Unde concludit quod coagulatio grandinis non accidit propter hoc quod vapores propellantur in locum frigidum
supremum, multum remotum a terra.
|#10 Deinde cum dicit: sed quoniam videmus etc., assignat causam generationis grandinis. In quo primo
excludit unam difficultatem superius motam; secundo excludit aliam, ibi: accidit autem hoc etc..
Dicit ergo primo quod per experimentum videmus quod calidum et frigidum sua contrarietate circumstant se
invicem et aggregant. Et hoc manifestum est in terra. Nam in aestu interiora terrae sunt frigida, propter hoc quod
caliditas aeris frigiditatem terrae circumstat; unde congregatur interius. E converso autem tempore frigoris
interiora terrae sunt calida, propter hoc quod frigus concludit interius calorem qui erat in terra. Et inde est quod
aqua fontium in aestate est frigida, et in hieme calida. Et hoc oportet putare fieri etiam in superiori loco. Unde in
tempore calido frigidum, contrarietate calidi circumstantis inclusum, vehementius operatur: unde aliquando
valde cito ex nube facit aquam. Et propter hoc multo maiores guttae fiunt in calidis diebus quam in hieme, et
aquae pluviae fiunt labroterae, idest violentiores: quae quidem magnitudo et violentia accidunt ex eo quod quasi
subito simul tota descendit pluvia, quod accidit propter celeritatem congelationis. Et sic contrarium accidit ei
quod dixit Anaxagoras. Dicebat enim hoc accidere, quando vapor ex quo generatur pluvia, ascendit in aerem
valde frigidum: sed nos e converso dicimus quod hoc accidit, cum vapor descendit in aerem calidum; et tanto
magis, quanto in magis calidum. Sic igitur ex calido circumstante frigidum et congregante ipsum, fiunt magnae
guttae pluviarum et violentae. Sed cum frigidum magis congregatur conclusum ab exteriori calido, non solum
subito condensantur nubes in aquam, sed ulterius aqua congelatur ex vehementi virtute frigidi inclusi, et sic fit
grando.
Unde patet solutio primae difficultatis: quare scilicet aqua congelatur in grandinem magis tempore aestatis quam
hiemis.

23

