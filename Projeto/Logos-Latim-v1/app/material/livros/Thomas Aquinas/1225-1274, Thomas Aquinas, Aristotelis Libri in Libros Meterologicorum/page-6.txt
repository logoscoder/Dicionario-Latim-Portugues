hoc duo facit: primo movet hanc quaestionem, et duas alias necessarias ad propositum; secundo solvit eas, ibi:
nos autem dicamus etc.. Prima dividitur in tres, secundum tres quaestiones quas movet: secunda incipit ibi: et
propter quam causam etc.; tertia ibi: de aere igitur etc..
Dicit ergo primo quod post praedicta relinquitur perscrutari de ordine aeris et ignis ad primum corpus, scilicet
caeleste, ex quo ostensum est ipsum esse aliud praeter ista.
|#2 Deinde cum dicit: et propter quam causam etc., movet secundam quaestionem: scilicet, propter quam
causam a superioribus stellis causetur caliditas in his locis quae sunt circa terram.
Et haec etiam quaestio habet ortum ex praemissis.
Videtur enim secundum naturam esse quod simile generet sibi simile: si igitur corpus caeleste non est calidum,
quia non est ignis neque aer, ut supra habitum est, remanet in dubio quomodo a corpore caelesti possit causari
calor in istis inferioribus.
|#3 Deinde cum dicit: de aere igitur etc., movet tertiam dubitationem, quae etiam ex praemissis ortum habet.
Dixerat enim prius quod oportebat considerare quomodo sit accipienda natura aeris in universo: et hoc ideo, quia
multa eorum de quibus determinaturus est, generationem habent in aere. Dicit ergo quod, sicut supra
supposuimus, oportet primo aliquid dicere de aere: et sic erit dicendum de aliis duobus quaestionibus motis.
Unde statim incipit movere dubitationem ad naturam aeris pertinentem.
Ostensum est enim in libro de generat. Quod aqua fit ex aere, et e converso. Cum autem ex condensationibus
nubium generatur pluvia, hoc est aerem converti in aquam. Quaerit ergo, si aqua fit ex aere et aer ex aqua, quare
in superiori parte aeris non inspissentur nubes ad generationem aquae. Et inducit rationem ad ostendendum quod
hoc fieri deberet. Manifestum est enim quod condensatio nubium fit ex frigiditate: nam sicut calidi est rarefacere,
ita frigidi inspissare.
Locus autem aeris qui est remotior a terra, videtur esse frigidior: quia videntur ibi cessare duae causae
calefactionis. Quarum una est propinquitas ad astra, ex quibus causatur calor: et hoc tangit cum dicit quod neque
ille locus aeris, superior scilicet, est sic prope astra existentia calida, scilicet secundum effectum, ut caliditas
astrorum possit impedire inspissationem nubium. Alia causa calefactionis est reverberatio radiorum solis a terra:
et hoc tangit cum dicit: neque iterum ille locus superioris aeris est prope radios refractos, idest reverberatos, a
terra, qui prohibent congregari nubes prope terram, per hoc quod sua caliditate disgregant consistentias vaporum.
Et quod haec secunda causa non impediat congregationem, manifestat per signum. Manifestum est enim quod
congregationes nubium fiunt ibi, ubi radii repercussi a terra iam desinunt habere virtutem calefaciendi, propter
hoc quod in immensum sparguntur, et sic multum distant a radiis cadentibus; unde non multiplicatur causa
caloris.
Ad huius autem intelligentiam, sciendum est quod radii procedentes a sole ad terram sunt causa caliditatis. Cum
autem radius in terram cadens repercutitur, fit iterum alius radius a terra quasi resursum tendens. Quanto ergo hi
duo radii fuerint magis sibi invicem propinqui, tanto plus de calore causatur: quia virtus utriusque radii, scilicet
cadentis et reflexi, pertingit ad eandem partem aeris. Et inde est quod ubi radius solis cadens super terram facit
angulum rectum, ibi est maximus calor, quia reflexio fit in eandem partem: quanto vero radius cadens in aliquo
loco fecerit angulum maiorem recto, tanto est minus de calore; quia, cum repercussio fiat secundum pares
angulos, radius repercussus, propter amplitudinem anguli, multum distat a radio primo cadente.
Manifestum est autem quod quanto duae lineae continentes angulum magis procedunt, tanto magis distant
abinvicem. Unde quanto magis receditur a terra, ubi fit reverberatio, tanto praedicti duo radii magis distant
abinvicem, et est minor calor. Et ideo propter immensam separationem praedictorum radiorum abinvicem in loco
superiori, desinit calor, et condensantur ibi nubes propter frigus. Et hoc est quod dicit: nubium congregationes
fiunt ubi desinunt iam radii propter spargi in immensum.
Sic igitur utraque causa quae posset impedire congregationem nubium in superiori parte aeris, cessat, ut dictum
est. Et cum ibi non condensentur nubes, oportet dicere quod aqua non sit nata fieri ex omni aere: aut si similiter
se habet omnis aer ad hoc quod generetur ex eo aqua, oportet quod iste aer qui est circa terram, non solum sit aer,
sed sicut vapor, et ex hac causa congregetur ad generationem aquae; superior autem, qui est purus aer, non posset
condensari in aquam. Sed hoc non potest esse: quia si totus iste aer qui est circa terram, cum sit tam magnus,
vapor est, videtur sequi quod natura aeris et aquae multum excedat alia elementa. Quia superiores distantiae,
quae scilicet sunt inter stellas, sunt plenae aliquo corpore, cum nihil sit vacuum, ut in IV physic. Probatum est:
impossibile est autem quod sint plenae igne, quia sic omnia alia exsiccarentur, ut supra probatum est: relinquitur
ergo quod sint plenae aere, et illud quod est circa terram sit plenum aqua. Sed hic aer est vapor: quia vapor est
quaedam disgregatio aquae, idest aqua rarefacta. Et sic positis tribus quaestionibus, quasi colligens subdit quod
de praedictis dubitatum sit hoc modo.
|#4 Deinde cum dicit: nos autem dicamus etc., solvit propositas quaestiones: et primo eam quae est de
ordinatione elementorum; secundo eam quae est de generatione nubium, ibi: eius quidem igitur etc.; tertio eam
quae est de caliditate a stellis in inferioribus causata, ibi: de facta autem caliditate etc..
6

