Assignat autem fluxus maris tres causas. Quarum prima est, quod mare fluit propter eius angustiam, ubi ex
magno pelago restringitur in modicum spatium, propter hoc quod coarctatur ab adiacente terra. Aqua autem
maris saepe movetur huc et illuc, et maxime secundum consequentiam ad motum lunae, quae secundum naturam
propriam habet commovere humidum: haec autem aquae commotio in magno mari et amplo est immanifesta; sed
ubi obtinent parvum locum propter angustiam terrae, magis apparet.
Secunda causa est, quod illud mare quod continetur infra heracleas columnas, et non continuatur alicui, sicut de
mari Pontico iam dictum est: istud, inquam, fluit propter multitudinem fluviorum. Et propter eandem causam
unum mare decurrit in aliud: nam Maeotis fluit in mare Ponticum, Ponticum fluit in aegeum. In aliis autem
maribus minus hoc videtur: sed in praedictis maribus hoc accidit propter multitudinem fluviorum, quia in
praedicta maria multa flumina intrant.
Tertia ratio fluxus est propter hoc quod mare occupat multum de terra secundum proportionem quantitatis aquae,
et unum est minus profundum quam aliud: illud autem quod est minus profundum, semper decurrit ad
profundius. Unde illud mare semper videtur profundius, ad quod aliud decurrit, sicut Ponticum est profundius
Maeotide, et Pontico mare aegeum, et aegeo siculum; sardicum autem et tyrrhenum sunt profundissima.
Sed mare quod est extra columnas, non est profundum: quod apparet ex luto apparente in aqua quae fluit ex ipso;
et huius signum est quod sunt sine vento, ac si existant in aliqua concavitate.
Sicut igitur particulariter fluvii videntur fluentes ex altioribus locis ad demissiora, sic in mari fluxus fit ex
altioribus locis terrae, quae sunt ad septentrionem: ut sic maria septentrionalia, quae emittunt aquam, non sint ita
profunda sicut maria meridionalia, quae recipiunt.
|#8 Deinde cum dicit: de eo autem etc., manifestat per signum quoddam quod dixerat, scilicet quod terra ex
parte septentrionis sit altior.
Et huius signum accipit ex hoc quod quidam antiquorum crediderunt quod sol non iret sub terra, sed solum circa
terram, et dispareret de nocte propter altitudinem septentrionalis partis occultantis.
Deinde cum dicit: quod quidem igitur etc., recapitulat quod dixerat: et est planum in littera.
|+2 Lectio 2
|#1 Hic incipit inquirere veritatem circa opiniones quas habuerunt antiqui naturales de mari. Et primo ostendit
de quo est intentio: dicens quod est de generatione maris, si est factum; et de sapore eius, quae sit causa
salsedinis et amaritudinis ipsius.
Secundo ibi: causa quidem igitur etc., exequitur propositum. Et dividitur in partes tres: in prima determinat de
natura maris, utrum scilicet sit naturalis locus aquae; in secunda determinat de generatione eius, utrum scilicet sit
factum vel non, ibi, de salsedine autem etc.; in tertia determinat de sapore maris, quare scilicet sit salsum, ibi: de
salsedine autem his quidem etc..
Prima autem pars dividitur in partes duas: in prima ostendit opinionem antiquorum de natura maris; in secunda
obiicit contra eam, ibi: opponitur autem etc..
|#2 Dicit ergo primo quod antiqui putaverunt quod mare sit principium omnis aquae, et quod sit substantia et
corpus totius aquae, quasi mare sit naturalis locus aquae. Et causa inducens eos ad hoc fuit, quod videbatur
rationabile esse quod, sicut omnium aliorum elementorum magnitudo est congregata in unum locum, et est unum
principium unde derivatur partialiter elementum et commiscetur aliis elementis, propter multitudinem
substantiae elementaris in illo loco existentis, ita est in aqua. Videmus enim quod multitudo ignis est in superiori
loco huius inferioris mundi, qui est naturalis locus eius; et similiter multitudo aeris est sub loco ignis, quasi in
proprio loco congregata; et manifestum est quod corpus terrae est in medio, circa quod omnia alia corpora sunt
ordinata. Unde manifestum est quod necesse est etiam, secundum eandem rationem, esse aliquem locum ubi sit
congregata multitudo aquae, quasi in loco proprio et naturali. Huiusmodi autem non potest esse aliud quam
mare: quia aquae fluviorum non sunt omnes simul, cum tamen oporteat unius elementi esse unum locum
continuum.
Iterum aqua fluviorum non est stabilis, sed fluens, cum tamen oporteat omne elementum stare in proprio loco:
fluit autem fluviorum aqua, utpote quae videtur semper generari, et non quiescere in eodem loco.
Propter hanc igitur dubitationem, putaverunt quod mare esset principium omnis aquae et omnium humidorum. Et
propter hoc putaverunt quod omnia flumina non solum intrant in mare, sed etiam fluunt a mari: quia locus
naturalis alicuius elementi videtur esse principium et terminus motus omnium illorum quae sunt de natura illa,
quia omnia naturaliter tendunt ad locum proprium.
Et secundum antiquos erat etiam principium: quia ponebant quod elementa erant ingenerabilia et incorruptibilia,
unde aqua non generabatur de novo; et sic oportebat quod, ubicumque aqua extra locum proprium inveniretur,
quod influeret a naturali loco aquae.

30

