|#1 Reprobatis opinionibus de salsedine maris, hic ponit opinionem propriam.
Et circa hoc tria facit: primo praemittit quaedam quae sunt necessaria ad propositum manifestandum; secundo
assignat causam salsedinis maris, ibi: his autem sic se habentibus etc.; tertio manifestat quod dixerat per signa,
ibi: quod autem est in commixtione etc..
Circa primum duo facit. Quorum primum resumit ex praedictis, videlicet quod est duplex exhalatio, una humida
et alia sicca: et hanc putandum est esse principium horum, scilicet salsedinis maris.
Secundum est, quod movet dubitationem, de qua oportet primo videre veritatem, antequam propositum
manifestet. Et est ista quaestio: utrum partes maris semper maneant eaedem numero; aut permutentur secundum
numerum, et maneant eaedem secundum quantitatem, sicut accidit in aere et in aqua potabili fluminum et in
igne. In his enim omnibus partes fiunt aliae et aliae numero, sed species vel forma multitudinis harum partium
manet eadem: et hoc apparet maxime in aquis fluentibus et in fluxu flammae, quae per successionem fumi
semper innovatur, ut supra dictum est, et tamen flamma semper manet eadem in numero. Unde probabile est non
esse eandem rationem in his omnibus: nam ad minus differentia est secundum velocitatem permutationis;
manifestum est enim quod citius permutantur partes aquae fluentis, quam partes terrae. In omnibus tamen est
generatio et corruptio secundum partes per aliquem ordinem.
|#2 Deinde cum dicit: his autem sic se habentibus etc., assignat causam salsedinis maris. Et circa hoc duo facit:
primo ostendit in generali unde causetur sapor salsus; secundo unde causetur salsedo in mari, ibi: propter quod et
mare etc..
Dicit ergo primo quod, cum praemissa sic se habeant ut dictum est, oportet reddere causam de salsedine maris.
Manifestum est autem per multa signa quod sapor salsus causatur ex admixtione alicuius. Videmus enim quod in
corporibus animalium illud quod est indigestissimum, est salsum et amarum: hoc autem maxime est superfluitas
alimenti, et maxime quae congregatur in vesica. Et quod haec sit indigestissima, significatur per hoc quod est
subtilissima inter omnes superfluitates; omnia autem digesta videntur inspissata esse a calore. Et sicut est de
urina, ita est de sudore: similiter enim cum sudore segregatur aliquid indigestum, quod facit talem saporem.
Similiter est in adustis: quia illud quod est residuum ab actione caloris, inquantum calor non potest vincere, in
corporibus animalium fit superfluitas, in adustis autem fit cinis, per cuius admixtionem aqua etiam redditur salsa
et amara.
|#3 Deinde cum dicit: propter quod et mare etc., assignat specialiter causam salsedinis maris. Et circa hoc tria
facit: primo facit quod dictum est; secundo hoc manifestat per quaedam signa, ibi: et propter hoc Australes etc.;
tertio excludit quasdam obiectiones, ibi: fit igitur semper alterum etc..
Dicit ergo primo, quod propter hoc quod sapor salsus et amarus invenitur causari ex admixtione alicuius
indigesti vel adusti, quidam dixerunt quod mare erat factum ex terra adusta. Quod quidem inconveniens est, si
intelligatur secundum quod dicitur: sed si intelligatur dictum per similitudinem, ut scilicet salsedo in mari
causetur per admixtionem alicuius quod est simile cum terra adusta, sic verum est. Sicut enim contingit in
praedictis, scilicet urina, sudore et cinere, sic oportet intelligere et in tota terra: sicuti enim ex ignitis relinquitur
aliquid quod non potuit ignis dissolvere, ita oportet intelligere relinqui circa terram ab actione caloris aliquid
simile cineri relicto ab actione ignis. Et huius similitudinem habet exhalatio quae fit ex arida, cuius multitudinem
terra exhibet. Huiusmodi igitur exhalatio sicca cum admiscetur vaporosae exhalationi, quae condensatur in nubes
et pluviam, necesse est quod semper in illa exhalatione humida contineatur aliquid virtutis huius, scilicet
exhalationis siccae; et sic simul utrumque commixtum fertur deorsum, aqua pluente. Hoc autem fit secundum
quendam ordinem semper, ut scilicet exhalationes commixtae eleventur, et iterum cadant per pluviam. Dico
autem hoc secundum ordinem fieri, secundum quod ea quae hic inferius fiunt, possunt participare ordinem: non
enim sic pure participant ordinem ut sint semper eodem modo, sicut est de corporibus caelestibus, sed accidunt
ut frequenter. Et sic concludit quod dictum est unde fiat generatio salsi in aqua maris.
|#4 Deinde cum dicit: et propter hoc Australes etc., manifestat quae dixerat per quaedam signa. Et dicit quod
propter hoc quod exhalatio sicca admiscetur evaporationi humidae, aquae Australes et aquae quae primo cadunt
in autumno, sunt latiores, idest graviores et magis ad salsedinem tendentes. Et primo manifestat hoc de aquis
Australibus, idest quae cadunt Austro flante.
Auster enim et flatu et magnitudine est valde calidus: flat enim a locis calidis et siccis, in quibus est parum de
vapore humido, et ideo est calidus.
Sed quia posset aliquis dicere quod flat a locis frigidis, scilicet a polo Antarctico, quem oportet esse frigidum
propter distantiam a sole, ideo subiungit quod, etsi hoc dicatur quod non flat a locis calidis sed a frigidis, tamen
oportet quod transeat ad nos per loca calida et sicca, ex locis propinquis; et ideo est calidus. Sed boreas, qui venit
ad nos immediate ex locis frigidis, congregat multos vapores humidos et frigidos; et propter hoc est frigidus. Sed
tamen nobis est serenus, quia impellit huiusmodi vapores ad partem oppositam: sed in locis et regionibus
meridionalibus est aquosus, quia illuc impellit vapores. Et e converso Auster est serenus illis qui habitant in
36

