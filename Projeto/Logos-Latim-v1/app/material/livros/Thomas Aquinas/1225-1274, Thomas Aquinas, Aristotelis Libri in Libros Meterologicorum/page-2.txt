Tertius liber scientiae naturalis est liber de generatione: in quo determinat de permutatione elementorum in
invicem, in secundo libro, et de generatione et corruptione in communi in primo libro. Et hoc tangit
consequenter, cum dicit: et de ea quae invicem etc..
|#4 Deinde cum dicit: reliqua autem pars huius etc., manifestat de quo sit in hoc agendum. Et circa hoc duo
facit: primo ponit nomen consuetum huius doctrinae; secundo enumerat ea quae in hac doctrina continentur.
Dicit ergo primo quod reliqua pars huius methodi, idest scientiae naturalis, quam prae manibus habemus, restat
adhuc consideranda, quam omnes priores Philosophi vocabant meteorologiam, a meteoron, quod est excelsum
vel elevatum, et logos, quod est sermo vel ratio: considerantur enim in hac doctrina ea quae in excelsis
generantur, sicut stellae cadentes, stellae cometae, pluviae, nives, et alia huiusmodi.
Quamvis et alia quaedam considerentur quae fiunt in imo, sicut fulmina, terraemotus, et alia huiusmodi: sed quia
ea quae fiunt in alto, sunt mirabiliora et magis desiderata, ideo ab eis tota doctrina nomen accepit.
|#5 Secundo ibi: haec autem sunt etc., enumerat ea de quibus in hac doctrina consideratur. Quae videntur in
quatuor distingui. Quaedam enim sunt quae fiunt in loco supremo propinquo corpori caelesti: et haec primo
tangit, cum dicit: haec autem sunt, scilicet de quibus adhuc restat considerandum, quaecumque accidunt quidem
secundum naturam, sed inordinatam, et casualiter, ut quidam putabant. Natura tamen inordinatior non est natura
illa quae est primi elementi corporum, idest corporis caelestis; quod dicitur elementum, quia est pars totius
universi corporalis, licet non veniat in compositionem corporis mixti, sicut elementa. Est autem natura secundum
quam haec accidunt, inordinatior natura caelestis corporis: quia ea quae sunt in caelesti corpore, semper similiter
se habent, in huiusmodi autem transmutationibus inferiorum corporum, accidit multa varietas. Propter quam
quidam crediderunt quod haec non a natura, sed a casu acciderent, non considerantes quod naturaliter fiunt non
solum ea quae sunt semper, sed etiam quae sunt ut in pluribus. Haec, inquam, accidunt circa locum maxime
propinquum lationi astrorum, idest astris circulariter motis. Et hoc ponit ad differentiam subsequentium. Et
exemplificat, dicens: puta de lacte, idest de lacteo circulo qui Galaxia dicitur, et stellis quae cometae dicuntur, et
phantasmatibus, idest apparitionibus, ignitis et motis, quae dicuntur stellae cadentes.
|#6
Secundo cum dicit: et quaecumque ponemus etc., enumerat ea quae sub praedictis fiunt; scilicet
quaecumque ponuntur esse passiones communes aeris et aquae, quia ex materia aquea in loco aeris generantur,
vaporibus in aquam transmutatis.
|#7 Tertio cum dicit: adhuc autem terrae etc., enumerat ea quae in infimo sunt. Et dicit: adhuc autem oportet
dicere de his quae sunt partes terrae, puta oriens, occidens, septentrio, meridies; et quae sunt species, puta quod
quaedam terra est calida et arenosa, quaedam frigida et calcata; et passiones partium terrae, puta quod quaedam
est sulphurea, quaedam lapidosa, vel aliquo modo dissoluta. Ex quibus terrae rationibus considerabimus omnes
causas spirituum, idest ventorum, quorum differentia attenditur secundum diversitatem terrae. Similiter de
terraemotibus, quorum etiam causae assignantur ex diversa specie terrae; et de omnibus quae fiunt secundum
motus horum, idest ventorum et terraemotuum. In quibus non omnia perfecte et secundum certitudinem tradere
possumus, sed quaedam sub dubitatione relinquemus, ad utramque partem rationem inducentes: in quibusdam
vero veritatem attingemus aliquo modo.
|#8 Quarto ibi: adhuc autem de fulminum casu etc., enumerat ea quae ex alto in infimum descendunt, ex ventis
causata, dicens: adhuc autem dicemus de casu fulminum et typhonibus (qui dicuntur siphones), et incensionibus
quae circa huiusmodi typhones accidunt, et aliis circularibus, quaecumque propter coagulationem accidunt
passiones ipsorum corporum, scilicet elementorum.
Dicit autem hoc, quia typhones ex materia compacta generantur cum quadam rotatione; et multa alia similia
accidunt typhonibus, ex materia coagulatione compacta, cum quadam circulatione.
Vel potest hoc referri ad iridem et halonem (idest circulum continentem solem et lunam et stellas), quae accidunt
ex reverberatione radiorum ad aliquam materiam spissam.
|#9 Deinde cum dicit: pertranseuntes autem de his etc., ponit de quo restat agendum in libris sequentibus.
Et dicit quod postquam pertransiverimus de his quae dicta sunt, tunc speculabimur, secundum nostrum posse,
modo inducto in libris praecedentibus, scilicet non tantum recitando opiniones aliorum sed etiam causas
inquirendo, de animalibus et plantis, et in universali et secundum singulas species. Et tunc fere erit finis scientiae
naturalis, quam a principio elegimus tradere. Dicit autem fere, quia non omnia naturalia ab homine cognosci
possunt.
|+2 Lectio 2

2

