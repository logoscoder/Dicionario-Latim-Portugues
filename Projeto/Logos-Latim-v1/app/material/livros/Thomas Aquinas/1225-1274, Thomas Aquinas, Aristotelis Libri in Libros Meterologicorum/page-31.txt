Et quia posset aliquis obiicere quod mare est salsum, et aqua fluviorum est dulcis, et sic non videtur fluens a
mari; ad hanc obiectionem excludendam, subditur quod illud quod est salsum, quando colatur, fit dulce; et sic
aqua maris, quando colatur per terram, efficitur potabilis in fluviis.
|#3 Deinde cum dicit: opponitur autem etc., movet quasdam dubitationes circa praedeterminata: et primo unam
contra hoc quod mare est locus naturalis aquae; secundo contra hoc quod dictum est quod mare est terminus
aquarum currentium, ibi: quaerere autem antiquam etc..
Circa primum duo facit. Primo movet dubitationem: quae talis est. Si mare est principium omnis aquae, quasi
naturalis locus aquae existens, quare aqua maris non est dulcis et potabilis, sed salsa? omne enim elementum in
primo loco videtur esse intransmutatum, et naturaliter se habens: salsedo autem non est naturalis proprietas
aquae, sed ex aliqua transmutatione ei accidit.
|#4 Secundo ibi: causa autem simul etc., solvit praedictam dubitationem. Et circa hoc tria facit: primo praemittit
quoddam, resumens ex praedeterminatis, quod est necessarium ad solutionem; secundo ex hoc quod propositum
est, excludit quandam falsam opinionem, ibi: propter quod et deridendi etc.; tertio solvit dubitationem, ibi:
potabile quidem igitur etc..
Dicit ergo primo quod assignando causam praedictae dubitationis, non solum solvetur haec dubitatio, sed
necessarium erit per hoc accipere rectam opinionem de mari. Resumit ergo quod aqua est ordinata circa terram,
sicut sphaera ignis super aerem, et sphaera aeris super aquam. Ignis enim est supremum elementorum, sive ignis
existimetur esse corpus caeleste, ut plurimi dicunt, sive sit quoddam corpus ordinatum sub caelesti corpore, sicut
ipse supra dixit. Cum igitur ex solis motu causetur generatio et corruptio, et omnes permutationes in istis
inferioribus, oportet quod illud quod est subtilissimum et dulcissimum in aqua rarefacta, evaporans continue
feratur in superiorem locum; et ibi iterum condensatum ex virtute frigoris, feratur deorsum in terram.
Et hoc semper fit secundum naturam, ut prius dictum est.
|#5 Deinde cum dicit: propter quod et deridendi etc., excludit quandam falsam opinionem per praemissa. Et
primo ponit opinionem. Et dicit quod per praedicta patet quod deridendi sunt antiqui, qui dixerunt quod sol
cibaretur humido aquoso, et ob hanc causam circumiret, quia idem locus non potest semper praebere huiusmodi
alimentum; quod est necessarium ipsum habere, aut, nisi ipsum haberet, corrumperetur. Putabant enim quod sol
esset naturae igneae: manifestum est autem quod quandiu ignis habuerit nutrimentum, tandiu durat; solum autem
humidum est nutrimentum ignis. Unde, consumpto totaliter humido, extinguitur ignis.
|#6 Secundo ibi: tanquam pertingat etc., improbat praedictam positionem quinque rationibus.
Quarum prima est, quod vapor qui sursum elevatur, non ascendit usque ad locum solis, ut exinde possit cibari. Et
hoc satis ex praedictis potest esse manifestum.
Secundam rationem ponit ibi: aut ascensus etc..
Quae est quod ponentes hoc quod dictum est, videntur existimare quod talis sit ascensus vaporis ad solem, qualis
est ascensus fumi ad flammam; ex qua acceperunt signum ad sic opinandum de sole. Sed non est simile. Quia
flamma non semper manet eadem, sed continue fit nova, per hoc quod materia alia et alia continue inflammatur;
quae quidem prius est humida, apta inflammationi, et per ignem totaliter desiccatur, et desinit inflammari, et
succedit alia. Et sic patet quod flamma non nutritur: quia quod nutritur oportet manere idem, ut patet in
animalibus et plantis; sed flamma quasi nullo tempore permanet, ut dictum est. Sed hoc non potest accidere circa
solem: quia si sic nutriretur secundum quod ipsi dicunt, continue innovaretur, et non solum semel in die, sicut
posuit Heraclitus.
Tertiam rationem ponit ibi: adhuc autem etc..
Et dicit quod elevatio vaporis humidi ad solem, similis est calefactioni aquarum in ollis igne supposito.
Ignis autem ardens sub olla non nutritur ab aqua evaporante. Unde nec etiam sol, si faciat evaporare tantam
aquam.
Quartam rationem ponit ibi: inconveniens autem etc.. Et dicit quod inconveniens fuit quod attribuerent tantum
soli nutrimentum, et non aliis stellis, ad eorum salutem, cum tamen ponantur ab eis igneae naturae. Quae quidem
astra sunt tot et tam magna, quod tota aqua non sufficeret ad nutrimentum eorum.
Quintam rationem ponit ibi: idem autem accidit etc.. Et dicit hanc rationem esse communiter et contra istam
opinionem, et contra illos qui dixerunt quod a principio tota terra erat cooperta aquis, et postea, aqua vaporante
ex calore solis, esse factum aerem; et sic totum caelum est augmentatum, per hoc quod aer, cum sit rarior, plus
occupat de loco quam aqua ex qua generatur; et hoc quod sic est resolutum ab aquis, causat ventos et motum
caeli. Utraque igitur harum opinionum destruitur per hoc quod manifeste videmus illud quod elevatur sursum ab
aquis, iterum redire ad terram; et si non per eundem locum et similiter per omnes regiones (quia aliquando, et in
quibusdam regionibus, plus evaporat quam pluat ibi), sed tamen in aliquibus locis, per aliquam ordinationem
temporis, omne quod sursum elevatur, redit iterum ad terram.

31

