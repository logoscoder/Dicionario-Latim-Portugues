Dicit autem de die, et non solum per noctem, quia huiusmodi ignis cadens, nisi appropinquaret terrae per motum,
non appareret de die. Dicit autem serenitate existente, quia tempore nebuloso talis ignis ab humiditate nubium et
aeris extingueretur. Sed licet ista quae cadunt expulsa sint ignita, et ita, ut videtur, deberent esse levia et
ascendere, tamen deorsum iaciuntur, quia coagulatio frigoris impellens ea inclinat deorsum. Et propter hanc
causam fulmina cadunt deorsum, licet sint ignita: quia generatio omnium horum sic cadentium non est per
exustionem ab aliquo calido igniente, sed per separationem ab aliquo frigido expellente; quia omne calidum
secundum naturam habet ferri sursum.
|#3 Secundo ibi: quaecumque quidem igitur etc., assignat differentiam inter discursus siderum ex duabus causis
provenientes. Et dicit quod quaecumque siderum discurrentium magis generantur in supremo loco, fiunt per
adustionem exhalationis: quaecumque vero demissius generantur, fiunt propter hoc quod humidior exhalatio
concernitur, idest inspissatur, et infrigidatur. Haec enim humida exhalatio congregata deorsum tendens, impellit
et quasi proiicit calidum deorsum, cum aliqua materia inspissata.
|#4 Deinde cum dicit: propter positionem etc., assignat rationem quorundam accidentium circa praedicta. Et
circa hoc duo facit: primo assignat rationem de modo motus huiusmodi astrorum cadentium, secundum
dispositionem ipsorum; secundo determinat locum generationis eorum, ibi: omnia autem haec sub luna etc..
Dicit ergo primo quod secundum diversam positionem exhalationis in latitudine et profunditate, secundum hoc
diversimode fertur stella cadens, aut sursum aut deorsum aut ad latus expulsionis a frigore. Quia si materia
frigida inspissata expellens fuerit adunata sursum, stella cadens per expulsionem fertur deorsum; si autem fuerit
adunata inferius, fertur sursum; cum autem ex neutra parte adunatur, tunc fertur ad latus, quasi oblique et in
diametrum. Et hoc pluries evenit: quia calidum expulsum fertur duabus lationibus; naturaliter enim, inquantum
est calidum, fertur sursum, sed per violentiam expulsionis fertur deorsum; omnia autem talia, quorum motus sic
compositi sunt, feruntur secundum diametrum, idest oblique, quia talis motus est quasi medius inter ascensum et
descensum. Et ideo motus discurrentium siderum ut plurimum fit obliquus.
His autem dictis, epilogat quae dicta sunt. Et dicit quod omnium praedictorum causa materialis est exhalatio:
causa autem movens est duplex; quandoque quidem motus superioris corporis, quandoque autem condensatio
aeris inspissati ex frigore, et ex hoc expellentis calidum.
|#5 Deinde cum dicit: omnia autem haec sub luna etc., determinat locum generationis praedictorum.
Et dicit quod omnia praedicta generantur sub luna. Cuius signum est quod apparent nobis valde velociter moveri,
sicut illa quae proiiciuntur a nobis, utpote sagittae et alia huiusmodi, quae propter propinquitatem ad nos
videntur excedere velocitatem astrorum et solis et lunae; quamvis manifestum sit quod, secundum rei veritatem,
superiora corpora multo velocius moventur quam aliquid quod sit hic.
|+8 Lectio 8
|#1 Postquam Philosophus assignavit causam accensionum quae videntur moveri in aere, hic assignat causam
quorundam aliorum nocte apparentium.
Et circa hoc duo facit. Primo proponit illa quorum causas assignare intendit. Et dicit quod aliquando apparent in
nocte, cum fuerit serenitas, phantasmata, idest apparitiones, in caelo; sicut hiatus, idest quaedam aperturae, ac si
caelum esset apertum, et bothyni, idest voragines, quasi profundae aperturae, et etiam sanguinei colores.
|#2 Secundo ibi: causa autem et in his etc., assignat causas horum. Et circa hoc duo facit: primo assignat
causam quare appareant praedicta; secundo quare multa alia fiunt quae non apparent, ibi: omnino autem in nigro
album etc..
Circa primum duo facit: primo assignat causam colorum; secundo assignat causam hiatus et voraginis, ibi: hiatus
autem etc..
Dicit ergo primo quod eadem causa est in his apparitionibus, quae etiam est ignitionum de quibus supra dictum
est. Cum enim manifestum sit quod aer superior (quem supra dixit hypeccauma) sic disponitur quod in eo fiat
ignitio; quae quidem aliquando talis est ut videatur ardere flamma, quandoque autem taliter fit ignitio ut
videantur ferri titiones et sidera; nullum est inconveniens, cum incensiones fiant in aere multiformes, quod ille
aer superior coloratus appareat omni genere colorum. Duobus enim modis contingit quod aer aliquatenus
inspissatus omnes modos colorum repraesentet: uno modo quando aliquod minus lumen, quod non sufficit
totaliter illuminare, transparet per aliquem fumum aut vaporem spissiorem; alio modo quando fit repercussio
luminis ad aliquem aerem aliquatenus inspissatum. Sed maxime ex istis duabus causis apparent in aere color
puniceus et purpureus, idest rubeus et subrubeus: quia maxime hi colores apparent ex aliquo igneo et albo mixtis
nigro.
Quae quidem mixtio potest fieri secundum duas supradictas causas: scilicet secundum superappositiones (quod
supra dixit transparentiam minoris luminis per aliquod spissius), sicut sol et luna et alia astra apparent punicea in
11

