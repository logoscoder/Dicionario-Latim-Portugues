hac parte caeli, multo magis oportebat quod haec dispositio esset in circulo zodiaco, quam in circulo lacteo: quia
non solum sol, sed omnes stellae errantes feruntur per zodiacum. Circulus autem zodiacus totus manifestus est
nobis, diversis temporibus, quia de nocte semper apparet medietas zodiaci super terram (terra enim obtinet vicem
puncti respectu sphaerae stellarum fixarum: unde per grossitiem terrae nihil occultatur nobis de zodiaco): sed
quamvis totus zodiacus sit a nobis visibilis, tamen non videtur in eo aliqua talis dispositio, nisi in parte qua
coniungitur lacteo circulo.
|#4 Deinde cum dicit: qui autem circa Anaxagoram etc., ponit secundam opinionem. Et primo recitat eam. Et
dicit quod sectatores Anaxagorae et democriti dixerunt claritatem lacteam quae apparet in caelo, esse lumen
quarundam stellarum.
Cum enim sol fertur sub terra, dicebant quod umbra terrae pertingit usque ad sphaeram stellarum fixarum, et
occultat quasdam stellas, ne recipiant radios solis; non autem omnes, quia propter parvitatem terrae, umbra eius
non occupat totum caelum, sed aliquam parvam partem. Dicebant enim quod claritas stellarum quae respiciuntur
a sole, non apparet, quia prohibetur apparere a radiis solis ad eas pertingentibus; et sic circa eas non videtur
claritas lactis. Sed illarum stellarum ad quas non pertingunt radii solis, impediente terra, apparet proprium
lumen; quod dicebant esse claritatem lactis.
|#5 Secundo ibi: manifestum est autem etc., reprobat hanc opinionem per duas rationes. Quarum primam ponit,
dicens manifestum esse hoc quod dictum est esse impossibile. Quia claritas lactis semper apparet in eisdem
stellis: quia circulus lacteus videtur esse unus de maximis circulis sphaerae, qui dividit eam per medium.
Sed quia sol non semper manet in eodem loco caeli, oportet quod semper sint alia et alia astra quae occultantur
radiis solis per umbram terrae: quia oportet imaginari motum umbrae in oppositum motui solis. Si igitur
occultatio stellarum per umbram terrae esset causa apparitionis lacteae claritatis, oporteret, moto sole, transferri
et lacteam claritatem. Sed hoc non videtur fieri, quia semper apparet in eodem loco et in eisdem stellis, ut dictum
est. Falsa est igitur praedicta opinio.
|#6
Secundam rationem ponit ibi: adhuc autem si quemadmodum etc., dicens quod probatum est per
astrologicas rationes et considerationes, quod sol est maior terra, et quod plus distant astra fixa a terra quam sol,
sicut et sol plus quam luna. Quando autem corpus lucidum est maius corpore opaco ex cuius oppositione fit
umbra, umbra non ascendit in immensum, sed pyramidaliter ascendit in conum usque ad aliquam quantitatem; et
tanto minorem, quanto corpus lucidum minus distat a corpore opaco, et quanto magis excedit ipsum. Unde
manifestum est quod non multum longe conus umbrae terrae proiicitur ad radios qui sunt a sole, neque umbra
terrae, quae vocatur nox, est apud astra fixa: sed necesse est quod sol prospiciat omnia astra fixa, et quod nulli
eorum obsistat terra. Obsistit autem lunae eclipsans ipsam, quia est inferior sole, ut dictum est. Et sic patet quod
praedicta opinio falsum supponebat.
|#7 Tertiam opinionem ponit ibi: amplius autem est tertia etc.. Et primo recitat ipsam, dicens quod quaedam
tertia opinio fuit de circulo lacteo. Dixerunt enim quidam quod claritas lactea est ex eo quod visus noster
repercutiebatur a stellis quibusdam ad solem; et ideo apparebat claritas circa illas stellas repercutientes visum, ita
quod sunt quasi quoddam speculum claritatis solaris, sicut et Hippocrates dixit de apparitione cometae.
|#8 Secundo ibi: impossibile autem etc., improbat hanc opinionem per duas rationes. Quarum primam ponit,
dicens quod impossibile est quod praedicta opinio ponit. Et praemittit hanc propositionem.
Si omne, idest totum hoc, scilicet videns et speculum et res quae videtur per speculum, immobilis maneat,
necesse est quod eadem pars emphaseos, idest formae apparentis, appareat in eodem signo speculi, idest in
eodem puncto ad quod fit repercussio lineae visualis.
Sed si speculum moveatur, et similiter res visa per speculum, videns autem quiescat; et illa duo quae moventur,
semper remaneant in eadem distantia ad videntem, sed adinvicem comparata neque aequali velocitate moventur,
neque sunt semper in eadem distantia; impossibile est quod eadem apparitio fiat in eadem parte speculi. Quia
nihil differt quod speculum et res visa moveantur diversa velocitate, quam si unum moveretur et alterum
quiesceret: quod si esset, manifestum est quod videretur in alia et alia parte speculi forma rei visae, propter
diversam oppositionem secundum situm. Et hoc dico si videns quiescat: quia si videns moveatur, et speculum
quiesceret, et res visa moveatur, posset forma rei visae apparere in eadem parte speculi; quia per motum videntis
recompensaretur quod deesset motu rei visae, si sic proportionaliter moverentur. Unde oportet quod, quando
videns quiescit, et speculum et res visa moventur inaequali velocitate, quod forma non appareat in eadem parte
speculi.
Sed astra quae sunt in circulo lacteo existentia, quae ponuntur quasi speculum, moventur; et similiter sol
movetur, ad quem ponitur fieri repercussio visus, et sic obtinet locum rei visae; nos autem, qui sumus videntes,
quiescimus, propter quietem terrae (motus autem quo movemur per terram, non facit aliquam sensibilem

17

