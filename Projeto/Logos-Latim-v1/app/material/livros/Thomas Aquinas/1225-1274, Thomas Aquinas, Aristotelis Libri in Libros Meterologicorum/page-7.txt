Circa primum tria facit. Primo resumit quod dictum est de natura primi corporis: dicens quod, ad intellectum et
eorum quae nunc quaesita sunt, et eorum quae postmodum sunt dicenda, oportet determinando dicere quod
supremum corpus usque ad lunam est alterum ab igne et aere, sicut iam ostensum est; et quod in ipso supremo
corpore est aliquid purius, et aliquid minus purum vel sincerum: non quod ibi sit aliqua compositio vel mixtio
extraneae naturae; sed magis purum dicitur quod est magis nobile, magis virtuosum, magis formale. Unde et
habet differentias in virtute et nobilitate: et maxime ista differentia manifesta est ex illa parte qua desinit ad
aerem et ad mundum inferiorem qui est circa terram; in luna enim apparet defectus luminis, et quando est plena,
apparent in ea quaedam umbrositates.
|#5 Secundo ibi: lato autem primo elemento etc., ostendit effectum quem habet corpus superius in inferiora. Et
dicit quod primo elemento, idest caelo, circulariter moto, et motis corporibus quae sunt in ipso, idest sole et
stellis, illa pars inferioris mundi quae est ei propinquior, quasi disgregata seu rarefacta per motum superioris
corporis, accenditur: et sic fit caliditas. Et subiungit rationem, dicens quod hoc oportet intelligere incipiendo.
Tota enim natura corporalis quae est sub corpore circulariter moto, est sicut quaedam materia existens in potentia
ad caliditatem, frigiditatem, siccitatem et humiditatem, et ad alias passiones et formas quae consequuntur ad
haec: et quia materia reducitur in actum a primo agente, natura etiam corporalis fit talis actu per hoc quod
participat de motu vel non participat, sed immobilis permanet, a corpore caelesti, quod supra diximus esse
causam et principium unde est motus in istis inferioribus. Non est autem intelligendum quod corpora inferiora
recipiant huiusmodi passiones a superioribus tanquam accidentaliter, et non secundum naturam, sicut aqua cum
calefit ab igne: sed ipsam naturam vel formam, secundum quam naturaliter sunt calida vel frigida, a superiori
corpore recipiunt multo principalius quam a generante; nam primum generationis principium est corpus caeleste.
|#6 Tertio ibi: in medio quidem igitur etc., ostendit ordinem elementorum. Si enim per participationem motus fit
calor in istis inferioribus, et per elongationem a motu caelesti e converso fit frigus, necesse est quod illud quod
est frigidissimum et gravissimum, idest aqua et terra, sit magis remotum a motu caelesti, existens in medio
quantum ad terram, et circa medium quantum ad aquam. Vel dicit circa medium, eo quod medium, cum sit
indivisibile, non potest esse locus corporis: sed circa medium, idest centrum mundi, est terra et aqua, centrum
autem terrae est in centro totius. Circa haec autem, scilicet terram et aquam, et habita his, idest consequenter
ordinata post ipsa, est aer et id quod consueto nomine vocamus ignem, in quibus abundat calor.
Exponit autem quod dixerat, dicens quod quartum elementum supra aerem ordinatum non proprie vocatur ignis.
Ignis enim significat excessum calidi, et est quasi quidam fervor et accensio quaedam; sicut glacies non est
elementum, sed est quidam excessus frigoris ad aquam congelatam. Id autem ad quod sic se habet ignis sicut
glacies ad aquam, non est nominatum, et ideo nominamus ipsum nomine ignis: sicut si aqua non haberet nomen,
et nominaremus elementum aquae glaciem. Sed oportet intelligere quod de toto isto corpore quod a nobis dicitur
aer, una pars, quae est propinqua terrae, est quasi calida et humida, propter id quod habet de vapore et
exhalatione terrae. Sic enim elementa sunt ordinata, secundum quod eorum naturae competit: unde quia aer
secundum naturam suam est calidus et humidus, sic est dispositus ut vaporem terrae suscipiat, ad eius calorem et
humiditatem servandam.
Sed illa pars corporis quod communiter vocatur aer, quae est superior, est calida et sicca; et hanc partem
vocamus elementum ignis. Et sic aer nomen commune est duobus elementis.
Et quia dixerat de vapore et exhalatione terrae, ostendit differentiam inter ea. Et dicit quod natura vaporis est
esse humidum et calidum, natura autem exhalationis est esse calidum et siccum: et sic vapor, propter
humiditatem, est quasi in potentia ad aquam; exhalatio autem, propter siccitatem, est quasi in potentia ut igniatur.
|+5 Lectio 5
|#1 Soluta quaestione de ordinatione elementorum, solvit quaestionem de inspissatione nubium. Et ponit duas
solutiones. Quarum primam concludit ex praedictis, dicens quod hanc existimandum est esse causam quare in
superiori parte aeris non congregantur nubes, quia pars eius superior, quae communiter vocatur aer, non solum
est aer, sed magis est quasi ignis, ut dictum est.
Sed quia etiam multo inferius infra illam partem adhuc non generantur nubes, necesse fuit ut poneret aliam
solutionem.
|#2 Unde secundam solutionem ponit ibi: nihil autem prohibet etc.. Et dicit quod nihil prohibet etiam propter
motum aeris in circuitu, prohiberi quod nubes non congregentur in superiori loco: quia necessarium est quod
totus aer qui est in circuitu terrae, fluat circulariter motus.
Sed ab isto fluxu excipit illum aerem qui capitur inter peripheriam, idest circumferentiam, definitam, idest quae
continetur infra partes terrae, ut sic tota terra inveniatur esse sphaerica cum aere incluso inter partes terrae. Et sic
ille aer qui excedit omnem altitudinem montium, in circuitu fluit: aer autem qui continetur infra montium
altitudinem, impeditur ab hoc fluxu ex partibus terrae immobilibus. Et propter hoc generatio ventorum videtur
7

