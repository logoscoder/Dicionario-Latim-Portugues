differentiam respectu tantae magnitudinis); astra autem praedicta et sol moventur aequaliter nobis quidem, et
distantia eorum semper (est) aequalis nobis.
Quod non est sic intelligendum, quod aequalis sit distantia a nobis ad solem, distantiae quae est a nobis ad
stellas, cum supra dictum sit quod stellae sunt supra solem; sed quod sol per motum suum non fit a nobis magis
vel minus distans.
Et similiter convenit stellae: ut intelligatur maior vel minor distantia, quae sit notabilis respectu distantiae quae
est inter solem et stellas; et hoc propter parvitatem terrae. Sed a seipsis sol et stellae non semper distant
aequaliter: quia delphis, hoc est constellatio delphini, quae est in lacteo circulo, quandoque oritur in media nocte,
quandoque autem diluculo; et manifestum est quod plus distat a sole quando oritur in media nocte, quam quando
oritur diluculo. Sed partes lactei circuli semper manent in eodem loco: quod non oportebat si esset apparitio ex
repercussione proveniens; non enim esset haec claritas in eisdem locis, ut ostensum est. Unde patet praedictam
opinionem esse falsam.
|#9 Secundam rationem ponit ibi: adhuc autem nocte etc.. Et dicit quod de nocte in aqua et aliis huiusmodi
corporibus specularibus aspicitur forma lactei circuli. Sed inconveniens est dicere quod tunc visus repercutiatur
ab aqua ad solem: vel propter distantiam enim videtur valde inconveniens quod sint ibi duae repercussiones, una
scilicet ab aqua ad lacteum circulum, et alia a lacteo circulo ad solem.
Ultimo autem epilogando concludit quod lacteus circulus neque est via alicuius planetarum, ut prima opinio
dixit; neque est lumen stellarum quae non respiciuntur a sole, ut dixit secunda opinio; neque est repercussio visus
a stellis ad solem, ut dixit tertia opinio. Hae enim opiniones fuerunt ante eum de Galaxia.
|+13 Lectio 13
|#1 Reprobatis opinionibus aliorum de circulo lacteo, hic ponit propriam opinionem.
Et circa hoc duo facit: primo resumit quaedam superius dicta, quae sunt utilia ad propositum manifestandum;
secundo manifestat propositum, ibi: quod itaque secundum unum astrorum accidit etc..
Resumit autem duo: primo quidem quod supra dictum est de positione siccae exhalationis, et eius inflammatione.
Unde dicit quod vult resumere id quod supra posuit tanquam principium. Dictum est enim supra quod
communiter vocatur aer totum hoc quod est intra terram et globum lunarem; huius autem suprema pars, licet non
proprie possit dici ignis, quia ignis significat excessum in caliditate, sicut glacies in frigore, tamen illa pars
superior aeris habet virtutem ignis, quia est calida et sicca; ita quod, cum aer per motum caelestem disgregatur,
talis consistentia exhalationis praedictae segregatur a terra et ab aere inferiori, et elevatur sursum, et ex hoc
dicimus apparere stellas cometas.
|#2 Secundo ibi: tale itaque oportet etc., resumit quod dictum est supra de uno modo apparitionis cometae. Et
dicit quod oportet intelligere aliquid simile esse in lacteo circulo, quod fit in cometis, quando cometa non fuerit
aliqua exhalatio elevata et ignita per se existens absque aliqua stella, sed fit eius apparitio ab aliqua stellarum
fixarum vel errantium, sicut dictum est. Quia tunc apparent cometae propter hoc, quod tales exhalationes
elevatae consequuntur motum stellarum quae videntur cometae; sicut etiam solem sequitur talis adunata
exhalatio, ex qua, propter repercussionem radiorum, apparet halo, cum aer ad hoc fuerit dispositus.
|#3 Deinde cum dicit: quod itaque secundum unum astrorum accidit etc., manifestat propositum, ostendens quae
sit causa apparitionis lactei circuli. Et circa hoc tria facit: primo proponit causam apparitionis lactei circuli;
secundo inducit signum eorum quae dicta sunt, ibi: signum autem etc.; tertio concludit propositum, ibi: quare si
quidem etc..
Circa primum duo facit. Primo ostendit causam apparitionis lactei circuli. Et dicit quod illud quod accidit in
apparitione secundum unam stellam, oportet accipere esse factum circa totum caelum et circa totum motum
ipsius: quia rationabile est quod, si motus unius stellae attrahit et circumducit aliquam exhalationem, quod multo
magis hoc possit facere motus omnium stellarum; et praecipue in loco illo caeli, ubi apparent frequentissimae
stellae et plurimae et maximae.
|#4 Secundo ibi: qui quidem igitur animalium etc., ostendit causam quare in hac determinata parte caeli circuli
lactei claritas apparet. Et dicit quod circulus animalium, qui dicitur zodiacus, dissolvit adunationem praedictae
exhalationis, propter hoc quod per zodiacum movetur sol et alii planetae. Et haec est etiam causa propter quam,
ut plurimum, cometae non apparent in zodiaco, sed extra tropicos, ut dictum est. Et haec est etiam causa propter
quam circa solem et lunam non fit coma: quia videlicet per motum solis et lunae citius disgregatur exhalatio
(quam diximus esse causam apparitionis cometae et lactei circuli), quam ut possit adunari ad causandum
apparitiones praedictas.
Sed iste circulus in quo apparet nobis videntibus lactea claritas, et est unus maximorum circulorum, quia dividit
sphaeram per medium; et est sic dispositus secundum situm, ut ex utraque parte multum excedat utrumque
18

