meridionalibus, scilicet circa Lybiam, cum nobis sit pluviosus. Sic igitur quia Auster colligit multum de
exhalatione sicca, talis ventus confert multum ad hoc quod descendat aqua salsa. Et sic patet ratio unius eorum
quae dicta sunt, scilicet quare aquae Australes sunt latiores.
Sed quia hoc etiam dixerat de primis aquis autumnalibus, assignat etiam huius causam: quia scilicet necesse est
quod ea quae sunt gravissima in vaporibus elevatis, prius deorsum ferantur; gravissima autem sunt in quibus est
plurimum de terrestri; et ideo aquae primo cadentes in autumno post aestatem, sunt latiores, valde plurimum de
terrestri habentes.
Aliud etiam signum assignat praedictae rationi assignatae de salsedinis causa: quia scilicet propter hoc mare est
calidum, et regiones propinquae mari sunt calidiores, propter abundantiam scilicet praedictae exhalationis mixtae
aquae maris. Quaecumque enim fuerint ignita, etiam post extinctionem videntur habere virtutem caloris in
seipsis, ut patet in cinere et calce et superfluitate animalium habentium calidos ventres. Et huius ratio est, quia in
huiusmodi manet virtus caloris alterantis cum exhalatione sicca. Unde, cum exhalationem siccam resolutam a
terra desiccata, dixerit esse causam salsedinis maris, consequens est ut etiam in mari caliditas ex hoc abundet.
|#5 Deinde cum dicit: fit igitur semper alterum etc., excludit quasdam dubitationes circa praedicta. Et circa hoc
duo facit: primo excludit dubitationes; secundo concludit ex praemissis causam salsedinis maris, ibi: nunc autem
tantum etc.. Prima dividitur in duas, secundum duas dubitationes quas solvit.
Est autem prima dubitatio: cum aqua maris non continue maneat eadem numero secundum partes, sed evaporet
et iterum cadat, non videtur esse causa salsedinis maris exhalatio sicca admixta, sed magis evaporatio ab aqua
salsa.
Et ad hanc dubitationem tollendam, dicit quod aqua maris semper fit altera et altera secundum partes, et
quaelibet pars habet in sui generatione praedictam causam salsedinis, idest admixtionem terrestris exhalationis.
Verum est etiam quod semper aliqua pars aquae salsae elevatur per evaporationem cum dulci: sed cum citius
evaporet subtile quam grossum, et dulce est subtilius quam salsum, oportet quod minus de salso elevetur quam
de dulci; sed per admixtionem exhalationis siccae, illud dulce accrescit iterum in salsedinem; et sic mare semper
conservatur aequale et in quantitate et in salsedine. Et hoc ut ad totum, idest per comparationem ad totum mare,
conservatur aequale vel quasi aequale: non enim semper punctalis conservatur praedicta quantitas.
|#6 Secundam dubitationem solvit ibi: quod autem fit vaporans etc.. Et est haec dubitatio: cum aqua maris sit
salsa, unde contingit quod e vaporibus resolutis ab aqua maris generatur aqua dulcis? et ad hoc solvendum dicit:
iterum dicendum est quod illud quod evaporat in mari, quando condensatur, fit aqua potabilis et dulcis; et ideo
non convertitur in mare, idest in aquam salsam, sed in aquam simpliciter. Et hoc idem patiuntur alia; sicut vinum
et omnes humores, cum condensantur, convertuntur in aquam simpliciter; cum enim evaporant, vapores illi
condensati convertuntur in aquam. Et huius ratio est, quia principium omnium humorum est aqua; resolvuntur
autem omnia in sua principia. Omnia autem alia humida generantur ex aqua per aliquam passionem vel
alterationem; quae passiones variantur propter admixtionem, et fit sapor eius secundum conditionem eius quod
miscetur. Et propter hoc in generatione variatur aqua, et fit salsa. Sed quia unumquodque resolvitur in suum
principium simpliciter, ut dictum est, consequens est ut tam ex aqua maris salsa, quam ex omnibus humoribus,
cuiuscumque sint vaporis, per evaporationem generetur aqua simpliciter.
|#7 Deinde cum dicit: nunc autem tantum etc., ex omnibus praemissis colligit causam de salsedine maris. Et
dicit quod nunc dicendum est quod semper aliqua pars aquae maris sursum ducitur per evaporationem, et fit
potabilis quando condensatur: et iterum cum aqua desursum pluente descendit aliquid terrestre, quod non fuit
sursum ductum ex aqua maris, sed ex arida. Et hoc terrestre, propter pondus, subsidet potabili et dulci; ut sic
quod est subtilius, magis evaporet. Et ideo, propter continuam generationem et corruptionem, non deficit mare,
sicut nec fluvii; nisi forte hoc accidat in aliquibus locis, tam in mari quam in fluviis, secundum aliquas
determinatas periodos, ut supra dictum est. Nec tamen semper eaedem partes remanent aut maris aut terrae, sed
solum tota moles utriusque. Sic enim oportet existimare de terra, sicut de mari, quod una pars sursum elevatur
per exhalationem, et alia descendit; et quod etiam illa quae supernatant et quae descendunt, transmutant loca, ut
sic quaelibet pars utriusque corrumpi et generari possit.
Considerandum est autem quod supra Aristoteles, causam salsedinis maris assignans, ubi tractavit de loco
naturali aquae, dixit quod salsedo maris causatur per evaporationem eius quod est subtile et dulce. Haec autem
causa nulla esset, si in aqua maris nihil alienum admisceretur: quia oporteret hoc etiam quod remanet, esse dulce
et potabile, secundum simplicis aquae naturam.
Et ideo, ad ostendendum quomodo aqua maris sit salsa, ostendit quod sit aliquid extraneum admixtum, quod
subsidens post elevationem dulcis potabilis, reddit aquam maris salsam: et propter hoc dicit terrestre adustum
esse admixtum vaporibus ex quibus generatur aqua. Unde, cum quaelibet pars maris sic generetur, relinquitur
quod singulis partibus maris sit huiusmodi terrestre admixtum, quod secundum plurimum subsidet dulci et
subtili, in maiori parte elevato. Et quia ex eo quod evaporat generatur aqua dulcis, omnis autem aqua fontium et
fluviorum ex eo quod evaporat generatur, vel supra terram vel infra terram, consequens est ut aqua fontium et
37

