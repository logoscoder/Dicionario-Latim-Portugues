|#5
Tertiam rationem ponit ibi: sub principe autem etc.. Et dicit quod tempore cuiusdam principis
Atheniensium, facta fuit stella cometa, sole existente circa tropicos hiemales, idest circa capricornum, et hoc
mense Gamelione, idest decembri vel Ianuario. Et hoc videtur esse impossibile, sicut etiam ipsi dicunt, quod fiat
tanta refractio visus nostri ad solem, propter distantiam eius quae est tunc temporis de nocte ad solem, et propter
magnitudinem decisionis circuli qui est sub horizonte. Falsum est ergo quod dicunt, quod non appareat cometa
nisi sole existente circa tropicum aestivalem.
|#6 Deinde cum dicit: commune autem et his etc., improbat primam opinionem per quatuor rationes.
Quarum prima est contra omnes praedictas opiniones dicentes cometas esse stellas erraticas: quia etiam quaedam
stellarum non errantium accipiunt comam. Et hoc non solum oportet credere Aegyptiis studentibus in
mathematicis, qui hoc dicunt; sed ipse Aristoteles dicit se hoc vidisse, quod una stellarum quae est in figuratione
canis, apud femur eius, comam habuit, sed debilem: quod patuit quia, quando aliquis fortiter intendebat in ipsam,
debilitabatur lumen comae; sed quando aliquis iaciebat visum in stellam non nimis intense et remissius, plus
apparebat lumen comae.
|#7 Secundam rationem ponit ibi: adhuc autem omnes etc.. Et dicit quod omnes cometae qui suo tempore
fuerunt visi, disparuerunt in loco super horizontem sine occasu, idest sine appropinquatione ad solem. Tunc enim
dicitur occasus stellarum, quando intrant sub radiis solis: sed cometae apparentes suo tempore, disparuerunt sine
hoc quod appropinquarent ad solem, adhuc super horizontem existentes longe a sole. Et disparuerunt quasi
paulatim consumpti, ita quod non derelinqueretur neque corpus unius stellae neque plurium. Quia magna stella
de qua supra diximus quod fuit tempore terraemotus in achaia, apparuit tempore hiemis in vespere, existente gelu
et serenitate, sub astio principe Atheniensium; et primo die non apparuit ipsa stella, sed solum coma eius, quasi
occidens ante solem; secundo autem die apparuit quantum possibile fuit, quia per modicum tempus remansit post
solem et mox occubuit; sed lumen cometa extendit usque ad tertiam partem caeli, quasi simul et non paulatim
crescens in lumine, ita ut ille ascensus luminis vocatus fuerit via cometae; et ascendit etiam, retrocedens a sole,
usque ad quasdam stellas quae vocantur zona Orionis, et ibi fuit dissoluta, non appropinquando ad solem, sed
magis ac magis discedendo ab eo.
Haec etiam ratio est contra omnes opiniones praedictas, quae dicunt cometam esse unam vel plures stellarum
errantium. Et sic patet per hanc rationem quod illud quod democritus dixit ad confirmandam suam opinionem,
non fuit sufficiens.
Dixit enim quod, dissolutis cometis, aliquando apparuerunt stellae quaedam remanentes: quod ideo est
insufficiens, quia oportebat ipsum probare quod, non aliquando, sed semper remanserunt stellae dissolutis
cometis; quod apparet esse falsum ex eo quod dictum est.
|#8 Tertiam rationem ponit ibi: adhuc autem et Aegyptii etc.: quae talis est. Aegyptii dicunt quod fiunt
coniunctiones stellarum errantium adinvicem et ad alias stellas fixas. Et dicit se vidisse stellam iovis se
supposuisse cuidam stellae quae est in geminis, ita quod fecit eam disparere. Sed tamen non fuit factus cometa:
quod oporteret secundum opinionem democriti et Anaxagorae.
|#9 Quartam rationem ponit ibi: adhuc autem et ex ratione etc.: quae talis est. Quamvis stellarum quaedam
videantur esse maiores et quaedam minores adinvicem comparatae, tamen unaquaeque secundum se considerata
videtur quasi punctalis et indivisibilis. Sed si essent vere indivisibiles, se invicem tangentes non facerent
maiorem magnitudinem, ut probatum est in VI physic.. Ergo quando videntur indivisibiles licet non sint, quando
coniunguntur adinvicem, non debent videri maiores secundum apparentem magnitudinem.
Et ita ex contactu stellarum non debet videri coma, quasi propter augmentum luminis.
Hae autem duae ultimae rationes sunt proprie contra opinionem democriti.
Ultimo autem recolligit illud quod dictum est: et patet in littera.
|+11 Lectio 11
|#1 Postquam Philosophus reprobavit opiniones aliorum, hic incipit ponere opinionem propriam de cometis. Et
primo ostendit modum certitudinis qui est in hac materia exquirendus. Et dicit quod de talibus, quae sunt
immanifesta sensui, non est exquirenda certa demonstratio et necessaria, sicut in mathematicis et in his quae
subiacent sensui; sed sufficit per rationem demonstrare et ostendere causam, ita quod quaestionem solvamus per
aliquam solutionem possibilem, ex qua non sequatur aliquod inconveniens, per ea quae hic apparent secundum
sensum. Unde hoc modo in proposito ad habendam causam est procedendum.
|#2 Secundo ibi: supponitur enim nobis etc., secundum praedictum modum incipit assignare causam de
apparitione cometae. Et circa hoc duo facit: primo assignat causam de apparitione cometae; secundo de loco et
tempore apparitionis, ibi: eius autem quod est etc.. Prima dividitur in duas: in prima assignat causam apparitionis
14

