|#11 Deinde cum dicit: accidit autem hoc etc., solvit secundam difficultatem. Et circa hoc tria facit: primo solvit
difficultatem; secundo assignat rationem de tempore generationis grandinis, ibi: minus autem aestate etc.; tertio
ponit quoddam conferens ad celeritatem generationis grandinis, ibi: confert autem etc..
Fuit autem secunda difficultas ex hoc quod non videbatur posse dari tempus in quo superius aqua congelaretur in
grandinem; quia statim dum aqua generatur, cadit; et antequam generetur, congelari non potest. Ad solvendam
igitur hanc difficultatem, dicit quod generatio grandinis accidit, quando est velocior aquae congelatio, propter
virtutem frigoris congregati, quam motus aquae pluviae deorsum. Et quod hoc sit possibile, ostendit. Cum enim
omnis motus localis sit in tempore, manifestum est quod in aliquo determinato tempore aqua pluviae fertur
deorsum; contingit autem quod in minori tempore frigiditas, propter suam vehementiam, congelat aquam, quam
sit tempus descensus eius; unde nihil prohibet si congelatio fiat in minori tempore quam motus deorsum aquae, si
frigidum existat fortius et vehemens. Et hinc est quod quanto propinquius nobis fit generatio aquae vel grandinis,
tanto magis subito congeletur, calido existente fortiori prope terram, et vehementius expellente et concludente
frigidum.
Et ideo oportet quod et aquae pluviae fiant violentiores, et tam guttae pluviarum quam grandinum sint maiores,
propter hoc quod per minus spatium feruntur, et minus ex eis dissolvitur.
Illae autem guttae quae cadunt magnae, non sunt crebrae, propter eandem causam: quia enim subito et simul
congelantur in magnas, non in multas partes dividuntur, et subito etiam cadunt; sicque materia pluviae et
grandinis non tam spissim cadit.
|#12 Deinde cum dicit: minus autem aestate etc., assignat rationem de tempore generationis grandinis.
Et dicit quod minus cadunt grandines in aestate quam in vere et in autumno, sed magis quam in hieme. Ideo
autem minus in aestate quam in vere et autumno, quia in aestate est siccior aer; in vere autem est adhuc humidus,
propter hiemem praecedentem, et in autumno iam incipit humectari. Et sic in aestate non est tanta materia
vaporum humidorum ad generationem grandinis, sicut in vere et in autumno, licet sit maior calor. In hieme
autem, licet abundet materia, deficit tamen calor qui sit potens concludere frigidum ad generationem grandinis.
Fiunt etiam grandines tempore maturationis fructuum, idest in fine aestatis, propter eandem causam: quia tunc
calor adhuc viget, et etiam aer iam incipit humectari.
|#13 Deinde cum dicit: confert autem etc., quia difficultatem superius motam solverat propter velocitatem
generationis grandinis, contingentem ex vehementia frigoris, ponit hic quoddam aliud conferens ad celeritatem
eandem. Et dicit quod confert ad celeritatem coagulationis, quod aqua fuit praecalefacta, adiuvante materia
vaporosa caliditatem temporis: et ideo citius infrigidatur, quia frigus vehementius agit in ipsam, et potest
intrinsecus penetrare aquam rarefactam per calorem. Et ideo multi, cum volunt infrigidare calidam aquam,
ponunt eam ad solem primo. Et illi etiam qui piscantur in regione ponti, cum fecerint habitacula tempore glaciei
ad venandum pisces, quos venantur scindentes glaciem fluviorum vel maris, circumfundunt aquam calidam
calamis quibus venantur, ut citius coaguletur; et sic utuntur glacie quasi plumbo, ut calami firmiter quiescant.
Sed et in regionibus et in temporibus calidis aqua calida fit cito frigida, eo quod cito inspissatur, propter
praedictam causam. Et ideo in Arabia et Aethiopia fiunt pluviae aestate et non hieme: quia scilicet vapores cito
infrigidantur ex contrarietate calidi circumstantis, cum regio illa sit valde calida.
Ultimo autem epilogat quae dicta sunt: et est planum in littera.
|+16 Lectio 16
|#1 Postquam Philosophus determinavit de his quae generantur in alto ab exhalatione humida, hic determinat de
his quae generantur in terra ex eadem materia, scilicet de fontibus et fluminibus.
Et dividitur in partes duas: in prima determinat de causa generationis fluviorum; in secunda de duratione eorum,
ibi: non semper autem eadem loca etc..
Circa primum tria facit. Primo dicit de quo est intentio. Et dicit quod est de ventis et omnibus quae ex ventis
causantur, et de fluviis et de mari. De quibus hoc ordine dicetur, quod primo proponemus dubitationes ad
nosipsos, et postea declarabimus veritatem ad nosipsos, et non ad alios: quia de talibus nihil accepimus dictum
ab aliis, quod non quilibet possit dicere, sicut et circa alias materias contingit.
|#2 Secundo ibi: sunt autem quidam etc., ponit opiniones quorundam de ventis. Et dicit quod quidam dixerunt
quod corpus quod dicitur aer, dum fluit et movetur, est ventus; dum autem constat et inspissatur, est nubes et
aqua; ac si eadem natura sit aquae, aeris et venti, et nihil aliud sit ventus quam aer et aqua. Et quia aer totus est
unus, ideo quidam, volentes multum sapienter loqui, dixerunt quod non est nisi unus ventus; et quod videantur
venti differre, hoc non est nisi ex differentia locorum ex quibus moventur.
Quod est simile ac si dicerent quod omnes fluvii sunt unus fluvius, et quod omnis aqua est una: quod manifeste
falsum est. Unde multitudo hominum, qui vulgariter et sine inquisitione philosophiae loquuntur de ventis, melius
loquuntur quam isti, qui sic inquirendo erraverunt. Quia si hoc esset verum, quod omnes fluvii fluerent ex uno
24

