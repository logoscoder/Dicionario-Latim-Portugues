autem quae plus habet de humido, est principium pluentis aquae, ut supra dictum est (quod dicit propter hoc,
quia supra dixerat ei admisceri aliquid de exhalatione sicca): sicca autem exhalatio est principium ventorum.
|#5 Deinde cum dicit: hoc autem quod isto modo etc., manifestat quod dictum est de generatione ventorum. Et
circa hoc tria facit: primo hoc manifestat per rationem; secundo ex hoc quod dictum est, excludit falsas opiniones
de ventis, ibi: quoniam autem altera etc.; tertio hoc manifestat per signa, ibi: attestantur autem quae fiunt etc..
Dicit ergo primo quod, cum sit duplex exhalatio, propter duo ex quibus consurgit, scilicet terram et aquam,
possibile est, immo necessarium, quod sol et caliditas quae est circa terram, possit causare resolutionem
utriusque exhalationis.
|#6 Deinde cum dicit: quoniam autem altera etc., excludit falsas opiniones de ventis. Et primo quantum ad hoc,
quod dicebant quod eadem natura est venti et pluviae. Quod quidem excludit per hoc, quod diversorum diversi
sunt effectus: unde, cum exhalationes differant secundum siccum et humidum, necesse est quod non sit eadem
natura venti et natura aquae pluentis, ut quidam posuerunt, dicentes quod idem aer quando movetur, est ventus,
quando autem condensatur, fit aqua. Sed, sicut dictum est in libro de generatione, aer habet aliquid vaporis et
aliquid fumi. Vapor eius est frigidus et humidus, et bene terminabilis, propter grossitiem: et hoc convenit aeri
inquantum est humidus. Sic etiam vapor, qui elevatur ab aqua, est frigidus secundum suam naturam, sicut et
aqua non calefacta: sicut autem aqua calefacta remanet frigida secundum naturam, ita et vapor. Sed fumus est
calidus et siccus: siccus quidem propter terram, calidus autem propter ignem. Unde manifeste patet quod
superior aer, qui est calidus et humidus, habet similitudinem cum utroque.
|#7 Secundo ibi: etenim inconveniens etc., excludit falsam opinionem quantum ad hoc, quod dicebant quod
ventus nihil aliud est quam aer motus.
Et dicit quod inconveniens est, si quis existimet quod iste aer qui circumstat unumquemque nostrum, quando
movetur est ventus; vel quod unusquisque motus qui accidit in aere, sit ventus; sicut etiam non existimamus
fluvium esse aquam qualitercumque fluentem, etiam si multa sit, sed solum quando fluit ex aliquo principio
determinato, quod est fons ex terra scaturiens. Sic etiam est de ventis: non enim est ventus, si aer moveatur
aliquo modo casu, etiam in magna multitudine, nisi habeat principium, quasi fontem, exhalationem siccam
elevatam. Sic igitur non est verum quod aer motus est ventus: tum quia quandoque parvus aer movetur, tum quia
non habet principium.
|#8 Deinde cum dicit: attestantur autem quae fiunt etc., manifestat quod dictum est de generatione ventorum,
per signa. Et dividitur in partes tres, secundum tria signa quae ponit: secunda pars incipit ibi: adhuc autem post
imbres etc.; tertia ibi: adhuc autem fiendi etc..
Dicit ergo primo quod ea quae fiunt circa ventos et pluvias, attestantur his quae dicta sunt de generatione eorum.
Quia enim continue fit exhalatio, licet quandoque magis et quandoque minus, propter hoc nubes, ex quibus
causantur pluviae, et venti semper fiunt, secundum quod natura temporis habet: quia quandoque magis fit,
quandoque minus, secundum diversam temporis conditionem.
Et quia quandoque exhalatio vaporosa plus elevatur, quandoque autem plus de fumosa, secundum diversos
effectus solis et stellarum, ideo quandoque fiunt anni magis pluviosi et humidi, quandoque autem magis ventosi
et sicci.
Quod quidem contingit dupliciter: uno modo secundum unam totam regionem continuam, in qua aliquo tempore
multiplicantur pluviae, et aliquo tempore venti; alio modo fit secundum partes.
Quandoque enim in una parte unius regionis accidunt multi imbres, in alia vero parte eiusdem regionis accidit
multa siccitas: quandoque etiam contingit contrarium, quod tota regio circumstans habet mediocres aquas, vel
etiam excedit in siccitate, alia vero abundat multitudine aquarum. Et huius causam assignat, dicens quod causa
huius est, quod verisimile est quod eadem passio vel siccitatis vel humiditatis, pertingat frequentius ad multam
regionem, ex hoc quod loca quae sunt prope, eandem habent positionem vel situm respectu solis, qui est causa
pluviarum et ventorum: nisi forte aliqua habeat aliquid proprium quod immutet dispositionem eius, ut puta
montes vel aquas. Sed quamvis ut plurimum hoc accidat, quod tota regio eandem participet passionem, tamen
quandoque contingit quod secundum unam partem unius regionis abundet exhalatio sicca, ad generandum
ventos, aliquando autem humida, ad generandum pluvias: et quandoque contingit contrarium, ut scilicet ubi olim
abundavit pluvia, ibi nunc abundet ventus. Et huiusmodi diversitatis causa est, quia contingit de utraque
exhalatione quod transeat in exhalationem alterius regionis habitae, idest consequenter se habentis: ut puta,
quandoque sicca exhalatio facit fluxum ventorum in illa regione unde elevatur, sed exhalatio humida a ventis
impellitur ad aliquam regionem propinquam terrae ventosae; et aliquando remanet humida, et transfertur sicca.
Sicut enim in corpore animalis aliquando superior ventositas, quae ex stomacho exhalat, contrarie disponitur
inferiori, quae exhalat ex intestinis; sic et circa loca accidit quod patiuntur quandam contraiacentiam ex
permutatione exhalationum; scilicet dum in regione ex qua transfertur exhalatio humida, abundat siccitas, et in
illa ad quam transfertur, abundat humiditas.
39

