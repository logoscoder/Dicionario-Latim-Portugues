Circa primum tria facit. Primo ponit causam effectivam harum passionum. Et dicit quod illud quod est causa
sicut movens et principale et primum principium omnium harum passionum, est circulus zodiacus, in quo
manifeste movetur sol, qui et disgregat resolvendo vapores a terra, et congregat eos per suam absentiam: frigore
enim invalescente in aere per absentiam solis, nubes condensantur in aquam. Et ideo subiungit quod ex hoc quod
quandoque fit prope nos, quandoque autem elongatur a nobis, existit causa generationis et corruptionis. Fit prope
autem nobis secundum proprium motum, quando accedit ad signa septentrionalia: elongatur autem a nobis, dum
moratur in signis meridionalibus.
|#4 Secundo ibi: manente autem terra etc., ostendit causam materialem harum passionum. Et dicit quod, cum
terra quiescat in medio, illud humidum aqueum quod est circa ipsam, tum a radiis solis tum ab alia caliditate
quae est a superioribus corporibus, resolvitur in vaporem, et sic subtiliatum per virtutem calidi sursum fertur.
|#5 Tertio ibi: caliditate autem etc., ostendit modum generationis horum de quibus intendit. Et circa hoc tria
facit. Primo ponit in communi modum generationis harum passionum. Et dicit quod vapor qui sursum fertur per
virtutem caloris, deseritur a caliditate quae sursum eum ferebat.
Quod quidem contingit dupliciter: uno modo per hoc quod id quod erat subtilius et calidius in vapore, elevatur
ulterius ad superiorem locum exhalationis siccae, et sic residua pars vaporis remanet frigida; alio modo per hoc
quod calor qui est in vapore extinguitur, propter hoc quod longe elevatur a terra in aere qui est supra terram, ubi
deficit calor propter hoc quod radii reverberati a terra in immensum sparguntur, ut supra dictum est. Sic igitur
deficiente calore calefaciente et elevante vaporem aqueum, vapor aqueus redit ad suam naturam, coadunante
etiam frigiditate loci; et sic infrigidatur, et infrigidatus inspissatur, et inspissatus cadit ad terram.
|#6 Secundo ibi: est autem quae quidem etc., ostendit quid sit medium in praedictis transmutationibus.
In prima enim transmutatione, secundum quam aqua subtiliatur et elevatur, medium est vapor: nam ipsa
exhalatio resoluta ab aqua vocatur vapor, qui est medius inter aerem et aquam.
In illa autem transmutatione secundum quam aer condensatur in aquam, medium est nubes, quae est via
generationis aquae. Sed cum nubes condensatur in aquam, id quod est residuum de nube, quod scilicet in aquam
condensari non potuit, est caligo nebulae. Et ideo nebula magis est signum serenitatis quam pluviae: quia nebula
est quasi quaedam nubes sterilis, idest sine pluvia, quae est naturalis effectus nubis. Contingit tamen aliquando
nebulam elevari in ipsa exhalatione vaporum, antequam condensentur in nubem perfecte: et tunc nebula potest
esse signum pluviae.
|#7 Tertio ibi: fit autem circulus iste etc., ostendit quomodo in praedictis transmutationibus representatur
similitudo primae causae moventis, scilicet circulationis solis. Attenditur enim quaedam circulatio in praedictis
transmutationibus, dum aqua resolvitur in vapores, qui condensantur in nubes, et nubes in aquam, quae cadit in
terram.
Dicit ergo quod ista circularis transmutatio imitatur circularem motum solis: sol enim permutatur ad diversas
partes caeli, puta ad septentrionem et meridiem, et circulatio ista completur in hoc quod vapores ascendunt
sursum et descendunt deorsum. Sed oportet intelligere quod iste fluxus vaporum ascendentium et
descendentium, sit quasi quidam fluvius circularis communis aeri et aquae: nam quod aqua resolvitur in
vaporem, ad aerem attinet, quod autem nubes in aquam condensantur, ad aquam. Cum ergo sol prope existit, iste
fluvius vaporum ascendit sursum; cum autem elongatur sol, descendit deorsum; et hoc indesinenter fit secundum
ordinem praedictum.
Unde concludit quod forte antiqui dicentes Oceanum esse quendam fluvium circumdantem terram, occulte
loquebantur de hoc fluvio, qui circulariter fluit circa terram, ut dictum est.
|#8 Deinde cum dicit: elevato autem humido etc., determinat de praedictis passionibus in speciali, ostendendo
differentias earum adinvicem.
Et dividitur in duas partes: in prima determinat de generatione illorum quae manifestiorem habent causam; in
secunda de generatione grandinis, circa quam est maior difficultas, ibi: ipsa autem aqua etc..
|#9 Circa primum duo facit. Primo determinat de pluviis: dicens quod cum humidum aqueum elevatur ex virtute
calidi, et iterum fertur deorsum propter infrigidationem, secundum quasdam differentias, huiusmodi passionibus
aeris diversa nomina imponuntur. Quia quando per modicas partes vapores inspissati in aquam cadunt, tunc
dicuntur psecades, idest guttae, sicut aliquando contingit quod parvae guttae decidunt: quando vero secundum
maiores partes decidunt guttae ex vaporibus generatae, vocatur pluvia.
|#10 Secundo ibi: ex eo autem quod de die etc., determinat de rore et pruina. Et circa hoc tria facit. Primo
determinat modum generationis eorum.

20

