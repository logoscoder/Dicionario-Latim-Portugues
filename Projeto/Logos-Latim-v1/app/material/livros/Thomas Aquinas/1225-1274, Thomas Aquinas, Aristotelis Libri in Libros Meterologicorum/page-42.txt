occasus autem in permutatione autumni ad hiemem. Utrumque autem tempus, et ortus et occasus, per plures dies
durat, propter multitudinem constellationis, quae non tota simul incipit apparere vel disparere. In
permutationibus autem temporum accidunt multae perturbationes: quia quando tempus non est determinatum ad
unum, modo declinat ad hoc, modo ad contrarium.
Et ideo multiplicantur pluviae et venti propter exhalationes.
|#4 Deinde cum dicit: etesiae autem etc., determinat de augmento venti post ortum canis.
Et circa hoc tria facit: primo proponit propositum; secundo assignat causam, ibi: causa autem etc.; tertio circa
praedicta movet dubitationem, ibi: dubitant autem quidam etc..
Dicit ergo primo quod etesiae, idest venti quidam annuales, quasi semper flantes in eodem tempore, flant post
conversiones, idest post solstitium aestivale; et non solum statim post ipsum solstitium, sed etiam post ortum
caniculae. Et hoc ideo, quia non flant quando sol maxime appropinquat nobis, scilicet in prima versione, scilicet
in principio cancri; neque quando est longe, utpote quando est in signis meridionalibus.
Et iterum, etesiae flant diebus, et noctibus cessant.
|#5 Deinde cum dicit: causa autem etc., assignat causam praedictorum. Et primo, quare de die flant etesiae, et
maxime in mane et circa vesperum: dicens quod quando sol est maxime propinquus, exsiccat humorem, ex quo
posset congregari materia venti, si resolvi posset; sed quando aliquantulum recedit, tunc exhalatio resolvitur et fit
mediocris; et caliditas etiam est mediocris, ita quod aquae congelatae liquescunt; et terra, dum exsiccatur tum a
caliditate solis tum a caliditate intrinseca, quasi turgescit, et dum multiplicatur humiditas resoluta, exhalat; et sic
generantur venti.
|#6 Secundo ibi: nocte autem deficiunt etc., ostendit causam quare nocte deficiunt etesiae.
Et dicit quod hoc ideo accidit, quia frigiditas noctium congelat humores liquescentes, ut sic exhalatio cesset.
Manifestum est enim quod neque id quod est congelatum exhalat, neque siccum non habens humiditatem; sed
siccum habens humiditatem calefactum exhalat. Et ideo neque in maxima propinquitate solis flant etesiae,
propter desiccationem; neque in noctibus, propter congelationem. Licet etiam huius possit assignari alia ratio:
quia scilicet in nocte sol maxime distat a nobis, et ideo exhalationem elevare non potest.
|#7 Deinde cum dicit: dubitant autem quidam etc., movet dubitationem circa praedeterminata. Et circa hoc tria
facit: primo movet dubitationem; secundo solvit, ibi: habet autem non irrationabiliter etc.; tertio excludit
quoddam quod videtur solutioni contrarium, ibi: Auster autem ab aestiva etc..
Dicit ergo primo quod quidam dubitant quare sic venti boreales continue flant post solstitium aestivale, et noti,
idest Austri, non sic flant post solstitium hiemale. Videtur enim quod, sicut post appropinquationem solis ad
polum septentrionalem, flant venti ex illa parte, ita post appropinquationem solis ad polum contrarium, deberent
flare venti ex parte opposita.
|#8 Deinde cum dicit: habet autem non irrationabiliter etc., solvit praedictam dubitationem. Et dicit quod
opposito tempore fiunt quidam venti qui vocantur leuconoti, sic dicti quia in sereno flant (nam leucos in Graeco
album significat); sed non sic fiunt continui, sicut etesiae boreales, et ideo, quia latent, latentia causat praedictam
dubitationem.
Causa autem quare non flant continue, est ista. Quia boreas flat a locis qui sunt sub polo Arctico, in quibus est
abundantia aquarum et nivium; quae quidem liquefiunt a sole magis post versiones aestivas quam in primis
versionibus, licet tunc sol maxime appropinquet nobis; et ideo post aestivas versiones, et non in ipsis versionibus
flant etesiae. Ita etiam maxime suffocationes caliditatum fiunt, non quando sol maxime appropinquat nobis, qui
sumus in parte septentrionali; sed post est maior calor, propter continuationem calefactionis in longo tempore.
Primo enim, quando sol accedit versus tropicum, invenit materiam dispositam: sed paulatim dominando in
ipsam, magis imprimit effectum suum postquam incipit recedere, cum tamen adhuc sit prope. Et ideo post ortum
canis, in diebus scilicet canicularibus, est maior calor quam ante solstitium vel in ipso solstitio. Et magis etiam
tunc liquefiunt et aquae et nives: et ideo tunc plures fiunt exhalationes, et magis flant venti. Sed verum est quod
in ipso solstitio, quando est magis prope, magis exsiccat, ut supra dixit, et magis disponit materiam ad
exhalationem: sed exhalatio maior fit post ortum canis; et tunc flant etesiae continue. Et similiter post versiones
hiemales flant Ornithiae, dictae ab ave vel gallina: quia oriente aliqua constellatione avis flant, sicut etesiae post
ortum canis (has autem Ornithias supra dixit leuconotos)p et dicit quod Ornithiae sunt debiles, quia sunt
minores: et tardius flant quam etesiae; incipiunt enim flare septuagesimo die post versionem hiemalem, quasi
circa principium veris.
Et hoc ideo, quia necesse est quod sol multum elongetur et minus invalescat, et non totaliter exurat regionem
illam ex qua flant venti Australes, ut possint aliquae exhalationes elevari ad generationem ventorum. Et haec est
ratio quare non continue flant: quia quaedam humiditates in superficie terrae existentes et debiles, exhalant ex
illa parte terrae, sole sic elongato, ex quibus non potest generari continuus ventus; aliae autem humiditates, quae
42

