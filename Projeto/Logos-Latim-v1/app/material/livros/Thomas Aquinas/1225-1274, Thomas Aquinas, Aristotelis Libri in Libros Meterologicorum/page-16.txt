necesse est quod in cometa manifeste videatur ille motus qui est stellae cui adhaeret coma: sed quando stella
cometa est per se ignis existens in aere, sine aliqua superiorum stellarum, tunc videntur subtardantes.
Et hoc manifestat per hoc quod latio inferioris mundi qui est circa terram, talis est, scilicet tardior motu caelesti:
quamvis enim circumvolvatur ignis et magna pars aeris per motum firmamenti, non potest tamen attingere ad
velocitatem motus caelestis. Exhalatio igitur ignita existens in superiori parte aeris, circumvolvitur solum cum
aere et igne: sed quia motus horum corporum est tardior motu firmamenti, ideo cometa existens in aere remanet
post corpora caelestia, quae velocissime moventur; et sic videtur habere motum contrarium firmamento, sicut et
planetae, ex sola retardatione. Quod etiam quidam opinati sunt circa planetas: et inde est etiam quod praedictae
opiniones posuerunt cometas esse planetas.
Sed hoc quod cometa saepe fit per se, et frequentius quam circa aliquam stellarum determinatarum, idest
fixarum, quae habent esse fixum et determinatum in caelo, maxime manifestat quod cometa non est repercussio
facta in exhalatione (quam nominat hypeccauma) ad ipsam stellam cui adhaeret coma, sicut est in halo. Si autem
esset sicut est in halo, fieret repercussio visus ab exhalatione ad ipsam stellam, et non ad solem, sicut dicunt
sequaces Hippocratis. Sed de halo posterius dicetur.
|#8 Deinde cum dicit: de eo autem quod est etc., manifestat quod dixerat, per signum. Et dicit quod huius quod
est consistentiam cometarum esse igneam, vel quantum ad comam apparentem, argumentum est hoc, quod plures
cometae significant spiritus et siccitates. Manifestum est enim quod venti et siccitates fiunt propter hoc, quod
multa exhalatio sicca est segregata a terra; unde necesse est aerem esse sicciorem, et humidum quod evaporat ab
aquis, rarefieri et dissolvi, propter multitudinem calidae exhalationis, ita quod non de facili vapores in aquam
condensentur, sed magis generentur venti, qui causantur ex exhalationibus siccis; hoc autem erit manifestius
quando dicetur de ventis. Sic igitur, quando apparent frequentes et multi cometae, quod accidit propter
multitudinem exhalationis siccae, oportet quod anni sint notabiliter sicci et ventosi. Sed quando rarius fiunt
cometae, et non ita magni fiunt, non sunt anni notabiliter sicci et ventosi; sed tamen, ut frequenter, fit excessus
venti, aut secundum tempus, quia diu durat, aut secundum magnitudinem, quia vehementer flat.
Et ponit exempla. Aliquando enim in quibusdam fluviis cecidit lapis ex aere per diem, elevatus a vento; et tunc
fuit factus quidam cometa circa vesperum. Et similiter circa illum magnum cometam de quo supra dixit, fuit
hiems sicca et borealis, et propter contrarietatem ventorum factus fuit superexcessus fluctuum, ita quod propter
hoc destructae dicuntur quaedam civitates; quia extra in pelago flabat magnus Auster, sed in sinu vincebat
boreas. Similiter sub principe nicomacho apparuit quidam cometa, et tunc etiam fuit factus magnus ventus apud
Corinthum.
|#9 Deinde cum dicit: eius autem quod est etc., assignat causam de loco et tempore apparitionis cometae. Et
dicit quod causa eius quod non fiant multi neque saepe, et magis extra tropicos, idest extra viam solis, quam
intra, est quod per motum solis et astrorum non solum sunt exhalationes calidae a terra resolutae, sed etiam, si
aliquid est in huiusmodi exhalationibus consistens et spissum, per motum solis et stellarum disgregatur; et sic
impeditur causa apparitionis cometae, nisi quando fuerit superabundans talis exhalationis multiplicatio, quod
raro accidit. Et maxime etiam causa est rarae apparitionis cometarum, quia plurimum de materia tali ex qua
causatur apparitio cometae, adunatur in regione lactei circuli, ut infra dicetur: unde raro tantum multiplicatur
exhalatio, quod sufficiat apparitioni cometae et lactei circuli.
|+12 Lectio 12
|#1 Postquam Philosophus determinavit de stellis cadentibus et cometis, nunc determinat de lacteo circulo. Et
primo ostendit de quo est intentio. Et dicit quod iam dicendum est de lacteo circulo, qualiter et propter quam
causam est apparitio eius, et quid est illa claritas quae est quasi lac; hoc servato ordine, ut primo discutiamus ea
quae ab aliis dicta sunt.
Secundo ibi: vocatorum quidem igitur etc., exequitur propositum. Et primo ponit opiniones aliorum; secundo
opinionem propriam, ibi: nos autem dicamus etc.. Prima dividitur in tres, secundum tres opiniones quas ponit:
secunda incipit ibi: qui autem circa Anaxagoram etc.; tertia ibi: amplius autem est tertia etc..
|#2 Circa primum duo facit. Primo ponit opinionem.
Et dicit quod quidam de numero Philosophorum qui vocantur Pythagorici, dixerunt quod lacteus circulus est
quaedam via. Sed in hoc diversificati sunt: quidam enim dixerunt quod erat via alicuius stellae quae per hanc
partem caeli transivit, derelicto proprio cursu, tempore exorbitationis caeli, quae dicitur in fabulis fuisse facta
sub phaetonte; sed alii dicunt quod per istum circulum quandoque transivit sol. Et ita per motum solis vel stellae,
locus iste caeli est quasi exustus, vel passus aliquam talem passionem, ut videatur ibi quaedam albedo.
|#3 Secundo ibi: inconveniens autem etc., improbat hanc opinionem. Et dicit quod inconveniens fuit quod
ponentes hanc opinionem non simul intelligebant quod, si transitus solis vel stellae esset causa huius claritatis in
16

