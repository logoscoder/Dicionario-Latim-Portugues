si secundum rectam lineam ultra procederet aqua, esset motus ad sursum; idem enim est moveri a medio, et
moveri sursum. Et secundum hoc facile est assignare causam diversitatis colorum et saporum in aquis: quia aqua
fluens recipit colorem et saporem secundum modum terrae per quam effluit.
|#4 Secundo ibi: accidit ergo fluvios etc., improbat praedictam positionem quinque rationibus.
Quarum prima est quod, cum quandoque flumina redeant per eandem viam, quandoque autem per contrariam,
sequitur secundum hanc positionem quod fluviorum fluxus non semper fit ad eandem partem. Quia enim redeunt
ad medium a quo fluxerunt, non magis fluent subtus quam supra, comparando superficiem terrae ad medium,
quod semper intelligitur: a superficie terrae vocatur aliquid sursum et aliquid deorsum, propter altitudinem et
demissionem. Si enim motus fluviorum causatur ex effluentia tartari, effluentia autem tartari est ad omnem
partem, sequitur quod aqua, quasi impulsa a tartaro, indifferenter fluat ad quamlibet partem, sicut et tartarus
fluctuans tendit ad omnem partem. Et sic accidet illud quod dicitur in proverbio, sursum fluviorum, scilicet quod
flumina sint superiora fontibus, vel quod sursum fluant: et hoc est impossibile.
Secundam rationem ponit ibi: adhuc quae fit aqua etc.: quae talis est. Secundum praedictam positionem, videtur
quod oporteat semper aequalem aquam salvari: quia quantum fluit de aqua a tartaro, tantum ponit quod iterum
refluat ad principium. Et sic oportet totaliter excludere generationem aquae in aere, et elevationem aquae a terra
per evaporationem: quod patet esse falsum.
Tertiam rationem ponit ibi: quamvis omnes fluvii etc.. Et est quod omnes fluvii terminantur ad mare, quicumque
non terminantur ad alios fluvios; et nullum flumen est sic terminatum ad terram, quasi terram perforans, quod
vadat ad tartarum; sed si sunt aliqua flumina intrantia in concavitatem terrae, iterum exeunt in aliquo loco. Et sic
non videtur verum quod flumina iterum redeant ad tartarum.
Quartam rationem ponit ibi: magni autem fiunt etc.: quae talis est. Si cursus fluviorum causatur ex effluentia
tartari, oporteret quod ab ipso sui principio flumina multitudinem aquae haberent.
Sed hoc non videmus: quia inter fluvios illi inveniuntur magni, qui per longam viam fluunt, eo quod recipiunt
discursiones multorum fluviorum, et detruncant vias eorum et secundum locum, quia sunt profunda magis et
magis concava, et secundum longitudinem, quia longiorem viam currunt.
Et ideo Ister, idest Danubius, et Nilus sunt maximi fluviorum qui in mare mediterraneum exeunt; et de fontibus
eorum diversi diversa dicunt, propter diversitatem fluviorum qui in hos intrant.
Quintam rationem ponit ibi: haec itaque etc..
Et est quod, ultra praedicta inconvenientia, est etiam hoc, quod sequeretur quod mare habeat principium a
tartaro. Quod inconveniens est: quia mare videtur esse locus naturalis aquarum, sicut supra dictum est.
|#5 Tertio ibi: quod quidem igitur etc., recolligit quae supra dicta sunt. Et dicit quod tanta dicta sint de hoc quod
locus iste quem mare occupat, est locus naturalis aquae, et non solum locus naturalis maris, idest aquae salsae
existentis. Et dictum est quare illud quod est potabile et dulce, non manifestatur in mari, sed in aquis fluentibus;
illud autem quod salsum est, subsidet in mari, quasi derelictum post evaporationem eius quod erat potabile et
dulce. Et dictum est etiam quod mare magis est terminus aquarum quam principium: quia scilicet aqua extra
mare generatur, et sursum in aere, ut dictum est de generatione pluviarum, et intra terram, ut dictum est de
generatione fontium et fluviorum; et tamen, ubicumque generatur aqua, fluit ad mare, nisi impediatur. Et sic
aqua salsa se habet sicut illud quod est superfluum alimenti in corporibus animalium: nam superfluum alimenti
est salsum vel amarum. Quod verum est de superfluo cuiuslibet alimenti, sed maxime de superfluo alimenti
humidi, sicut urina, quae est magis indigesta, et ideo est magis amara et salsa, ut patet.
|+4 Lectio 4
|#1 Postquam Philosophus determinavit de natura maris, ostendens quod est locus naturalis aquae, hic inquirit
de generatione ipsius. Et primo dicit de quo est intentio. Et dicit quod dicendum est de salsedine maris; et iterum
utrum mare est sempiternum, aut fuit aliquod tempus quando non erat mare, et erit aliquod tempus quo non erit,
sed totaliter deficiet.
|#2 Secundo ibi: etenim sic putant quidam etc., prosequitur propositum, destruendo opiniones aliorum circa
hoc. Et primo destruit opiniones antiquorum; secundo excludit rationem eorum, ibi: acceperunt autem
suspicionem hanc etc..
Circa primum duo facit. Primo destruit opiniones antiquorum de incoeptione maris. Et dicit quod quidam
putaverunt quod mare non semper fuit, sed quandoque incoepit: et posuerunt etiam quod totus mundus esse
incoepit per generationem quandam, dicentes quod simul generatum est mare cum mundo. Et hoc rationabiliter:
quia cum mare sit aliquo modo locus aquae, quae est unum elementum, oportet quod sit de principalibus partibus
mundi; et ideo quandocumque fuit mundus, fuit mare. Et ideo, sicut illi argumentantur quod, quia mundus
genitus est, et mare sit generatum, ita possumus e converso argumentari quod, si mundus est perpetuus, et mare
sit perpetuum.
33

