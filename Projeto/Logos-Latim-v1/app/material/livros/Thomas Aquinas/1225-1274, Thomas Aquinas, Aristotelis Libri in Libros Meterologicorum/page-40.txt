|#9 Deinde cum dicit: adhuc autem post imbres etc., ponit secundum signum. Et dicit quod pluries fit ventus
post pluvias in locis in quibus pluit; et e converso venti cessant aqua pluente.
Et hoc accidit propter hoc quod dictum est de principiis pluviae et ventorum, quia scilicet unum eorum fit ex
exhalatione sicca, aliud ex humida.
Quia cum pluvia ceciderit et humectaverit terram, iterato a terra exhalat exhalatio sicca, quae est materia
ventorum, desiccata ipsa terra tum a caliditate intrinseca, tum a superiori caliditate solis.
Et haec est causa quare post pluvias fiunt venti: cum scilicet venti invalescant per separationem talis elevationis a
terra. Et cessant propter hoc, quod ex virtute caloris iterato separatur calidus vapor a terra, et elevatur in
superiorem locum, et propter frigiditatem ibi condensatur, et fit pluvia: et haec est causa quare post ventos
pluviae superveniunt. Nec solum pluviae succedunt ventis, sed etiam destruunt eos: quia cum nubes a vento
adunentur in unum locum, frigiditas circumstans condensat eas, et generantur aquae; aqua vero infrigidat et
humectat exhalationem siccam, quae erat materia ventorum. Unde manifestum est quod aquae fluentes faciunt
cessare ventos, et succedunt, ipsis cessantibus, pluviae, propter praedictas causas. Et hoc accipit ut signum ad
ostendendum quod ventus et pluvia fiunt ex causis contrariis.
|#10 Deinde cum dicit: adhuc autem fiendi etc., ponit tertium signum quod venti generentur ab exhalatione
sicca. Haec enim est causa quare fiunt venti maxime ab ursa, idest a septentrione (quod vocatur ab ursa, eo quod
duae ursae, maior et minor, circumeunt polum septentrionalem de propinquo), et iterum a meridie: inter omnes
enim ventos magis abundant boreae, qui sunt a septentrione, et Austri, qui sunt a meridie. Et huius causa est,
quia super ista loca non movetur sol, sed accedit ad ea et recedit ab eis. Ad polum quidem septentrionalem
maxime accedit, cum pervenit ad principium cancri: et tunc incipit ab eo recedere continue magis, quousque
perveniat ad principium capricorni; tunc enim maxime accedit ad polum contrarium, a quo iterum recedens
circulariter redit ad principium cancri. Et propter hoc haec duo puncta, scilicet principium cancri et capricorni,
dicuntur tropica, idest conversiva: et quando est in principio cancri, fit versio aestiva, quando autem est in
principio capricorni, versio hiemalis. Ultra autem haec duo signa non accedit ad alterutrum polorum. Sed super
orientem et occidentem semper fertur. Et ideo in locis qui lateraliter se habent ad viam solis, multae nubes
congregantur: quia appropinquante sole, fit exhalatio humidi propter calorem; recedente autem sole ad locum
contrarium, fiunt pluviae et hiemalia frigora. Sic igitur propter hoc quod sol accedit ad tropicos vel recedit, fit
aestas et hiems, et elevatur aqua per evaporationem, et iterum pluit. Quia cum in caelo accedit sol ad principium
cancri, fit aestas nobis, et elevantur plurimi vapores propter calorem ex vicinitate solis: cum autem accedit ad
principium capricorni, fit nobis frigus et hiems, et multitudo pluviarum, propter elongationem solis a nobis. E
converso autem accidit in illa parte terrae sita ad alium polum.
Quia igitur in istis locis qui sunt ad meridiem et septentrionem, plurima aqua descendit, oportet quod ibi etiam
plurima fiat exhalatio; sicut ex lignis viridibus et humidis maior exhalat fumus quam ex siccis. Unde, cum
exhalatio talis sit principium ventorum, rationabile est quod plures et maximi ventorum sint, qui flant a meridie
et vocantur Austri, et qui a septentrione et vocantur boreae. Considerandum est tamen quod Aristoteles hic dicit
Austrum flare ab alio polo, secundum aliorum opinionem: sed contrarium infra dicet secundum suam opinionem,
et aliam causam assignabit de vehementia huius venti.
|+8 Lectio 8
|#1 Postquam determinavit de generatione ventorum, hic determinat de motu ipsorum. Et circa hoc duo facit:
primo ostendit qualis sit motus eorum; secundo inquirit de principio motus eorum, ibi: propter quod et dubitabit
etc..
Dicit ergo primo quod, quamvis exhalatio quae est principium ventorum, sursum elevetur in rectum, tamen
motus eorum non est in rectum: flant enim venti circa terram ab una parte in aliam procedentes, sicut ab oriente
in occidentem, vel e converso. Et causa talis motus est quod, ut supra dictum est, superior pars aeris fertur
circulariter secundum motum caeli; et licet in illo superiori aere non flant venti, ut supra dictum est, sed in aere
inferiori qui est infra altitudinem montium supremorum, tamen iste etiam aer aliquid participat de motu
superioris, licet ista circulatio non compleatur. Et ex hoc contingit quod exhalationes commoventes aerem, non
movent ipsum in sursum aut in deorsum, quod videtur exigere subtilitas exhalationis calefactae, aut frigiditatis
iam condensatae; sed commovent aerem in obliquum, quasi aere retinente aliquid de utroque motu. Unde non
oportet quod semper motus venti sit ad occidentem, sicut est motus caeli, sed fit in oppositum exhalationis
compellentis; quae tamen impulsio ex motu caeli habet quod sit obliqua. Nec propter hoc sequitur quod motus
venti non sit naturalis, quia obliquitas eius causatur ex motu corporis caelestis: tum quia motus qui fiunt in
inferioribus a corpore caelesti, dicuntur naturales, licet non sint secundum naturam corporis inferioris, ut patet in
fluxu et refluxu maris, quia corpora inferiora naturaliter subduntur superioribus; tum quia naturale est unicuique,
quod consequitur ipsum ex causa suae generationis; unde, cum causa activa ventorum sit motus solis, ut supra
dictum est, sequitur quod obliquitas motus ex motu caeli causata, sit ei naturalis.
40

