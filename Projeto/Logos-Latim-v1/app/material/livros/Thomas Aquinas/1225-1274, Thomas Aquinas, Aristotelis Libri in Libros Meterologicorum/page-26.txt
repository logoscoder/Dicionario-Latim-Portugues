suspensa, ad hoc quod aqua possit fluere; et sic producunt aquam in multis locis; et colligunt etiam aquam
desuper complutam. Sed hoc secundum modicas partes, non tamen ita quod infra montes sint voragines in quibus
congregatur aqua. Et ideo dicit quod colligunt aquam, quia suscipiunt magnam multitudinem aquae desuper
advenientis per pluviam.
Et ad hoc cooperatur figura montium: nam figura rotunda est capacissima figurarum. Nihil autem differt ad
recipiendam multitudinem aquae, an circumferentia sit disposita supreme secundum concavitatem, an secundum
convexam gibbositatem: quia utroque modo aequalem quantitatem capiet. Unde licet montes non sint positi
secundum concavitatem, sed magis secundum gibbositatem, tamen multitudinem aquarum recipere possunt. Et
non solum colligunt multitudinem aquarum ut aliunde receptam, propter figuram, sed etiam producunt eam ut
interius generatam propter frigiditatem: quia vaporem resolutum a terra, et ascendentem propter caliditatem
innatam, frigiditas terrae infra terram partim coagulat, et sic iterum condensat ipsum in aquam. Et ideo, ut dictum
est, maximi fluviorum fluunt ex maximis montibus.
Et hoc manifestum est, si quis consideret circularem descriptionem terrae: qui enim sic descripserunt terram, vel
ipsi viderunt flumina et regiones, vel ab aliis inquisiverunt. Ponit ergo exemplum primo quidem in Asia de
parnaso, qui est ad ortum hiemalem, et de caucaso, qui est ad ortum aestivalem, ex quibus, cum sint maximi
montes, multi et maximi fluvii oriuntur; in europa autem de monte pyrenaeo, qui est ad occasum aequinoctialem,
et de quibusdam aliis montibus qui sunt ad septentrionem in Scythia, ex quibus etiam fiunt magna flumina; et in
Africa, sive in Libya, de quibusdam aliis magnis montibus, ex quibus alia magna flumina fluunt. Et similiter
dicit esse de aliis montibus et fluviis: et quod, quicumque alii fluvii fluunt ex paludibus, paludes istae sunt
positae prope montes, et sic in idem redit.
Et sic, exemplis positis, concludit propositum, dicens: quod quidem igitur non oportet etc.. Et repetit quod supra
dictum est: unde planum est in littera.
|#8 Deinde cum dicit: non solum sed et talia etc., excludit rationem ponentium praedictam positionem.
Et dicit quod non est inconveniens quod inveniantur aliqua loca habentia actu multitudinem aquae, ac si essent
stagna; sed non ad tantum hoc valet, ut ex hoc possit accidere fluxus fluviorum. Non enim magis possumus
dicere quod aquae, si quae collectae inveniuntur sub terra vel in montibus, contineant totam aquam fluviorum,
quam si quis dicat quod fontes qui manifeste apparent extra terram, totam aquam fluviorum actu contineant:
plurimi enim fluviorum fluunt ex fontibus (quod dicit propter hoc quod aliqui fluunt ex paludibus, ut dictum
est)p unde simile est putare quod contineant totum corpus aquae quae fluit per flumina, illae collectiones
subterraneae, ut existimare quod ipsam contineant istae collectiones aquarum quae inveniuntur extra terram in
fontibus. Unde, cum de fontibus manifestum sit hoc esse falsum, per simile potest cognosci hoc etiam esse
falsum de collectionibus aquarum quae sunt sub terra. Quod autem sint tales collectiones aquarum sub terra,
manifestum esse potest per hoc quod multa flumina absorbentur a terra. Et hoc manifestat per multa exempla: et
est planum in littera.
|+17 Lectio 17
|#1 Postquam Philosophus ostendit causam generationis fluviorum, hic determinat de duratione eorum. Et circa
hoc duo facit. Primo ponit opinionem suam circa hoc. Et dicit quod non semper eadem loca terrae sunt aquosa
vel arida; sed hoc permutatur secundum quod fluvii generantur de novo vel deficiunt.
Propter quam causam fit permutatio circa terram, ut quae nunc est arida, aliquando fiat mare, et e converso; et
non semper in una et eadem parte terrae sint mare vel terra sicca. Sed hoc non accidit casu, sed secundum
quendam ordinem, et secundum aliquam circulationem caeli; sicut et omnes transmutationes quae fiunt in istis
inferioribus, ordinantur secundum motum caeli.
|#2 Secundo ibi: principium autem etc., manifestat quod dixerat. Et circa hoc duo facit: primo assignat causam
unam eius quod dictum est; secundo excludit quandam causam ab aliis opinatam, ibi: qui quidem igitur
respiciunt etc.. Circa primum duo facit: primo assignat causam praedictae transmutationis; secundo assignat
causam quare praedicta transmutatio lateat, ibi: sed propterea quod fit etc..
Dicit ergo primo quod causa et principium transmutationis praedictae hoc est, quod virtus terrae habet suo modo
statum et senectutem, sicut corpora animalium et plantarum. In hoc tamen est differentia, quod animalia et
plantae patiuntur statum et senectutem, non successive secundum diversas partes, sed simul secundum totum:
sed in terra haec transmutatio est secundum partem et partem, propter caliditatem et frigus, crescente una parte in
caliditate vel frigore, et alia deminuta, propter motum solis et alias circulationes caelestium corporum. Et inde est
quod secundum diversum situm in aspectu solis et stellarum, partes terrae recipiunt diversam virtutem; ita quod
aliquae partes terrae possunt diu permanere in humiditate et aquositate, secundum aliquod determinatum tempus,
quod est eis quasi iuventus vel status; et postmodum siccari, quod est terrae quasi senectus, quae naturaliter
propter defectum humorum habet desiccare.

26

