|#2 Deinde cum dicit: propter quod et dubitabit etc., inquirit de principio motus ventorum: et primo unde
incipiant moveri; secundo qualiter ex illo principio procedant, ibi: quod autem exhalationibus etc..
Dicit ergo primo quod, quia non est motus venti in rectum, scilicet neque sursum neque deorsum, sed in
obliquum, dubitabit utique quis unde sit principium motus ventorum, utrum sursum aut deorsum. Sed quod
principium motus ventorum sit sursum, manifestat ipse aer, in quo apparet motus venti, antequam ventus flaverit
in terra. Nam si apparuerit aliqua nubes aut caligo, videtur moveri a vento iam existente in aere, antequam
manifeste veniat circa terram, tanquam vento habente principium motus sursum. Sed quia ventus generatur ex
multitudine exhalationis siccae resolutae a terra, manifestum est quod, licet principium motus sit desuper, tamen
materiale principium generationis est de subtus. Et hoc ideo, quia ab illo loco incipit motus venti, in quem tendit
exhalatio sicca elevata; sicut ab illo loco incipit descendere pluvia, quo ascendit vapor. Et hoc apparet ex hoc
quod motus venti magis dominatur in locis altis remotis a terra; et etiam, cum exhalatio in rectum sursum feratur,
ibi incipit motus; et in loco ubi appropinquat illi principio, magis potest ventus. Sed tamen manifestum est quod
principium generationis venti est ex terra.
|#3 Deinde cum dicit: quod autem exhalationibus etc., ostendit quomodo venti procedunt a suo principio. Et
dicit quod sicut principia fluviorum paulatim congregantur ex diversis partibus terrae, ita etiam paulatim ab
exhalationibus adunatis congregatur ventus. Et hoc manifestat per duo signa. Quorum unum est, quod venti
minimi apparent in locis in quibus oriuntur, sed procedentes fiunt maximi. Aliud signum est, quod in partibus
septentrionalibus, in hieme est tranquillitas, et loca illa sunt sine vento boreali; sed secundum quod receditur ab
eis, paulatim crescit ventus, et fit maximus.
Ultimo recolligit quod dictum est: et est manifestum in littera; sed oportet attendere quod eosdem ventos hic
notos vocat, quos supra dixit Austros.
|+9 Lectio 9
|#1 Postquam Philosophus determinavit de generatione et motu ventorum, hic determinat de eorum augmento et
deminutione. Et dividitur in partes duas: in prima determinat de deminutione ventorum; in secunda de augmento
eorum, ibi: indiscretus autem et difficilis etc.. Circa primum duo facit: primo ostendit quomodo sol sit causa
deminutionis ventorum; secundo universaliter colligit causas ex quibus contingit ventos cessare vel deminui, ibi:
universaliter autem fiunt etc..
Dicit ergo primo quod, sicut sol movet ventos, ita etiam eos cessare facit. Cum enim sunt paucae exhalationes et
debiles, caliditas solis quod est magis calidum in exhalatione distrahit, ipsum consumendo et dissolvendo
exhalationes, sicut maior flamma exterminat minorem, consumendo materiam eius: et sic cessant venti. Nec
solum facit eos cessare iam existentes, sed etiam impedit eos ne fiant; dum scilicet praevenit, exsiccando terram,
congregationem exhalationis, quae est materia ventorum (et hoc contingit maxime temporibus et locis calidis et
siccis); ut si quis proiiceret modicum cumbustibile in magnum ignem, ex vehementia ignis desiccatur prius
humiditas combustibilis, quam fumus inde exhalare possit.
Sic igitur sol et cessare facit ventos, consumendo materiam iam recollectam; et impedit ne fiant, velociter
desiccando terram. Et ideo circa ortum Orionis, idest ante tempus in quo constellatio Orionis incipit apparere,
exiens de sub radiis solis, tempore ferventis aestatis, fit maxima tranquillitas in aere a ventis, usque ad etesias,
idest ad ventos annuales, qui annuatim consueverunt flare in aestate, et prodromos, idest praecursivos: quia
etesias aliquando aliqui venti praecurrunt, propter hoc quod aliquando aliqua materia velocius praeparatur.
|#2 Deinde cum dicit: universaliter autem fiunt etc., colligit causas cessationis ventorum.
Et dicit quod tranquillitas a ventis fit propter duas causas: aut propter magnum frigus extinguens caliditatem
resolventem exhalationem, sicut accidit tempore quo est magnum gelu, cum supra dictum sit quod pruina
impeditur a ventis, et ideo cum est magnum frigus et pruina, non sunt venti; aut etiam accidit propter maximum
calorem, qui suffocat et extinguit exhalationem, ut supra dictum est. Sed etiam temporibus intermediis, scilicet
inter maximum frigus et maximum calorem, fiunt plurimae tranquillitates: vel quando nondum facta est exhalatio
post impedimentum frigoris aut caloris; aut quando iam facta est aliqua exhalatio et praeteriit, et alia nondum
advenit, postquam ex praeterita generati sunt venti.
|#3 Deinde cum dicit: indiscretus autem et difficilis etc., determinat de augmento ventorum: et primo de
augmento quod accidit in ortu Orionis; secundo de augmento quod accidit post ortum canis, ibi: etesiae autem
etc..
Dicit ergo primo quod figuratio Orionis in suo ortu et occasu, idest quando incipit apparere et quando incipit
disparere, est indiscreta, sive intolerabilis, et difficilis, idest habet graves et tempestuosos ventos. Nec est
contrarium ei quod supra dixit: nam ante ortum Orionis est quaedam tranquillitas, ut supra dixit, sed in ipso ortu
et occasu est tempestas. Causa autem huius est, quia ortus ipsius accidit in permutatione aestatis ad autumnum,
41

