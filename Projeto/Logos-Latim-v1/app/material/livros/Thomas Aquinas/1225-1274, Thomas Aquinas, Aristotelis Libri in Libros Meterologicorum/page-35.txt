prius non fuit salsum, neque posterius salsum erit, ex quo tota aqua quae elevata est, redit. Et sic non potest dici
quod terra admixta facit aquam existentem nunc minoris quantitatis salsam, quod non poterat facere salsam
totam, cum sit aequalis quantitatis nunc et prius. Si autem etiam a principio mare erat salsum, remanebit
assignare causam salsedinis. Et etiam dicendum est quare, si a principio non ferebatur sursum aqua per
evaporationem, nunc hoc accidit.
|#3 Deinde cum dicit: at vero et quicumque terram etc., prosequitur secundam opinionem. Et dicit quod illi
etiam qui dixerunt admixtionem terrae esse causam salsedinis maris, non sufficienter ostendunt quare mare est
salsum. Dicunt enim quod terra habet multos sapores secundum diversas sui partes; ita quod terra quam flumina
deferunt ad mare, admiscetur mari, et facit ipsum salsum. Sed hoc inconveniens videtur, quod mare sic fiat
salsum per admixtionem terrae, et fluvii non sint salsi, qui sunt minoris quantitatis. Si ergo magna multitudo
aquae maris permutatur ad salsedinem ex admixtione terrae, multo magis immutaretur aqua uniuscuiusque fluvii.
Manifestum est enim quod mare est congregatio omnium fluvialium aquarum: in nullo enim differt aqua maris
ab aquis fluminum, nisi per salsedinem aquae; quae non accidit in aquis fluminum, sed solum in loco in quo
omnia flumina congregantur.
Et hoc non videtur possibile, si sola admixtio terrae a fluminibus delatae, salsedinem causaret.
|#4 Tertio ibi: similiter autem derisibile etc., improbat tertiam opinionem tribus rationibus.
Quarum prima est sumpta ex hoc quod immanifeste causam salsedinis assignavit. Et dicit quod derisibile est, si
quis putet aliquid planum dixisse, dicens mare esse sudorem terrae, et ob hoc esse salsum, sicut empedocles
dixit. Forte enim sufficienter dixit, si intendit metaphorice dicere, secundum modum poeticum: dicere enim
aliquid per metaphoras pertinet ad poetas, et probabile est quod empedocles, qui metrice scripsit, ut dicitur,
multa metaphorice protulerit. Sed tamen sic aliquid dicere non sufficit ad cognoscendam naturam rei: quia res
naturalis per similitudinem quae assumitur in metaphora, non est manifesta.
Quomodo enim, cum illud quod homo potat, sit dulce, sudor exinde generatus fiet salsus? non enim fit
manifestum per metaphoram: utrum scilicet sudor remaneat salsus per separationem alicuius quod erat
dulcissimum in poculo; aut efficiatur salsus per commixtionem alicuius, sicut accidit in aquis quae colantur per
cinerem, quia per admixtionem cineris efficiuntur salsae vel amarae. Et eadem causa videtur esse de sapore
urinae, quae est superfluitas collecta in vesica: quia huiusmodi superfluum fit amarum et salsum, cum humidum
potatum sit dulce. Si igitur ita est, quod aqua colata per calcem fit amara; et similiter etiam cum urina defertur
aliqua res talis virtutis, quod possit ipsam salsam facere (nam in vasis in quibus residens conservatur urina,
subsidere invenitur quaedam limositas salsa); et similiter est in sudore, quod adhaeret ei aliquid simile, cum
sudor resolvitur a carnibus, quod facit ipsum salsum, tanquam si hoc humidum, quod exit a corpore per sudorem,
abluat a carnibus illam superfluitatem quae facit sudorem salsum: si inquam ita est in istis tribus rebus, et
metaphora de sudore est bene accepta, manifestum est quod etiam in mari erit causa salsedinis aliquid terrestre
admixtum aquis. Quid autem sit quod facit salsedinem in corpore animalis, in sudore et urina, cognoscitur: quia
est hypostasis alimenti, idest illud quod subsidet residuum ab eo quod attrahitur in usum alimenti nutriti. Et hoc
quidem est causa salsedinis, quia non est digestum. Sed quid sit illud quod hoc modo possit facere salsedinem in
mari, adhuc esset dicendum empedocli, cum non sit manifestum. Et sic patet quod in hoc peccavit empedocles,
quod non manifeste assignavit causam.
|#5 Secundam rationem ponit ibi: omnino autem quomodo possibile etc.: quia, desiccata et calefacta tanta
multitudine aquae, quanta a mari segregatur, tamen tota aqua maris salsa remanet; pars autem quae elevatur a
terra per evaporationem, est submultiplex illius aquae quae in terra relinquitur (dicitur autem submultiplex, quae
comparatur ad aliud sicut dimidium ad duplum, vel sicut subtriplum ad triplum, et sic de aliis)p unde non videtur
quod aqua maris, cum sit maior pars quam aqua elevata per evaporationem, ex hoc possit fieri salsa: nam sudor
et urina, quae fiunt salsa, sunt multo minora quam humiditas in corpore remanens.
|#6 Tertiam rationem ponit ibi: adhuc autem propter quid etc.. Et dicit quod quaerendum est ab empedocle
quare nunc terra, postquam desiccata est a sole in aliqua parte sui, sive maiori sive minori, non sudat, ita quod
sudor eius appareat amarus: si enim hoc fuit a principio, quod terra sudaret humorem amarum, et nunc deberet
fieri.
Sed hoc non videtur nunc accidere: videmus enim quod terra, cum est humida, siccari potest, et postquam est
sicca, non patitur aliquid tale, scilicet ut sudet. Neque igitur possibile fuit quod in prima generatione mundi, terra
existens humida, quia circumdata aquis, sudaret per exsiccationem: sed magis verisimilis est opinio illorum qui
dixerunt quod mare non est sudor terrae, sed aqua relicta post exsiccationem alicuius partis terrae: quod enim
terra humida existens sudet, videtur impossibile. Et sic ultimo concludit quod causae quae adducuntur de
salsedine maris, videntur effugere rationem.
|+6 Lectio 6
35

