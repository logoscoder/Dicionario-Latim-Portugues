Sed tamen in aliis locis frigiditas boreae extinguit caliditatem vaporum, antequam aliqua multitudo possit
adunari ad generationem roris: sed quando fiunt venti Australes, non impeditur congregatio vaporum ut
generetur ros. Sed in ponto etiam aliquando propter boream extinguitur calor vaporum, et impeditur eorum
elevatio: sed aliquando, propter multitudinem frigoris, multum de calido includitur intra terram, et fit multa
exhalatio vaporum; ita quod ad modicum tempus resistit frigiditati aeris, donec congregetur tantum quod
sufficiat ad generationem roris.
|+15 Lectio 15
|#1 Postquam Philosophus determinavit de generatione pluviae, roris et pruinae, hic incipit determinare de
generatione grandinis. Et circa hoc tria facit: primo ostendit locum generationis grandinis; secundo enumerat
quaedam accidentia circa grandinem, quae faciunt difficultatem circa generationem ipsius, ibi: oportet autem
accipere etc.; tertio assignat causam generationis eius, ibi: his quidem igitur etc..
Dicit ergo primo quod, licet vapor congeletur in hoc inferiori aere vicino terrae, tamen aqua non coagulatur hic
ad generationem grandinis, sicut coagulatur in loco nubium. Ex illo enim loco veniunt tria corpora inspissata
propter infrigidationem, scilicet aqua pluviae et nix et grando. Sed duobus horum corporum quaedam
proportionalia fiunt in loco inferiori vicino terrae, quae ex eisdem causis generantur, sed differunt a pluvia et
nive secundum magis et minus, prout scilicet citius vel tardius fit generatio, et secundum multitudinem et
paucitatem. Nix enim et pruina proportionaliter sunt idem, et similiter pluvia et ros: sed differunt secundum
multum et paucum. Quia pluvia fit ex multo vapore infrigidato: huius autem multitudinis causa est et locus
magnus et spatiosus, et multum tempus in quo vapor adunatur et colligitur, et multus etiam locus ex quo
colligitur; quia enim in alto generantur pluviae, ex multis partibus illuc concurrunt vapores. Ros autem habet
paucum de vapore, quia tempus in quo colligitur est paucum (consistentia enim illius vaporis est ephemeros,
idest unius diei), et locus in quo congregatur parvus est, quia congregatur in propinquo terrae: et hoc manifestum
fit per hoc quod generatio roris est velox, et multitudo eius est parva. Et sicut se habet de rore et pluvia, ita se
habet de nive et pruina: quando enim tota nubes congelatur, fit nix; quando vero aliquis parvus vapor circa
terram congelatur, tunc fit pruina. Et ideo utrumque eorum est signum temporis aut regionis frigidae: quia cum in
vapore et nube adhuc sit aliquid de caliditate, non congelaretur nisi esset magnum frigus supervincens
caliditatem ipsam; quia in nube adhuc multum residuum est de calore qui fecit evaporare humidum aqueum a
terra, in vapore autem adhuc magis. Sic ergo, sicut pluvia et nix fiunt superius, ita ros et pruina inferius. Sed
tamen, licet grando fiat superius, non convenit ei proportionale inferius: et huius causa erit manifesta, cum
exposita fuerit causa generationis grandinis.
|#2 Deinde cum dicit: oportet autem accipere etc., proponit quaedam accidentia quae accidunt circa grandinem,
et faciunt difficultatem circa generationem ipsius. Et proponit duas difficultates circa generationem grandinis:
secundam ponit ibi: inconveniens autem etc..
Dicit ergo primo quod oportet accipere ea quae accidunt circa generationem grandinis, quae putantur esse
rationabilia, et non sunt falsa. Et primo proponit quod grando est sicut crystallus quidam, idest aqua vehementer
congelata: et proponit iterum quod aqua maxime congelatur in hieme: ex quibus videtur sequi quod grando
maxime fiat in hieme. Sed contrarium videtur accidere: quia grandines maxime fiunt in vere et in autumno; et
post hoc, tempore fructuum, idest in aestate et circa principium autumni; minus autem in hieme, et tunc quando
fuerit minus frigus hiemis. Et universaliter grandines fiunt in locis magis temperatis: nives autem in frigidioribus
locis et temporibus. Unde et grandines, in quibus apparet maior congelatio, magis deberent fieri locis et
temporibus frigidis.
|#3 Deinde cum dicit: inconveniens autem etc., ponit secundam difficultatem. Et circa hoc tria facit. Primo
ponit difficultatem. Et dicit quod inconveniens videtur quod aqua congeletur superius: quia non potest congelari
antequam sit facta; neque postquam est facta, remanere elevata, quoniam statim cadit. Unde non videtur quod
possit dari tempus in quo congeletur ad generationem grandinis.
|#4 Secundo ibi: at vero neque quemadmodum etc., ponit quandam apparentem solutionem huius difficultatis.
Posset enim aliquis dicere quod aqua, divisa in partes minimas, remanet in aere quasi ei commixta; et non cadit
statim, sed immoratur in aere. Et per hunc modum accidit quando cadunt psecades, de quibus supra dictum est.
Et simile est etiam de terra respectu aquae, quae ita se habet ad terram sicut aer ad aquam: frequenter enim
aurum vel terra supernatat aquae propter parvitatem partium; sed si congregarentur illae partes terrae vel auri,
caderent sub aqua.
Unde, congregatis parvis partibus aquae quae resident in aere, fiunt magnae guttae, et sic deorsum feruntur
psecades. Et ita posset aliquis dicere non esse inconveniens quod aqua insidens aeri congelaretur ad
generationem grandinis.

22

