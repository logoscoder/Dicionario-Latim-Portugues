permaneat id quod generatum est. Frustra enim aliquid generaretur, nisi
generatum in esse permaneret.
Unde ex his mutationibus potest fieri fides in aliis: hoc enim est naturale
quod similiter se habet in omnibus, quia natura semper eodem modo operatur.
Sicut ergo inconveniens videtur quod id quod generatur, statim cum
generatum est corrumpatur; ita inconveniens videtur quod id quod dealbatur,
statim cum factum est album denigretur, et quod id quod augetur statim
decrescat. In omnibus enim his naturae intentio frustraretur.
|+16

Lectio 16

|#1
Postquam Philosophus ostendit quod nulla mutatio potest esse continua
et perpetua nisi localis, hic ostendit quod nulla loci mutatio potest esse
continua et perpetua nisi circularis.
Et circa hoc duo facit: primo ostendit propositum demonstrative; secundo
logice, ibi: rationabiliter autem etc..
Circa primum duo facit: primo ostendit propositum; secundo ex veritate
demonstrata solvit quasdam dubitationes, ibi: unde et ad dubitationem etc..
Circa primum tria facit: primo dicit quid principaliter intendat.
Intendit enim ostendere quod possibile est esse quendam motum, qui unus
existens, in infinitum continuetur; et quod talis motus est solus
circularis. Et hoc primo ostendet.
|#2
Secundo ibi: omne quidem enim movetur etc., ostendit quomodo
procedendum sit.
Quia enim omne quod localiter fertur, movetur vel circulariter, vel motu
recto, vel motu composito ex utroque, sicut si aliquid moveretur per
chordam et arcum; manifestum est quod si quis duorum simplicium motuum,
scilicet vel circularis vel rectus, non potest esse in infinitum continuus,
quod multo minus ille qui est compositus ex utroque. Unde oportet
praetermittere motum compositum, et agere de simplicibus.
|#3
Tertio ibi: quod autem quod fertur etc., ostendit quod motus rectus
qui est super magnitudinem rectam et finitam, non possit esse in infinitum
continuus; et ita nullus motus rectus continuus potest esse in infinitum,
nisi poneretur aliqua magnitudo infinita in actu; quod supra improbatum est
in III physicorum.
Ostendit autem hoc duplici ratione: quarum prima talis est.
Si aliquis super rectam magnitudinem et finitam movetur in infinitum,
oportet quod hoc fiat per reflexionem. Ostensum est enim in sexto, quod
magnitudinem finitam pertransit aliquid tempore finito; cum ergo pervenitur
ad terminum magnitudinis finitae, cessabit motus, nisi mobile revertatur
per reflexionem ad principium magnitudinis unde cepit moveri.
Sed illud quod reflectitur secundum motum rectum, movetur contrariis
motibus.
Quod sic probat.
Contrarii motus sunt quorum termini sunt contrarii, ut in quinto habitum
est. Sed contrarietates loci sunt sursum et deorsum, ante et retro, dextrum
et sinistrum: omne autem quod reflectitur, secundum aliquam istarum
contrarietatum necesse est quod reflectatur: omne ergo quod reflectitur,
movetur contrariis motibus.
Ostensum est autem supra in quinto, quis motus sit unus et continuus, ille
scilicet qui est unius subiecti et in uno tempore et in eadem re non
differenti secundum speciem.
Haec enim tria considerantur in omni motu: primum est tempus; secundum est
subiectum quod movetur, ut homo aut Deus, secundum eos qui corpora
caelestia deos dicebant; tertium autem est in quo movetur, quod quidem in
motu locali est locus, in alteratione passio, idest passibilis qualitas, in
generatione et corruptione species, in augmento et diminutione magnitudo.
Manifestum est autem quod contraria differunt secundum speciem: unde motus
contrarii non possunt esse unus et continuus.
330

