in duplo duplum etc.; tertio removet comparationes falsas, ibi: si autem
alterans etc..
Dicit ergo primo quantum ad augmentum, quod sunt tria, scilicet augens, et
id quod augetur, et tempus: et haec tria habent aliquam quantitatem. Est
etiam quarto accipere quantitatem, secundum quam augens auget, et auctum
augetur. Et haec etiam quatuor est accipere in alteratione: scilicet
alterans, et quod alteratur, et quantitas passionis secundum quam fit
alteratio, quae inest secundum magis et minus, et iterum quantitas temporis
in quo fit alteratio; sicut et haec quatuor in motu locali inveniebantur.
|#8
Deinde cum dicit: in duplo duplum etc., ponit comparationes veras.
Et dicit quod si aliqua potentia secundum hos motus moveat tantum in tanto
tempore, in duplo tempore movebit duplum: et si moveat duplum, hic erit in
duplo tempore. Et similiter movebit eadem potentia medium in medio tempore:
aut si moveat in medio tempore, erit dimidium quod est motum. Aut si sit
dupla potentia, in aequali tempore movebit duplum.
|#9
Deinde cum dicit: si autem alterans etc., excludit falsam
comparationem.
Et dicit quod si aliqua potentia moveat motu alterationis et augmenti
tantum in tanto tempore, non necesse est quod medietas potentiae moveat
medietatem in eodem tempore, aut in medio tempore tantundem: sed forte
continget quod nihil augmentabit vel alterabit, sicut et in gravi, idest
sicut dictum est quod dimidiata potentia non potest movere totum pondus,
neque per totum spatium, neque per aliquam eius partem. Est enim
intelligendum, quod hoc quod dicit: in medio medium, aut in aequali duplum,
ly duplum et medium (quod in accusativo ponitur) non accipitur pro dimidio
vel duplo ipsius mobilis, sed pro dimidio et duplo ex parte rei in qua est
motus, scilicet qualitatis aut quantitatis, quae ita se habent in istis
duobus motibus, sicut longitudo spatii in motu locali: alioquin non
similiter esset in istis motibus et in motu locali. In motu enim locali,
dictum est quod si tanta potentia movet tantum mobile, medietas movebit
medietatem mobilis: hic autem dicitur quod medietas forte nihil movebit.
Sed intelligendum est de toto mobili integro: quia virtus motiva dimidiata
non movebit ipsum, neque per tantam quantitatem aut qualitatem, neque per
eius medium.
|*PHY.8 : LIBER 8
|+1

Lectio 1

|#1
Postquam Philosophus in praecedenti libro ostendit quod necesse est
ponere primum mobile, et primum motum, et primum motorem; in hoc libro
intendit inquirere qualis sit primus motor, et primus motus, et primum
mobile.
Et dividitur in partes duas: in prima praemittit quoddam quod est
necessarium ad sequentem investigationem, scilicet motum esse sempiternum;
in secunda procedit ad investigationem propositi, ibi: principium autem
considerationis etc..
Circa primum tria facit: primo movet dubitationem; secundo ostendit
veritatem secundum suam opinionem, ibi: incipiemus autem primum etc.;
tertio solvit ea quae in contrarium obiici possunt, ibi: contraria autem
his etc..
Circa primum tria facit: primo proponit dubitationem; secundo ponit
opiniones ad utramque partem, ibi: sed quanti quidem etc.; tertio ostendit
utilitatem huius considerationis, ibi: considerandum igitur de hoc etc..
Circa primum duo facit: primo proponit dubitationem de qua investigare
intendit; secundo respondet tacitae quaestioni, ibi: esse quidem igitur
etc..

279

