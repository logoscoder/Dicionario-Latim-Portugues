|#5
Deinde cum dicit: utrum ergo causa etc., inquirit de causa
incomparabilitatis motus recti et circularis.
Quia enim concluserat quod si sunt aeque veloces, sequitur etiam
magnitudines esse aequales, quod inconveniens videtur; posset aliquis
dubitare utrum causa huius incomparabilitatis sit ex parte motus, vel ex
parte magnitudinum. Et hoc est quod quaerit: utrum causa quare motus rectus
non sit aeque velox motui circulari, sit quia loci mutatio est genus
continens sub se diversas species (dictum est autem supra quod ea quae sunt
diversa secundum speciem, non comparantur); aut causa eius est, quia linea
est genus continens sub se rectum et circulare, sicut diversas species. Ex
parte autem temporis non potest esse causa huius incomparabilitatis, quia
omne tempus est atomus, idest indivisibile, secundum speciem.
Huic ergo quaestioni respondet quod utrumque simul coniungitur; quia ex
utraque parte invenitur differentia speciei: ita tamen quod diversitas
speciei in loci mutatione causatur ex diversitate speciei in magnitudine
super quam est motus. Et hoc est quod dicit, quod si illud super quod
movetur, habet species, sequitur quod loci mutatio species habeat.
|#6
Deinde cum dicit: aliquando autem in quo etc., excludit quoddam quod
posset videri esse requirendum ad identitatem speciei et comparabilitatem
in motibus localibus.
Et dicit quod aliquando loci mutationes diversificantur secundum illud in
quo, idest per quod sicut per instrumentum est loci mutatio; sicut si pedes
sint quibus aliquid movetur, dicitur ambulatio; si autem sint alae, dicitur
volatio.
Sed hoc non facit diversitatem speciei in motibus localibus, sed figuris
loci mutatio alia: idest, ista diversitas mutationum non est secundum
speciem, sed solum secundum quandam figuram motus, ut Commentator exponit.
Sed melius potest dici, quod hic intendit dicere quod loci mutatio specie
non diversificatur per instrumenta motus, sed per figuras magnitudinis
super quam transit motus: sic enim rectum et circulare differunt. Et ratio
huius est, quia motus non recipiunt speciem a mobilibus, sed potius a rebus
secundum quas mobilia moventur; instrumenta autem se tenent ex parte
mobilium, figurae autem ex parte rei in qua est motus.
|#7
Deinde cum dicit: quare quae in aequali tempore etc., concludit
propositum.
Et circa hoc tria facit: primo concludit principale propositum; secundo
elicit quoddam consideratione dignum ex conclusione praemissa, ibi: et
significat ratio haec etc.; tertio inquirit de diversitate speciei, ibi:
quando igitur altera est species etc..
Concludit ergo primo, quod ex quo motus non sunt comparabiles nisi sint
unius speciei; et motus locales non sint unius speciei nisi sit eadem
magnitudo secundum speciem: sequitur quod illa sint aeque velocia, quae
moventur in aequali tempore secundum magnitudinem eandem: sed ita tamen,
quod idem accipiatur quod est indifferens specie. Sic enim et motui
conveniet quod sit indifferens specie.
Et ideo hoc praecipue considerandum est in comparatione motuum, quae sit
differentia motus: quia si est differentia genere vel specie, non sunt
comparabiles; si autem est differentia secundum accidens, comparabiles
sunt.
|#8
Deinde cum dicit: et significat ratio haec etc., elicit ex praemissis
quoddam consideratione dignum, scilicet quod genus non est aliquid unum
simpliciter, species autem est aliquid unum simpliciter. Et hoc
significatur ex ratione praecedenti, qua ostensum est quod ea quae sunt
unius generis, non sunt comparabilia; quae vero sunt unius speciei,
comparabilia sunt; cum tamen supra dictum sit, quod eadem natura
comparabilium est: ex quo videtur quod genus non sit una natura, sed
species sit una natura.
273

