quiescit (ut large de quiete loquamur): si igitur nullum quiescens potest
moveri, sequitur quod nihil quod non est per aliquod tempus, possit
generari, et nihil quod est in aliquo tempore, possit corrumpi.
Quarto autem ulterius haec positio destruit universaliter omnem motum: quia
in omni motu est quaedam generatio et corruptio, vel simpliciter vel
secundum quid. Quod enim in aliquid movetur sicut in terminum, generatur
hoc, quantum ad motum alterationis et augmenti; aut in hoc, quantum ad
motum localem; sicut quod movetur de nigro in album, aut de parvo in
magnum, fit album aut magnum; quod autem movetur ad aliquem locum, fit
existens in loco illo. Sed ex quo aliquid mutatur sicut a termino a quo,
corrumpitur hoc in motu alterationis et augmenti, ut nigrum aut parvum; aut
ab hinc quantum ad motum localem. Quia ergo in omni motu est generatio et
corruptio, dum praedicta positio tollit generationem et corruptionem, per
consequens tollit omnem motum.
Quia ergo haec quae dicta sunt, sunt impossibilia, manifestum fit quod
quaedam moventur non quidem semper, sed aliquando; et quaedam quiescunt non
semper, sed aliquando.
|#3
Deinde cum dicit: omnia autem velle etc., inquirit de aliis duobus
membris praemissae divisionis.
Et primo manifestat suam intentionem; secundo exequitur ipsam, ibi:
moventium igitur et eorum quae moventur etc..
Circa primum tria facit: primo ostendit ad quam positionem pertineat
quartum membrum; secundo ea quae dicta sunt in isto capitulo recolligit,
ibi: principium autem iterum faciendum etc.; tertio ostendit quid restat
dicendum, ibi: reliquum ergo considerandum etc..
Dicit ergo primo, quod ponere quod omnia quandoque quiescunt et quandoque
moventur, hoc iam pertinet ad antiquas rationes, quas tetigimus disputantes
de motus sempiternitate. Hoc enim posuisse videtur praecipue empedocles,
quod omnia quandoque moventur sub dominio amicitiae et litis, et quandoque
quiescunt intermediis temporibus.
|#4
Deinde cum dicit: principium autem etc., resumit ea quae dicta sunt
in isto capitulo.
Et primo resumit divisionem supra positam; secundo reprobationem primae
partis, qua ponitur omnia quiescere semper, ibi: quod quidem igitur non
possibile etc.; tertio reprobationem aliorum duorum membrorum, ibi:
similiter autem et impossibile etc..
Dicit ergo primo, quod ad manifestandum magis intentionem sequentium,
debemus incipere ab iis quae nuper determinavimus, sumentes idem principium
quod prius; scilicet quod entia oportet primo quod se habeant in aliqua
harum trium dispositionum, scilicet quod vel omnia quiescant, vel omnia
moveantur, vel quod quaedam quiescant et quaedam moveantur.
Et hoc tertium iterum in tria dividitur: quia si eorum quae sunt, quaedam
quiescunt et quaedam moventur, necesse est quod vel omnia sic se habeant
quod quandoque quiescant et quandoque moveantur; vel quod quaedam semper
quiescant, quaedam autem semper moveantur; vel quod cum iis duobus
apponatur tertium membrum, scilicet quod alia sint quae quiescant aliquando
et non semper, aliis quandoque motis et non semper.
|#5
Deinde cum dicit: quod quidem igitur etc., reprobat primum membrum.
Et dicit quod supra dictum est, quod non sit possibile omnia quiescere
semper, sed et nunc etiam aliquid est addendum. Et duo dicit contra hanc
positionem.
Primo quidem quod necesse est ponere aliquem motum saltem in anima. Quia si
aliquis velit dicere quod secundum veritatem sic se habet quod nihil
movetur, sicut dixerunt sequentes melissum, qui posuit quod ens est
infinitum et immobile: sed tamen non ita videtur secundum sensum, sed multa
entium moventur, ut sensus iudicat.
Si ergo aliquis dicat quod ista opinio est falsa, qua opinamur quaedam
moveri; adhuc sequitur quod motus sit. Quia si opinio falsa est, motus est;
300

