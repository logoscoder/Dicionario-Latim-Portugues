|#9
Deinde cum dicit: habet autem dubitationem si contraria etc., movet
tertiam quaestionem de hoc quod supra dictum est, quod quies quae est in
aliquo termino, contrariatur motui quo receditur ab illo termino.
Sed hoc videtur esse falsum: quia cum aliquis moveatur ex hoc termino sicut
ex loco, aut abiiciatur ille terminus, sicut qualitas vel quantitas, adhuc
dum movetur, videtur habere illud quod abiectum est vel derelictum.
Non enim subito deserit aliquid totum locum, sed successive; et similiter
successive amittit albedinem. Ergo dum movetur, adhuc remanet in termino a
quo. Si igitur quies qua aliquid manet in termino a quo, contrariatur motui
quo inde recedit, sequitur quod duo contraria sint simul; quod est
impossibile.
|#10
Solvit autem hanc dubitationem cum dicit: aut aliquo modo quiescit
etc..
Et dicit quod illud quod movetur recedendo a termino, quiescit in termino a
quo recedit, non simpliciter sed secundum quid, scilicet secundum quod
adhuc manet in illo non totaliter, sed partim: quia hoc est universaliter
verum, quod semper eius quod movetur, una pars est ibi, scilicet in termino
a quo, et alia in termino ad quem. Nec est inconveniens quod unum
contrariorum secundum quid permisceatur alteri; sed quanto est magis
impermixtum, tanto est magis contrarium. Et ideo motus est magis contrarius
motui, cum nunquam ei permisceatur, quam quies, quae quodammodo
permiscetur.
Et ultimo epilogat quod dictum est de motu et quiete, quomodo in eis sit
unitas et contrarietas.
|#11
Deinde cum dicit: dubitabit autem quis etc., ponit quaedam ad
manifestationem praemissorum, quae tamen in exemplaribus Graecis dicuntur
non haberi; et Commentator etiam dicit quod in quibusdam exemplaribus
arabicis non habentur: unde magis videntur esse assumpta de dictis
theophrasti vel alicuius alterius expositoris Aristotelis.
Tria tamen ponuntur hic ad manifestationem praecedentium.
Quorum primum pertinet ad quaestionem quam supra movit de generatione
quietis non naturalis. Unde dicit quod dubitabit aliquis de ipso stare,
quod est generari quietem: quia si omnes motus qui sunt praeter naturam,
habent quietem oppositam, scilicet non naturalem, utrum et illa quies
habeat stare, idest generari? quia si dicatur quod non sit aliqua statio
quietis violentae, sequetur inconveniens.
Manifestum est enim quod id quod per violentiam movetur, quandoque manebit,
idest quiescet, et hoc per violentiam. Quare sequetur quod aliquid erit
quiescens non semper, sine hoc quod fiat quiescens: quod videtur
impossibile. Sed palam est quod erit quandoque quies violenta. Sicut enim
movetur aliquid praeter naturam, ita et quiescit aliquid praeter naturam.
Est autem hic attendendum, quod hoc quod hic dicitur, videtur esse
contrarium ei quod supra dictum est. Unde Averroes dicit quod dubitatio
superius mota, hic solvitur.
Sed melius est ut dicatur quod id quod supra positum est, est magis verum:
licet et quod hic dicitur quodammodo sit verum.
Quies enim violenta non habet generationem proprie, sicut procedentem ab
aliqua causa per se factiva quietis, sicut quies naturalis generatur: sed
habet generationem per accidens, per defectum virtutis factivae: quia
quando cessat violentia moventis vel impeditur, tunc fit quies violenta. Et
propter hoc motus violentus in fine remittitur; naturalis autem in fine
intenditur.
Sciendum tamen est quod alia littera invenitur in hoc loco, quam oportet ad
aliam intentionem referre. Dicit enim sic: quod quaeret aliquis utrum motui
extra naturam contrarietur aliqua quies non secundum naturam.
Non quod quies quae est contra naturam, opponatur motui qui est contra
naturam proprie, ut supra Aristoteles docuit: sed hic dicitur large et
improprie, secundum communem oppositionem quietis ad motum.

205

