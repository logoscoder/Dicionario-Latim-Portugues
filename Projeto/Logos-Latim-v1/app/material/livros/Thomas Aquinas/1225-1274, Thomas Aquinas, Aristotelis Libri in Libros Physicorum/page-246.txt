|#11
Deinde cum dicit: neque igitur secundum etc., ponit rationem qua
zeno excludebat mutationem quae est inter contradictoria.
Dicebat enim sic. Omne quod mutatur, dum mutatur, in neutro terminorum est:
quia dum est in termino a quo, nondum mutatur; dum autem est in termino ad
quem, iam mutatum est. Si ergo aliquid mutetur de uno contradictorio in
aliud, sicut de non albo in album, sequitur quod dum mutatur, neque sit
album neque non album; quod est impossibile.
Licet autem hoc inconveniens sequatur aliquibus, qui ponunt impartibile
moveri, tamen nobis, qui ponimus quod omne quod movetur est partibile,
nullum accidit impossibile. Non enim oportet, si non est totum in altero
extremorum, quod propter hoc non possit dici aut album aut non album.
Contingit enim quod una pars eius sit alba, et alia non alba. Non autem
dicitur aliquid album ex eo quod totum sit huiusmodi, sed quia plures et
principaliores partes sunt tales, quae magis propriae sunt natae tales
esse: quia non idem est non esse in hoc, et non esse totum in hoc, scilicet
in albo vel non albo.
Et quod dictum est de albo vel non albo, intelligendum est de esse vel non
esse simpliciter, et in omnibus quae opponuntur secundum contradictionem,
sicut calidum et non calidum, et huiusmodi. Semper enim oportebit quod sit
in altero contra oppositorum illud quod mutatur, quia denominabitur ab eo
quod principalius inest: sed non sequitur quod semper sit totum in neutro
extremorum, ut zeno putabat.
Sciendum est autem quod haec responsio sufficit ad repellendum rationem
zenonis, quod hic principaliter intenditur. Quomodo autem circa hoc se
habeat veritas, in octavo plenius ostendetur. Non enim in quolibet verum
est, quod pars ante partem alteretur vel generetur, sed aliquando totum
simul, ut supra dictum est: et tunc non habet locum haec responsio, sed
illa quae ponitur in octavo.
|#12
Deinde cum dicit: iterum autem in circulo etc., solvit rationem
zenonis, qua destruebat motum sphaericum.
Dicebat enim quod non est possibile aliquid circulariter vel sphaerice
moveri, vel quocumque alio modo, ita quod aliqua moveantur in seipsis, id
est non progrediendo a loco in quo sunt, sed in ipsomet loco. Et hoc
probabat tali ratione. Omne illud quod per aliquod tempus secundum totum et
partes est in uno et eodem loco, quiescit: sed omnia huiusmodi sunt in
eodem loco et ipsa et partes eorum secundum aliquod tempus, etiam dum
ponuntur moveri: ergo sequitur quod simul moveantur et quiescant; quod est
impossibile.
Huic autem rationi obviat Philosophus dupliciter.
Primo quantum ad hoc quod dixerat, partes sphaerae motae esse in eodem loco
per aliquod tempus: contra quod Aristoteles dicit quod partes sphaerae
motae in nullo tempore sunt in eodem loco. Zeno enim accipiebat locum
totius: et verum est quod dum sphaera movetur, nulla pars exit extra locum
totius sphaerae; sed Aristoteles loquitur de proprio loco partis, secundum
quod pars potest habere locum. Dictum est enim in quarto quod partes
continui sunt in loco in potentia.
Manifestum est autem in motu sphaerico, quod pars mutat proprium locum, sed
non locum totius: quia ubi fuit una pars, succedit alia pars.
Secundo obviat ad praedictam zenonis rationem, quantum ad hoc quod dixit,
quod totum manet in eodem loco per tempus. Contra quod Aristoteles dicit,
quod etiam totum semper mutatur in alium locum: quod sic patet. Ad hoc enim
quod sint duo loca diversa, non oportet quod unus illorum locorum sit
totaliter extra alium; sed quandoque quidem secundus locus est partim
coniunctus primo loco, et partim ab eo divisus, ut potest in his
considerari quae moventur motu recto. Si enim aliquod cubitale corpus
moveatur de ab loco in bc locum, quorum uterque locus sit cubitalis; dum
movetur ab uno loco in alium, oportet quod partim deserat unum et subintret
alium; sicut si deserat de loco ab quantum est ad, subintrabit in locum bc
quantum est be. Manifestum est ergo quod locus de est alius a loco ab, non
tamen totaliter ab eo seiunctus, sed partim.
246

