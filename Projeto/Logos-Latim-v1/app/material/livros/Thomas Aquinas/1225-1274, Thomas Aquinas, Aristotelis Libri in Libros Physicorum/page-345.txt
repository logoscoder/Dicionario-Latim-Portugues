Sic ergo non est possibile quod a finito movente moveatur aliquid motu
infinito, scilicet secundum tempus infinitum. Et sic patet quod primo
proponebatur, quod non contingit quod finitum movens moveat in tempore
infinito.
|#3
Movet autem Avicenna dubitationem circa hanc Aristotelis
demonstrationem.
Videtur enim non esse universalis: est enim aliquod finitum movens et
mobile, a quo non potest aliquid subtrahi vel auferri, sicut est corpus
caeleste; quod tamen in hac demonstratione non excipitur. Unde videtur quod
vel demonstratio sit particularis, vel procedat ex falsa suppositione.
Huic autem obiectioni respondet Averroes in commento, quod quamvis a caelo
nihil posset subtrahi, haec tamen conditionalis est vera: si a caelo aliqua
pars auferatur, pars illa movebit aut movebitur in minori tempore quam
totum. Nihil enim prohibet conditionalem esse veram, cuius antecedens est
impossibile; sicut patet in hac conditionali: si homo volat, habet alas.
Quidquid autem tollit veritatem conditionalis verae, est falsum, licet
antecedens conditionalis sit falsum. Veritas autem praedictae conditionalis
non potest stare cum hoc quod finitum moveat tempore infinito, ut patet per
deductionem Aristotelis.
Sic igitur ex veritate praemissae conditionalis, concludit Aristoteles
impossibile esse quod finitum moveat tempore infinito.
Potest autem brevius dici, quod Aristoteles quando in demonstrationibus
suis utitur ablatione vel subtractione, non semper per ablationem
intelligenda est solutio continuitatis, quam impossibile est esse in
corpore caelesti; sed ablatio intelligi potest secundum quamcumque
designationem. Sicut in ligno continuo manente possum designare vel tactu
vel cogitatione aliquod punctum, quasi dividens totum; et per hunc modum
auferre aliquam partem a toto, et dicere quod minor albedo est in parte
quam in toto. Et per hunc etiam modum potest dici quod minor virtus est ad
movendum in parte corporis caelestis per designationem ablata, quam in
toto.
|#4
Alia autem dubitatio est difficilior.
Non enim videtur esse contra rationem moventis finiti, quod moveat tempore
infinito: quia si illud finitum sit incorruptibile vel impassibile secundum
suam naturam, et non recedens a sua natura, semper eodem modo se habet ad
movendum; quia idem eodem modo se habens, semper facit idem.
Unde non est magis ratio quare non possit movere post, quam ante. Et hoc
sensibiliter apparet: videmus enim quod sol potest in infinito tempore
movere corpora inferiora.
Ad huius autem dubitationis solutionem, investigandus est processus
demonstrationis inductae. Certum enim debet esse, quod sic intelligenda est
conclusio, quemadmodum sequitur ex praemissis.
Considerandum est igitur quod tempus motus potest accipi dupliciter,
praecipue in motu locali: uno modo secundum partes mobilis; alio modo
secundum partes magnitudinis supra quam transit motus. Manifestum est enim
quod prius una pars mobilis pertransit aliquod signum magnitudinis, quam
totum mobile: similiter etiam totum mobile prius pertransit unam partem
magnitudinis, quam totam.
Apparet autem manifeste ex processu Aristotelis, quod hic loquitur de
tempore motus, secundum quod tempus motus accipitur secundum partes
mobilis; et non secundum quod accipitur secundum partes magnitudinis.
Accipit enim in sua demonstratione, quod pars moventis moveat partem
mobilis in minori tempore quam totum moveat totum: quod non esset verum si
acciperemus tempus motus secundum partes magnitudinis quae motu
pertransitur. Eadem enim est proportio partis motoris ad partes mobilis,
quae est proportio totius motoris ad totum mobile.
Unde aequali velocitate semper pars movebit partem, qua totum movet totum:
et sic in aequali tempore pertransibit pars mobilis aliquam magnitudinem,
mota a parte motoris, et totum mobile motum a toto motore.
345

