Et sicut dictum est circa materiam quod etiam genera materiae dicuntur
causa, ita et genera speciei dicuntur causa. Et ponit exemplum in quadam
consonantia musicae quae vocatur diapason, cuius forma est proportio dupla,
quae est duorum ad unum. Nam proportiones numerales applicatae ad sonos
sicut ad materiam, consonantias musicales constituunt: et cum duo vel
duplum sit forma consonantiae quae est diapason, et genus duorum, quod est
numerus, est causa. Sicut enim dicimus quod forma diapason est proportio
duorum ad unum, quae est proportio dupla, ita possumus dicere quod forma
diapason, est proportio duorum ad unum, quae est multiplicitas.
Et ita ad hunc modum causae reducuntur omnes partes quae ponuntur in
definitione: nam partes speciei ponuntur in definitione, non autem partes
materiae, ut dicitur in VII metaphys.. Nec est hoc contra id quod supra
dictum est, quod in definitione rerum naturalium ponitur materia: nam in
definitione speciei non ponitur materia individualis, sed materia communis;
sicut in definitione hominis ponuntur carnes et ossa, non autem hae carnes
et haec ossa.
Natura igitur speciei constituta ex forma et materia communi, se habet ut
formalis respectu individui quod participat talem naturam; et pro tanto hic
dicitur quod partes quae ponuntur in definitione, pertinent ad causam
formalem.
Considerandum est etiam quod duo posuit pertinentia ad quidditatem rei,
scilicet speciem et exemplum, propter diversas opiniones de essentiis
rerum.
Nam Plato posuit naturas specierum esse quasdam formas abstractas, quas
dicebat exemplaria et ideas; et propter hoc posuit exemplum vel paradigma.
Naturales autem Philosophi qui aliquid de forma tetigerunt, posuerunt
formas in materia; et propter hoc nominavit speciem.
|#5
Ulterius autem dicit quod alio modo dicitur causa a quo est
principium motus vel quietis; sicut consilians dicitur causa, et pater
filii, et omne commutans commutati.
Circa huiusmodi autem causas considerandum est quod quadruplex est causa
efficiens, scilicet perficiens, praeparans, adiuvans et consilians.
Perficiens enim est, quod dat complementum motui vel mutationi; sicut quod
introducit formam substantialem in generatione.
Praeparans autem seu disponens est, quod aptat materiam seu subiectum ad
ultimum complementum.
Adiuvans vero est, quod non operatur ad proprium finem, sed ad finem
alterius.
Consilians autem in his quae agunt a proposito, est quod dat agenti formam
per quam agit. Nam agens a proposito agit per suam scientiam, quam
consilians sibi tradit; sicut et in rebus naturalibus generans dicitur
movere gravia vel levia, inquantum dat formam per quam moventur.
|#6
Quartum autem modum causae ponit, quod aliquid dicitur causa ut
finis; et hoc est cuius causa aliquid fit, sicut sanitas dicitur
ambulationis. Et hoc patet quia respondetur ad quaestionem factam propter
quid: cum enim quaerimus propter quid ambulat? dicimus ut sanetur; et hoc
dicentes opinamur nos assignare causam. Ideo autem potius probat de fine
quod sit causa quam de aliis, quia hoc minus videbatur propterea quia finis
est ultimum in generatione.
Et ulterius addit quod omnia quae sunt intermedia inter primum movens et
ultimum finem, omnia sunt quodammodo fines: sicut medicus ad sanitatem
inducendam extenuat corpus, et sic sanitas est finis maciei; maciem autem
operatur per purgationem; purgationem autem per potionem; potionem autem
praeparat per aliqua instrumenta. Unde omnia haec sunt quodammodo finis:
nam macies est finis purgationis, et purgatio potionis, et potio organorum,
et organa sunt fines in operatione vel inquisitione organorum.
Et sic patet quod ista intermedia differunt ad invicem, inquantum quaedam
sunt organa et quaedam opera, operata scilicet per organa.

52

