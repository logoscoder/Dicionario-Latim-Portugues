Et hoc patet per exemplum et per rationem.
Per exemplum quidem in corporibus caelestibus, quorum motus a nullo
impeditur; et tamen eorum est determinata velocitas, secundum determinatum
tempus. Per rationem autem, quia ex hoc ipso quod in magnitudine, per quam
transit motus, est accipere prius et posterius, contingit etiam accipere
prius et posterius in motu; ex quo sequitur motum esse in determinato
tempore. Sed verum est quod huic velocitati potest aliquid subtrahi ex
aliquo impediente. Non igitur oportet quod proportio motus ad motum in
velocitate, sit sicut proportio impedimenti ad impedimentum, ita quod si
non sit aliquod impedimentum, quod motus fiat in non tempore: sed oportet
quod secundum proportionem impedimenti ad impedimentum, sit proportio
retardationis ad retardationem.
Unde posito quod motus sit per vacuum, sequitur quod nulla retardatio
accidat supra velocitatem naturalem; et non sequitur quod motus qui est per
vacuum, non habeat proportionem ad motum qui fit per plenum.
|#9
Huic autem obiectioni Averroes in commento suo resistere conatur.
Et primo quidem conatur ostendere hanc obiectionem ex falsa imaginatione
procedere.
Dicit enim quod ponentes praedictam obiectionem imaginantur additionem in
tarditate motus fieri, sicut fit additio in magnitudine lineae, quod pars
addita sit alia a parte cui additur. Ita enim videtur praedicta obiectio
procedere, ac si tardatio fiat per hoc, quod aliquis motus addatur alteri
motui, ita quod subtracto illo motu addito per impedimentum retardans,
remaneat quantitas motus naturalis.
Sed hoc dicit non esse simile: quia cum retardatur motus, quaelibet pars
motus fit tardior; non autem quaelibet pars lineae fit maior.
Deinde ostendere nititur, quomodo ratio Aristotelis necessitatem habeat. Et
dicit quod velocitas vel tarditas motus consurgit quidem ex proportione
motoris ad mobile; sed oportet mobile esse aliquo modo resistens motori,
sicut patiens quodammodo est contrarium agenti. Quae quidem resistentia
potest esse ex tribus. Primo quidem ex ipso situ mobilis: ex hoc enim ipso
quod movens intendit transferre mobile ad aliquod ubi, ipsum mobile in alio
ubi existens repugnat intentioni motoris; secundo ex natura mobilis, sicut
apparet in motibus violentis, ut cum grave proiicitur sursum; tertio ex
parte medii. Omnia enim haec tria accipienda sunt simul ut unum resistens,
ad hoc quod causetur una causa tarditatis in motu. Quando igitur mobile,
seorsum consideratum secundum quod differt a movente, est aliquid ens actu,
potest inveniri resistentia mobilis ad motorem, vel ex parte mobilis
tantum, sicut accidit in corporibus caelestibus, vel ex parte mobilis et
medii simul, sicut accidit in corporibus animatis quae sunt hic.
Sed in gravibus et levibus, subtracto eo quod mobile habet a movente,
scilicet forma, quae est principium motus, quam dat generans, quod est
movens, non remanet nisi materia, ex cuius parte nulla resistentia potest
considerari ad movens; unde relinquitur in talibus sola resistentia ex
parte medii. Sic igitur in corporibus caelestibus est differentia
velocitatis solum secundum proportionem motoris ad mobile; in corporibus
vero animatis secundum proportionem motoris ad mobile et ad medium
resistens simul. Et in talibus procederet obiectio praedicta, quod remota
retardatione quae est ex parte medii impedientis, adhuc remanet determinata
quantitas temporis in motu, secundum proportionem motoris ad mobile. Sed in
gravibus et levibus non potest esse retardatio velocitatis, nisi secundum
resistentiam medii; et in talibus procedit ratio Aristotelis.
|#10
Sed haec omnino videntur esse frivola. Primo quidem, quia licet
quantitas tarditatis non sit secundum modum quantitatis continuae, ut
addatur motus motui, sed secundum modum quantitatis intensivae, sicut cum
aliquid est altero albius; tamen quantitas temporis ex qua Aristoteles
argumentatur, est secundum modum quantitatis continuae, et fit tempus maius
per additionem temporis ad tempus; unde subtracto tempore quod additur ex
impediente, remanet tempus naturalis velocitatis.
143

