quod omnia quae se tangunt, quod sint naturaliter adnata ad invicem. Sed in
quibus non potest esse contactus, manifestum est quod in his non potest
esse consertus, idest continuatio.
|#11
Deinde cum dicit: quare si est unitas etc., concludit quoddam
corollarium ex dictis; scilicet quod si unitas et punctum sunt separata,
sicut quidam dicunt, ponentes mathematica separari secundum esse, sequitur
quod unitas et punctum non sunt idem.
Et hoc manifestum fit duabus rationibus.
Primo quidem, quia puncta sunt in his quae nata sunt se tangere, et
secundum puncta aliqua se tangunt ad invicem: in unitatibus autem non
invenitur contactus, sed solum hoc quod est consequenter. Secundo vero,
quia inter duo puncta contingit esse aliquid medium; omnis enim linea est
media inter duo puncta: sed inter duas unitates non necesse est esse
aliquod medium. Patet enim quod inter duas unitates, quae constituunt
dualitatem, et ipsam primam unitatem, nihil est medium.
Ultimo ibi: quid quidem igitur est simul etc., epilogat quae dicta sunt: et
est planum in littera.
|+6

Lectio 6

|#1
Postquam Philosophus posuit quasdam definitiones necessarias ad
sequentia, procedit ad tractandum de unitate et diversitate motus.
Et primo determinat de unitate et diversitate motus; secundo de
contrarietate, quae est quaedam diversitatis species, ibi: amplius autem
determinandum etc..
Circa primum duo facit: primo distinguit unitatem motus secundum tres
communes modos; secundo alterum eorum subdividit, ibi: quoniam autem
continuus est etc..
Circa primum tria facit: primo ostendit quomodo motus dicatur unus genere;
secundo quomodo dicatur unus specie, ibi: specie autem unus est etc.;
tertio quomodo dicatur unus numero, ibi: simpliciter autem unus etc..
|#2
Dicit ergo primo quod motus dicitur unus multipliciter, secundum quod
et ipsum unum in communi acceptum multipliciter dicitur, scilicet genere et
specie et numero.
Dicitur autem motus unus genere, secundum figuras praedicamenti. Omnes enim
qui sunt in una coordinatione praedicamenti, possunt dici unus motus
genere: sicut omnis loci mutatio est unus motus genere, quia est in uno
praedicamento ubi; differt autem genere ab alteratione, quae est in
praedicamento qualitatis, ut supra dictum est.
|#3
Deinde cum dicit: specie autem unus est etc., ostendit quomodo motus
sit unus specie.
Et primo ostendit propositum; secundo movet quandam dubitationem, ibi:
dubitabit autem aliquis etc..
Dicit ergo primo quod motus dicitur unus specie, cum non solum est unus
secundum genus, sed etiam secundum speciem individuam, idest
specialissimam, quae non dividitur in alias species. Sunt enim quaedam
species quae dividuntur in alias species; sicut color species est
qualitatis, sed tamen habet differentias, quibus in diversas species
dividitur.
Unde motus qui sunt secundum colores, possunt esse diversi specie, sicut
dealbatio et denigratio: sed omnis dealbatio est eadem secundum speciem, et
similiter omnis denigratio; quia albedini non sunt amplius species, in quas
dividatur.
Sed tamen si sunt quaedam quae sunt simul genera et species, manifestum est
quod motus qui conveniunt in specie subalterna, sunt ut unum specie, idest
secundum quid unus; sed simpliciter non sunt unus specie. Sicut scientia
est quaedam species existimationis, et genus diversarum scientiarum: unde
omnis doctrinatio, quae est motus ad scientiam, est quodammodo una specie,
190

