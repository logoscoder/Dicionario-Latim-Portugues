|#1
Postquam Philosophus in praecedentibus libris determinavit de motu
secundum se, et de consequentibus ad ipsum, et de partibus eius, hic
incipit determinare de motu per comparationem ad motores et mobilia.
Et dividitur in partes duas.
In prima ostendit esse primum motum et primum motorem.
In secunda inquirit qualis sit motus primus et primus motor; et hoc in
octavo libro, ibi: utrum autem factus sit aliquando etc..
Prima autem pars dividitur in partes duas.
In prima parte ostendit esse primum motum et primum motorem. Et quia ea
quae sunt unius ordinis, habent aliquam comparationem ad invicem, ideo in
secunda parte determinat de comparatione motuum ad invicem, ibi: dubitabit
autem utique etc..
Circa primum tria facit: primo praemittit quoddam quo indiget ad propositum
ostendendum; secundo ostendit propositum, ibi: quoniam autem omne quod
movetur etc.; tertio manifestat quoddam quod supposuerat, ibi: primum autem
movens etc..
|#2
Proponit ergo primo quod necesse est omne quod movetur, ab aliquo
alio moveri. Quod quidem in aliquibus est manifestum. Sunt enim quaedam
quae non habent in seipsis principium sui motus, sed principium motus
ipsorum est ab extrinseco, sicut in his quae per violentiam moventur. Si
ergo aliquid sit quod non habeat in seipso principium sui motus, sed
principium sui motus est ab extrinseco, manifestum est quod ab alio
movetur. Si vero sit aliquod mobile quod habeat in seipso principium sui
motus, circa hoc potest esse dubium an ab alio moveatur.
Et ideo circa hoc instat, ad ostendendum quod ab alio movetur. Si ergo
aliquid tale ponatur non moveri ab alio, accipiatur mobile ab, cui quidem
moveri conveniat secundum se et primo, non autem ex eo quod aliqua pars
eius movetur. Sic enim non moveretur secundum se, sed secundum partem;
oportet autem, si aliquid movet seipsum non motum ab altero, quod sit primo
et per se motum; sicut si aliquid est calidum non ab alio, oportet quod sit
primo et per se calidum.
Hoc ergo dato, procedit ad propositum ostendendum dupliciter: primo quidem
excludendo illud, unde maxime videri posset quod aliquid non ab alio
moveatur; secundo directe ostendendo quod nihil potest a seipso moveri,
ibi: amplius quod a seipso movetur etc..
Id autem ex quo maxime videtur quod aliquid non moveatur ab alio, est quia
non movetur ab aliquo exteriori, sed ab interiori principio.
Dicit ergo primo, quod opinari quod ab moveatur a seipso propter hoc quod
totum movetur, et non movetur ab aliquo exteriori, simile est ac si aliquis
diceret quod mobile, cuius una pars movetur et alia movet, moveat seipsum,
propter hoc quod non discernitur quae pars sit movens, et quae sit mota;
sicut si huiusmodi mobilis quod est dez, pars quae est de, moveat partem
quae est ez, et non videatur quae pars earum sit movens et quae sit mota.
Vult autem per primum mobile ab, quod totum movetur et a principio
interiori movente, intelligi aliquod corpus animatum, quod totum movetur ab
anima: per mobile autem dez vult intelligi corpus aliquod quod non totum
movetur, sed una pars eius corporalis est movens, et alia mota; in quo
quidem mobili manifestum est quod id quod movetur, ab alio movetur. Et ex
hoc vult simile ostendere de corpore animato, quod videtur movere seipsum.
Hoc enim ei convenit inquantum una pars aliam movet, scilicet anima corpus,
ut in octavo plenius ostendetur.
|#3
Deinde cum dicit: amplius quod etc., ostendit directe quod omne quod
movetur ab alio movetur, tali ratione.
Omne quod movetur a seipso, non quiescit a suo motu per quietem cuiuscumque
alterius mobilis. Et hoc accipit quasi per se notum.
Ex hoc autem ulterius concludit, quod si aliquod mobile quiescit ad quietem
alterius, quod hoc movetur ab altero. Hoc autem supposito, concludit quod
necesse est omne quod movetur ab aliquo alio moveri. Et quod hoc sequatur
ex praemissis, sic probat.
251

