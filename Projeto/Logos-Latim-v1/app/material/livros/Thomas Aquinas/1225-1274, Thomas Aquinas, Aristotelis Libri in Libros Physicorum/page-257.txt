commune in omni specie motus, quod movens et motum sunt simul, modo
exposito.
|#2
Deinde cum dicit: quoniam autem tres etc., probat propositum.
Et circa hoc duo facit: primo enumerat species motus; secundo in singulis
probat propositum, ibi: omne igitur quod fertur etc..
Dicit ergo primo quod tres sunt motus: unus secundum locum, qui dicitur
loci mutatio: alius secundum qualitatem, qui dicitur alteratio: alius
secundum quantitatem, qui dicitur augmentum et decrementum. Non facit autem
mentionem de generatione et corruptione, quia non sunt motus, ut in quinto
probatum est. Sed cum sint termini motus, scilicet alterationis, ut habitum
est in sexto, per hoc quod probatur propositum in alteratione, sequitur
etiam idem de generatione et corruptione.
Sicut igitur tres sunt species motus, ita tres sunt species mobilium, et
etiam moventium; et in omnibus est verum quod dictum est, scilicet quod
movens et motum sint simul, ut ostendetur in singulis. Sed primo hoc est
ostendendum in motu locali, qui est primus motuum, ut in octavo probabitur.
|#3
Deinde cum dicit: omne igitur quod fertur etc., ostendit propositum
in singulis trium praedictorum motuum: et primo in motu locali; secundo in
motu alterationis, ibi: at vero neque alterati etc.; tertio in motu
augmenti et decrementi, ibi: et quod augetur et augens etc..
Circa primum duo facit: primo ostendit propositum in quibus magis est
manifestum; secundo in quibus magis latet, ibi: quod autem ab alio movetur
etc..
Dicit ergo primo, quod necesse est dicere quod omne quod movetur secundum
locum, aut movetur a seipso aut ab altero.
Quod autem dicit a seipso aliquid moveri, potest intelligi dupliciter. Uno
modo ratione partium, sicut ostendet in octavo quod moventium seipsa, una
pars movet et alia movetur: alio modo primo et per se, ut scilicet aliquid
secundum se totum moveat se totum, sicut supra probavit quod hoc modo nihil
movet seipsum. Si autem concedatur utroque modo aliquid moveri a seipso,
manifestum est quod movens erit in ipso quod movetur, vel sicut idem est in
seipso, vel sicut pars est in toto, ut anima in animali.
Et sic sequetur quod simul sit movens et quod movetur, ita quod nihil erit
ipsorum medium.
|#4
Deinde cum dicit: quod autem ab alio movetur etc., ostendit idem in
iis quae moventur secundum locum ab alio, de quibus minus est manifestum.
Et circa hoc tria facit: primo distinguit modos quibus aliquid contingit ab
altero moveri; secundo reducit eos ad duos, ibi: manifestum igitur est
etc.; tertio in illis duobus probat propositum, ibi: hoc autem manifestum
etc..
Circa primum duo facit.
Primo dividit modos quibus aliquid movetur ab altero; et dicit quod sunt
quatuor, scilicet pulsio, tractio, vectio et vertigo.
Omnes enim motus qui sunt ab alio, reducuntur in istos.
|#5
Secundo ibi: pulsionis igitur etc., manifestat praemissos quatuor
modos.
Et primo manifestat pulsionem, quae est cum movens facit aliquod mobile a
se distare movendo. Dividit autem pulsionem in duo, scilicet in impulsionem
et expulsionem. Dicitur autem impulsio, quando movens sic pellit aliquod
mobile, quod non deficit ipsi deferendo ipsum, sed simul cum eo tendit quo
ducit: expulsio autem est, quando movens sic movet mobile, quod tamen
deficit ei deserendo ipsum, nec comitatur ipsum usque ad finem motus.
|#6
Secundo ibi: vectio autem etc., manifestat de vectione; et dicit quod
vectio fundatur in tribus aliis motibus, scilicet pulsione, tractione et
vertigine, sicut quod est per accidens fundatur in eo quod est per se.

257

