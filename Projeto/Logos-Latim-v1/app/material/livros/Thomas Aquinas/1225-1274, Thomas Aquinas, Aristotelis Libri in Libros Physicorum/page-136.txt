|#3
Deinde cum dicit: videtur autem vacuum etc., ostendit quid significet
nomen vacui: et primo ponit significationem communiorem; secundo
significationem secundum usum Platonicorum, ibi: alio autem modo etc..
Circa primum tria facit: primo ostendit quid significet nomen vacui;
secundo quid oportet addere ad illam significationem, ibi: sed inconveniens
est etc., tertio removet quandam dubitationem, ibi: unde et si etc..
|#4
Dicit ergo quod secundum opinionem hominum, videtur vacuum nihil
aliud significare quam locum in quo nihil sit.
Et huius causa est, quia proprie vacuum dicitur esse, in quo non est
aliquod corpus: quia soli corpori convenit quod sit in loco; et vacuum
nihil aliud potest significare quam locum absque locato. Sed quia homines
opinantur quod omne ens sit corpus, sequitur secundum eorum opinionem quod
ubi non est corpus, nihil sit.
Et ulterius opinantur quod omne corpus sit tangibile, id est habens
tangibiles qualitates.
Et huiusmodi corpus est quod est grave vel leve: nondum enim erat notum
quod corpus caeleste esset praeter naturam quatuor elementorum.
Unde cum proprie de ratione vacui sit quod sit locus in quo non est aliquod
corpus, sequitur quod vacuum sit in quo non est corpus grave vel leve: non
quidem quod hoc sit de ratione vacui secundum primam impositionem nominis,
sed secundum quandam syllogisticam deductionem ex communi opinione hominum,
opinantium omne corpus esse grave vel leve: sicut etiam secundum opinionem
communem hominum existimantium omne ens esse corpus, sequitur vacuum esse
in quo nihil est.
Sic igitur tribus modis potest accipi huius nominis significatio: una est
propria, scilicet vacuum est locus in quo non est corpus: aliae duae
secundum opinionem hominum; quarum una est communior, scilicet vacuum est
locus in quo nihil est; alia vero est magis coarctata, scilicet vacuum est
locus in quo non est corpus grave vel leve.
|#5
Deinde cum dicit: sed inconveniens est etc., ostendit quid addendum
sit ad hanc significationem. Dicit enim quod inconveniens est si dicatur
quod punctum sit vacuum, cum tamen de puncto dici possit quod in puncto non
sit corpus tangibile. Oportet ergo addere quod vacuum sit locus in quo non
sit corpus tangibile, sed sit ibi spatium susceptivum corporis tangibilis:
sicut caecum dicitur quod caret visu, natum autem habere.
Et sic concludit quod uno modo dicitur vacuum, spatium quod non est plenum
corpore sensibili secundum tactum, quod scilicet est grave vel leve.
|#6
Deinde cum dicit: unde et si dubitabit aliquis etc., removet quandam
dubitationem, quae est: utrum si in aliquo spatio sit color vel sonus,
dicendum sit vacuum vel non: et hoc propter definitionem primo datam,
scilicet vacuum est in quo nihil est. Et solvit quod si spatium in quo est
tantum sonus vel color, sit susceptivum corporis tangibilis, vacuum est: si
vero non, non est vacuum. Et hoc ideo, quia haec non est propria definitio
vacui, vacuum est in quo nihil est, nisi secundum opinionem credentium, ubi
non est corpus nihil esse.
|#7
Deinde cum dicit: alio autem modo etc., ponit aliam significationem
vacui secundum usum Platonicorum.
Et dicit quod alio modo dicitur esse vacuum: in quo non est hoc aliquid,
neque aliqua substantia corporea. Fit autem hoc aliquid per formam. Unde
aliqui dicunt materiam corporis, secundum quod est absque forma, esse
vacuum: qui etiam materiam dicunt esse locum, ut supra dictum est. Sed non
bene dicunt: quia materia non est separabilis a rebus quarum est materia;
sed homines quaerunt locum et vacuum, tanquam aliquid separabile a
corporibus locatis.
|#8
Deinde cum dicit: quoniam autem de loco etc., ostendit quomodo aliqui
ponebant vacuum esse.
136

