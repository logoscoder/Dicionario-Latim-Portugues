Circa primum tria facit: primo ponit propositum; secundo exemplificat, ibi:
ut si ipsa abc etc., tertio probat, ibi: si igitur praesentis motus etc..
Propositum est istud: si magnitudo ex indivisibilibus componitur, et motus
qui transit per magnitudinem, componetur ex indivisibilibus motibus,
aequalibus numero indivisibilibus ex quibus componitur magnitudo.
|#3
Exemplificat autem sic. Sit linea abc, quae componatur ex tribus
indivisibilibus, quae sunt a et b et c; et sit o mobile quod movetur in
spatio lineae abc, et motus eius sit dez: oportebit quod si partes spatii
vel lineae sint indivisibiles, quod etiam partes praedicti motus sint
indivisibiles.
Deinde cum dicit: si igitur praesentis motus etc., probat propositum.
Et circa hoc tria facit: primo praemittit quaedam necessaria ad propositi
probationem; secundo probat quod si magnitudo componitur ex punctis, quod
motus componitur non ex motibus, sed ex momentis, ibi: secundum a igitur
etc.; tertio ostendit esse impossibile quod motus componatur ex momentis,
ibi: et motum esse aliquid etc..
|#4
Praemittit ergo primo duo.
Primum est quod secundum quamcumque partem praesentis motus necesse est
aliquid moveri; et e converso, si aliquid movetur, necesse est quod adsit
sibi aliquis motus.
Et si hoc est verum, oportet quod mobile o moveatur per a, quae est pars
totius magnitudinis, ea parte motus quae est d; et secundum b, aliam partem
magnitudinis, moveatur alia parte motus quae est e; et secundum c, tertiam
partem magnitudinis, moveatur tertia parte motus quae est z; ita quod
singulae partes motus respondeant singulis partibus magnitudinis.
Secundum proponit, ibi: si igitur necesse est etc.: et dicit quod necesse
est id quod movetur ab uno termino in alium, non simul moveri et motum
esse, inquantum movetur et quando movetur; sicut si aliquis vadit thebas,
impossibile est haec duo simul esse, scilicet ire thebas et ivisse thebas.
Haec autem duo supponit quasi per se manifesta.
Nam quod necesse sit moveri ad praesentiam motus, apparet etiam in omnibus
accidentibus et formis: quia ad hoc quod aliquid sit album, necesse est
habere albedinem; et e converso, si albedo adsit, necesse est quod sit
album. Quod vero non simul sit moveri et motum esse, apparet ex ipsa motus
successione: quia impossibile est aliqua duo tempora simul esse, ut in
quarto habitum est: unde impossibile est quod simul sit motum esse, quod
est terminus motus, cum ipso moveri.
|#5
Deinde cum dicit: secundum a igitur etc., probat propositum ex
praemissis.
Si enim praesente aliqua parte motus necesse est aliquid moveri, et si
movetur necesse est adesse motum; si mobile quod est o, movetur secundum
impartibilem partem magnitudinis quae est a, oportet quod adsit ei aliquis
motus qui est d. Aut ergo o simul movetur per a et motum est, aut non
simul.
Si autem non simul, sed posterius devenerit quam venit, idest sed posterius
motum est quam movetur, sequitur quod a sit divisibilis: quia cum veniret,
idest dum erat in ipso moveri, neque quiescebat in a, quiete scilicet
praecedente motum, neque transierat totum ipsum a, quia iam non moveretur
per a (nihil enim movetur per spatium per quod iam pertransivit); sed
oportet quod medio modo se habeat. Ergo cum movetur per a, partem eius iam
transivit et in parte eius adhuc manet: et ita sequitur quod a sit
divisibilis; quod est contra suppositum.
Si vero simul venerit et venit, idest si simul motum est et movetur per a,
sequitur quod cum veniens venit, erit ibi ventum, et erit motum ubi
movetur: quod est contra secundam suppositionem.
Sic igitur patet quod secundum impartibilem magnitudinem non potest aliquid
moveri: quia vel oporteret quod simul esset moveri et motum esse, vel quod
magnitudo divideretur.
209

