geminato, idest composito, perficiuntur plurima, idest fiunt multa per
disgregationem: quaedam enim sunt quae generantur per compositionem,
quaedam vero per disgregationem.
Et sicut hoc videmus in particularibus generationibus, sic fiunt res, idest
sic est intelligendum in universali rerum generatione quantum ad totum
mundum. Et nullo modo est ipsius saeculum unum, idest non est unus status
durationis rerum; sed quandoque generatur mundus, quandoque corrumpitur,
quandoque medio modo se habet: saeculum enim dicitur mensura durationis
alicuius rei.
Distinctionem autem horum saeculorum exprimit subdens, sic autem
permutantur; quasi dicat: unum saeculum est in quo res permutantur per
congregationem vel segregationem.
Et ne aliquis opinaretur quod ad generationem mundi non requiritur
saeculum, idest tempus aliquod, sed mundus fit in instanti, ad hoc
excludendum subiungit: neque simul perficiuntur, sed per multam moram
temporis.
Deinde de alio saeculo subdens dicit: sic autem semper sunt immobiles; quia
scilicet in medio tempore generationis et corruptionis posuit res
quiescere.
Et ne aliquis crederet quod semper antea fuerit permutatio, et postea
semper futura sit quies, ad hoc excludendum dicit, secundum circulum; quasi
dicat: circulariter hoc contingit, quod permutantur res et postea
quiescunt, et iterum permutantur, et sic in infinitum.
Deinde subduntur verba Aristotelis exponentis praedicta verba empedoclis,
maxime quantum ad hoc quod dixit, sic autem permutantur.
Dicit ergo quod opinandum est in hoc quod dixit, sic permutantur,
intellexisse ab hinc inde, idest a quodam principio usque nunc; non quod
semper fuerit motus, vel quod postquam incepit, sit interruptus.
|#6
Deinde cum dicit: considerandum igitur etc., ostendit utilitatem
huius considerationis.
Et dicit quod considerandum est quomodo se habeat veritas circa hanc
quaestionem: quia scire veritatem huius quaestionis est praeopere, idest
pernecessarium, non solum ad considerationem scientiae naturalis, sed etiam
ad scientiam de primo principio: quia et hic in octavo et in metaphys., ad
probandum primum principium, utitur aeternitate motus.
Haec enim via probandi primum principium esse, est efficacissima, cui
resisti non potest.
Si enim mundo et motu existente sempiterno, necesse est ponere unum primum
principium; multo magis sempiternitate eorum sublata; quia manifestum est
quod omne novum indiget aliquo principio innovante. Hoc ergo solo modo
poterat videri quod non est necessarium ponere primum principium, si res
sunt ab aeterno. Unde si etiam hoc posito sequitur primum principium esse,
ostenditur omnino necessarium primum principium esse.
|+2

Lectio 2

|#1
Postquam movit dubitationem de sempiternitate motus, hic intendit
ostendere motum esse sempiternum.
Et dividitur in partes duas: in prima ostendit propositum; in secunda
solvit ea quae in contrarium obiici possent, ibi: contraria autem his etc..
Circa primum duo facit: primo ponit rationes ad ostendendum sempiternitatem
motus; secundo ponit rationes contra opiniones Philosophorum contrarium
opinantium, ibi: sed non aliquando etc..
Circa primum duo facit: primo ostendit quod motus semper fuit; secundo quod
semper erit, ibi: eadem autem ratio est etc..
Circa primum duo facit: primo ostendit propositum ratione accepta ex parte
motus; secundo ratione accepta ex parte temporis, ibi: adhuc autem prius et
posterius etc..
Circa primum tria facit: primo praemittit quoddam quod est necessarium ad
probationem sequentem; secundo inducit probationem ad propositum
282

