Quia si mutatio quaedam per se est de mutatione praecedente in mutationem
subsequentem, non oportet quod semper sit mutatio in mutationem
contingentem, idest quam contingat simul esse cum mutatione praecedente:
sicut dealbatio simul potest esse cum aegrotatione, sed sanatio non potest
simul esse cum aegrotatione, quia sunt contrariae mutationes.
Contingit tamen quod aegrotationi succedat in eodem subiecto sicut
dealbatio, ita et sanatio.
Et hoc est quod dicit, quod mutatio quae ponitur esse de una mutatione in
aliam, non semper erit in mutationem contingentem, cum quandoque succedat
non contingens. Et illa etiam mutatio non contingens est ex quodam in
quoddam alterum, idest inter duos alios terminos. Quare ista mutatio non
contingens, in quam aliquis mutatur de aegrotatione, erit sanatio opposita
aegrotationi.
Quod autem hoc sit inconveniens, patet ex propositione supra inducta,
scilicet quod simul dum est prima mutatio, mutabitur in secundam: simul
ergo dum aliquis movetur ad aegritudinem, mutabitur ad sanationem.
Sanationis autem terminus est sanitas: est enim de quodam in quoddam aliud,
ut dictum est. Unde relinquitur quod simul dum aliquid movetur ad
aegritudinem, moveatur etiam ad sanitatem: quod est moveri ad duo contraria
simul, et intendere ea simul; quod est impossibile. Sic igitur manifestum
est quod nulla mutatio est per se de una mutatione in aliam.
Sed quod hoc contingat esse per accidens, ut praemisit, manifestat subdens
quod per accidens hoc contingit, sicut quando subiectum nunc mutatur una
mutatione et postmodum alia: puta si dicatur aliquid mutari per accidens de
recordatione in oblivionem, vel in quamcumque aliam mutationem: quia
subiectum mutationis quandoque mutatur in scientiam, quandoque in aliquid
aliud, puta in sanitatem.
|#13
Secundam rationem ponit ibi: amplius autem in infinitum etc., et
praemittit duas conditionales.
Quarum prima est, quod si mutatio est mutationis vel generatio
generationis, quocumque modo necesse est procedere in infinitum: quia eadem
ratione generatio secunda habebit aliam generationem, et sic in infinitum.
Secunda conditionalis est, quod si ordinentur hoc modo generationes et
mutationes, quod mutatio sit mutationis et generatio generationis, si
ultima mutatio vel generatio erit, necesse est quod prima sit. Hanc autem
secundam conditionalem sic probat. Sit enim aliquid quod generetur
simpliciter, puta ignis: si generationis est generatio, oportet dicere quod
etiam ista simpliciter generatio aliquando generabatur, et hoc ipsum fieri
fiebat. Cum autem fiebat ipsa generatio, nondum erat illud quod generatur
simpliciter, scilicet ignis; quia aliquid non est dum fit, sed quando iam
factum est, tunc primo est. Quamdiu ergo fiebat generatio ignis, ignis
nondum erat factus: nondum ergo erat. Et iterum ipsa generatio suae
generationis eadem ratione aliquando fiebat: et sicut quando fiebat
generatio ignis, nondum erat ignis, ita sequitur quod quamdiu fiebat
generatio generationis ignis, nondum esset generatio ignis.
Ex quo manifestum est quod generatio ignis esse non potest, nisi completa
sua generatione: et eadem ratione nec illa, nisi fuerit praecedens; et sic
usque ad primam. Si igitur non fuerit prima generatio, non erit ultima,
quae est generatio ignis. Sed si procedatur in generationibus in infinitum,
non est accipere primam mutationem vel generationem, quia in infinitis non
est primum. Unde sequitur quod neque sit habitum, idest consequenter se
habens, in generationibus et mutationibus.
Si autem non sit aliqua generatio nec mutatio, nihil fit neque movetur. Si
igitur generationis sit generatio, et mutationis sit mutatio, nihil fit
neque movetur.
Est autem attendendum, quod haec ratio non excludit quin mutatio possit
sequi mutationem per accidens in infinitum: quod oportet dicere secundum
opinionem Aristotelis, qui posuit motum aeternum. Sed intendit ostendere,
sicut prius dictum est, quod mutatio non sit mutationis per se in
infinitum.
183

