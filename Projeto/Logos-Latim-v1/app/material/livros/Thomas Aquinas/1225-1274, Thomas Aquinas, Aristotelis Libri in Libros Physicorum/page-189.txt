quando sic est consequenter, quod tangit; ita quod nihil sit medium, non
solum eiusdem generis, sed nec alterius.
|#7
Deinde cum dicit: quoniam autem omnis mutatio etc., concludit ex
praemissis quod, cum medium sit per quod aliquid mutatur in ultimum, et
omnis mutatio sit inter opposita, quae vel sunt contraria vel
contradictoria, in contradictoriis autem nihil est medium; relinquitur quod
omne medium sit inter contraria aliquo modo.
|#8
Deinde cum dicit: continuum autem est quidem etc., manifestat quid
sit continuum: et dicit quod continuum est aliqua species habiti. Cum enim
unus et idem fiat terminus duorum quae se tangunt, dicitur esse continuum.
Et hoc etiam significat nomen. Nam continuum a continendo dicitur: quando
igitur multae partes continentur in uno, et quasi simul se tenent, tunc est
continuum. Sed hoc non potest esse cum sint duo ultima, sed solum cum est
unum.
Ex hoc autem ulterius concludit, quod continuatio esse non potest, nisi in
illis ex quibus natum est unum fieri secundum contactum.
Ex eadem enim ratione aliquod totum est secundum se unum et continuum, ex
qua ex multis fit unum continuum, vel per aliquam conclavationem, vel per
aliquam incollationem, vel per quemcumque modum contingendi, ita quod fiat
unus terminus utriusque; vel etiam per hoc quod aliquid naturaliter
nascitur iuxta aliud, sicut fructus adnascitur arbori et continuatur
quodammodo ei.
|#9
Deinde cum dicit: manifestum autem et quod primum etc., comparat tria
praemissorum ad invicem, de quibus principaliter intendit, scilicet
consequenter se habens, contactum et continuum.
Et circa hoc tria facit: primo comparat consequenter se habens ad
contactum; secundo contactum ad continuum, ibi: et si continuum etc.;
tertio infert quoddam corollarium ex dictis, ibi: quare si est unitas etc..
Dicit ergo primo manifestum esse, quod consequenter se habens est primum
inter tria praemissa ordine naturae, secundum quod dicitur esse prius, a
quo non convertitur consequentia essendi; quia omne contactum necesse est
esse consequenter: oportet enim inter ea quae se contingunt, esse aliquem
ordinem, ad minus positione. Sed non oportet omne quod consequenter se
habet, esse tangens: quia ordo potest esse in quibus non est tactus, sicut
in separatis a materia.
Unde hoc quod est consequenter, invenitur in iis quae sunt priora secundum
rationem: invenitur enim in numeris, in quibus non invenitur tactus, qui
invenitur solum in continuis.
Numeri autem secundum rationem sunt priores continuis quantitatibus, sicut
magis simplices et magis abstracti.
|#10
Deinde cum dicit: et si continuum est etc., comparat contactum ad
continuum.
Et dicit quod eadem ratione contactum est prius quam continuum: quia si
aliquid est continuum, necesse est quod sit tangens; sed non est
necessarium, si tangit quod sit continuum.
Et hoc probat per rationem utriusque. Non enim necessarium est quod ultima
aliquorum sint unum, quod est de ratione continui, si sunt simul, quod est
de ratione contacti: sed necesse est e converso, si ultima sunt unum, quod
sint simul, ea ratione qua potest dici, quod unum sit simul sibi ipsi.
Si autem hoc quod dico simul, importat habitudinem distinctorum, non
possunt esse unum quae sunt simul: et secundum hoc nec contacta esse
possunt quae sunt continua, sed communiter accipiendo. Unde concludit quod
insertus, idest continuatio secundum quam una pars inseritur alteri in uno
termino, est ultimus in ordine generationis, prout specialia sunt
posteriora communibus, sicut prius generatur animal quam homo. Et ideo dico
esse ultimum insertum, quia necesse est aliqua se tangere ad invicem, si
ultima eorum sunt adnata, idest naturaliter unita; sed non est necessarium
189

