Et dicit quod id quod tertio obiectum est, maxime facit dubitare quod
possit esse motus cum prius non fuerit, sicut videtur accidere in rebus
animatis. Videtur enim quod animal quod prius quiescebat, postmodum
moveatur processivo motu, nullo motu facto ab exteriori: et sic videtur
quod illum motum animalis non praecedebat aliquis motus, neque in ipso
animali neque in alio, sicut in rebus inanimatis dicebatur.
Sed hoc est falsum, scilicet quod motus animalis non fiat ab aliquo
exteriori. Videmus enim semper in animalibus aliquid naturaliter motum,
quod scilicet non movetur per voluntatem.
Et huius quod movetur naturaliter, causa non est ipsum animal per suum
appetitum: sed forsitan causa huius naturalis mutationis est continens,
idest aer, et ulterius corpus caeleste; sicut manifeste apparet cum
alteratur corpus animalis per calorem vel frigus aeris.
Et dicit forsitan, quia in animali etiam aliquid naturaliter movetur ab
interiori principio, sicut patet in mutationibus quae sunt in anima
vegetabili, ut apparet in digestione cibi, et in sequentibus
transmutationibus; quae dicuntur naturales, quia non sequuntur
apprehensionem et appetitum. Et quia hoc videtur esse contra id quod est
proprium animalis, scilicet quod moveat seipsum; ideo subiungit, quod cum
dicimus animal movere seipsum, non intelligimus hoc de quolibet motu, sed
de motu locali, secundum quem animal movet seipsum per apprehensionem et
appetitum.
Sic igitur nihil prohibet, immo necessarium est, quod in corpore animalis
fiant multae transmutationes a continente, scilicet aere et corpore
caelesti; quarum quaedam movent intellectum aut appetitum, ex quo ulterius
iam totum animal movetur.
|#7
Est autem considerandum quod hic declarat modum quo corpora caelestia
in nos agunt. Non enim agunt directe in animas nostras, sed in corpora:
motis autem corporibus, per accidens fit motus in viribus animae quae sunt
actus corporalium organorum; non autem ex necessitate in intellectu et in
intellectivo appetitu, qui non utuntur organis corporeis.
Aliquando tamen intellectus et voluntas sequuntur aliquas praedictarum
mutationum; sicut cum aliquis per rationem eligit vel sequi vel repellere
vel aliquid agere propter passionem, vel in corpore vel in parte sensitiva
exortam. Et ideo non dicit quod omnes motus qui fiunt a continente moveant
intellectum aut appetitum, sed quidam, ut omnino necessitatem ab
intellectiva parte excludat.
Ponit autem exemplum eorum quae dixerat, in dormientibus, in quibus maxima
quies esse videtur quantum ad animales motus. Cum tamen in eis nullus motus
sit sensibilis, idest a sensibili apprehensione procedens, iterum surgunt
animalia evigilata, propter aliquem motum interius existentem, vel ex opere
animae nutritivae, sicut cum digesto cibo deficiunt evaporationes quae
somnum causabant, et animal excitatur; sive cum alteratur corpus a
continente per calorem aut frigus.
Et sic diligenter consideranti apparet, quod nunquam in nobis aliquis motus
apparet de novo, nisi praecedente aliquo alio motu. Et hoc promittit se in
sequentibus magis manifestaturum.
|+5

Lectio 5

|#1
Postquam Philosophus in septimo ostenderat quod in moventibus et in
mobilibus non est procedere in infinitum, sed est devenire ad aliquod
primum; et hic iam ostendit quod motus semper fuit et semper erit; ulterius
procedit ad inquirendum conditionem primi motus et primi motoris.
Et dividitur in partes duas: in prima ostendit quod primus motus est
sempiternus, et quod primum movens est omnino immobile; secundo ex hoc
procedit ad ostendendum qualis sit primus motus, et qualis sit primus
motor, ibi: at vero aliud facientibus principium etc..
Prima autem pars dividitur in partes tres: in prima ponit sub quaestione
quandam divisionem quinquemembrem; in secunda excludit tres partes
295

