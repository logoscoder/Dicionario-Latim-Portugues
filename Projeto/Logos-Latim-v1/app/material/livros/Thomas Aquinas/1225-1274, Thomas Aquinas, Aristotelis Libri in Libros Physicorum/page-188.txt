Sed ex parte magnitudinis per quam transit motus, potest esse aliqua modica
interpolatio sine praeiudicio continuationis motus; sicut patet in
transitibus viarum, in quibus ponuntur lapides modicum ab invicem
distantes, per quos homo transit de una parte viae ad aliam, motu continuo.
Hoc est ergo quod dicit, quod continue movetur illud quod nihil aut
paucissimum deficit rei, idest quod non habet interpolationem ex parte rei
per quam transit; aut si deficit, paucissimum deficit. Sed temporis non
potest nec paucissimum deficere, si sit motus continuus.
Quomodo autem res possit deficere in motu continuo, manifestat, subdens
quod nihil prohibet aliquod moveri continue cum defectu rei, sed non
temporis; sicut si aliquis citharizans, statim post hypaten, idest primam
chordam gravem, sonet ultimam acutam, intermissis quibusdam chordis in
medio. Sed iste defectus est rei in qua est motus, non autem temporis.
Hoc autem quod dictum est de continuitate motus, intelligendum est tam in
motu locali, quam in aliis motibus.
|#5
Sed quia non est manifestum quomodo ultimum in motu locali sit
contrarium, quia locus non videtur esse contrarius loco, ideo hoc
manifestat.
Et dicit quod contrarium secundum locum est, quod plurimum distat secundum
lineam rectam. Et intelligendum est plurimam distantiam esse secundum
comparationem ad motum et mobilia et moventia: sicut maxime distant
secundum locum per comparationem ad motum gravium et levium, centrum et
extremitas caeli quoad nos; secundum autem motum meum vel tuum, maxime
distat id quo intendimus ire, ab eo a quo incepimus moveri.
Quid autem sibi velit quod dixit secundum rectitudinem, exponit subdens,
minima enim finita etc..
Ad cuius intellectum considerandum est, quod minima distantia quae est
inter quaecumque duo puncta signata, est linea recta, quam contingit esse
unam tantum inter duo puncta. Sed lineas curvas contingit in infinitum
multiplicari inter duo puncta, secundum quod duae lineae curvae accipiuntur
ut arcus maiorum vel minorum circulorum. Et quia omnis mensura debet esse
finita (alias non posset certificare quantitatem, quod est proprium
mensurae), ideo distantia maxima quae est inter duo, non potest mensurari
secundum lineam curvam, sed solum secundum lineam rectam, quae est finita
et determinata.
|#6
Deinde cum dicit: consequenter autem est etc., definit hoc quod est
consequenter, et quandam speciem eius, scilicet habitum.
Et dicit quod ad hoc quod aliquid dicatur esse consequenter ad alterum, duo
requiruntur.
Quorum unum est, quod sit post aliquod principium quodam ordine; vel
secundum positionem, sicut in iis quae habent ordinem in loco; vel secundum
speciem, sicut dualitas est post unitatem; vel quocumque alio modo aliqua
determinate ordinentur, sicut secundum virtutem, secundum dignitatem,
secundum cognitionem, et huiusmodi.
Aliud quod requiritur est, quod inter id quod est consequenter, et id cui
est consequenter, non sit aliquod medium de numero eorum quae sunt in eodem
genere: sicut linea consequenter se habet ad lineam, si nulla linea sit in
medio; et similiter est de unitate ad unitatem, et de domo ad domum.
Sed nihil prohibet, ad hoc quod aliquid sit alteri consequenter, quin
aliquid sit medium inter ea alterius generis; sicut si aliquod animal sit
medium inter duas domus.
Quare autem dixerit et cuius est consequenter, et quod est post principium,
manifestat subdens, quod omne quod dicitur consequenter, est consequenter
respectu alicuius, et non tanquam prius, sed tanquam posterius. Non enim
dicitur quod unum sit consequenter duobus, neque nova luna secundae, sed e
converso.
Deinde definit quandam speciem eius quod est consequenter, quae dicitur
habitum. Et dicit quod non omne quod est consequenter, est habitum; sed

188

