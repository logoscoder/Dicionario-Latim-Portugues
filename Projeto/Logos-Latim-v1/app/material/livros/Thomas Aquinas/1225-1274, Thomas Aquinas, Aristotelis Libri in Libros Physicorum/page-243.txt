Posset autem haec ratio solvi per id quod supra ostensum est, quod in nunc
neque movetur neque quiescit. Sed haec solutio intentionem zenonis non
excluderet: sufficit enim zenoni, si ostendere possit quod in toto tempore
non movetur; quod videtur sequi ex hoc quod in nullo nunc eius movetur. Et
ideo Aristoteles aliter solvit, et dicit falsum esse quod ratio concludit,
et non sequi ex praemissis.
Ad hoc enim quod aliquid moveatur in tempore aliquo, oportet quod moveatur
in qualibet parte illius temporis: ipsa autem nunc non sunt partes
temporis; non enim componitur tempus ex nunc indivisibilibus, sicut neque
aliqua magnitudo componitur ex indivisibilibus, ut supra probatum est: unde
non sequitur quod in tempore non moveatur aliquid, ex hoc quod in nullo
nunc movetur.
|#3
Deinde cum dicit: quatuor autem sunt rationes etc., ponit seriatim
omnes rationes zenonis, quibus utebatur ad destruendum motum.
Et circa hoc tria facit: primo manifestat quomodo destruebat per suas
rationes motum localem; secundo quomodo destruebat alias species
mutationum, ibi: neque igitur secundum mutationem etc.; tertio quomodo
destruebat specialiter motum circularem, ibi: iterum autem in circulo etc..
|#4
Circa primum quatuor rationes ponit: et hoc est quod dicit, quod zeno
utebatur quatuor rationibus contra motum, quae ingerebant difficultatem
multis eas solvere volentibus.
Quarum prima talis est. Si aliquid movetur per totum aliquod spatium,
oportet quod prius pertranseat medium quam perveniat ad finem: sed cum
illud medium sit divisibile, oportebit quod etiam prius pertranseat medium
illius medii, et sic in infinitum, cum magnitudo sit in infinitum
divisibilis: infinita autem non est transire in aliquo tempore finito: ergo
nihil potest moveri.
Dicit ergo Aristoteles quod superius, circa principium huius sexti libri,
solvit istam rationem per hoc, quod similiter tempus in infinita dividitur,
sicut et magnitudo. Quae quidem solutio est magis ad interrogantem si
infinita contingat transire in tempore finito, quam ad interrogationem, ut
dicet in octavo; ubi solvit hanc rationem per hoc, quod mobile non utitur
infinitis quae sunt in magnitudine, quasi in actu existentibus, sed ut in
potentia existentibus. Tunc autem aliquo puncto spatii utitur quod movetur
ut in actu existenti, quando utitur eo ut principio et ut fine: et tunc
necesse est quod ibi stet, ut ibi ostendetur. Et si sic oporteret transire
infinita quasi in actu existentia, numquam veniretur ad finem.
|#5
Secundam rationem ponit ibi: secunda autem vocata etc.; et dicit quod
hanc secundam rationem vocabant Achillem, quasi invincibilem et
insolubilem.
Et erat ratio talis. Quia si aliquid movetur, sequitur quod id quod currit
tardius, si incepit primo moveri, nunquam iungetur vel attingetur a
quocumque velocissimo.
Quod sic probabat. Si tardum incepit moveri ante velocissimum per aliquod
tempus, in illo tempore pertransivit aliquod spatium: ante igitur quam
velocissimum quod persequitur, possit attingere tardissimum quod fugit,
necesse est quod vadat ab illo loco unde movit fugiens, usque ad illum
locum quo pervenit fugiens tempore illo quo persequens non movebatur. Sed
oportet quod velocissimum illud spatium pertranseat in aliquo tempore, in
quo tempore iterum tardius aliquod spatium pertransit, et sic semper. Ergo
semper tardius habet aliquid ante, idest aliquod spatium in quo praecedit
velocissimum, quod ipsum persequitur: et ita velocius numquam attinget
tardius. Hoc autem est inconveniens.
Ergo magis dicendum est quod nihil movetur.
|#6
Ad solvendum autem hanc rationem dicit, quod haec ratio est eadem cum
prima, quae procedebat ex decisione spatii in duo media, quantum ad
virtutem medii: sed differt ab ea in hoc, quod aliqua accepta magnitudo
243

