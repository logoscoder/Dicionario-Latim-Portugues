exhibetur, cum lapides eis coniuncti conculcentur; quod dicitur per
similitudinem ad homines, in quibus honorati videntur bene fortunati; hi
autem qui conculcantur, dicuntur male fortunati.
Sed quamvis praemissis non contingat agere a fortuna, nihil tamen prohibet
ea pati a fortuna, cum aliquod agens voluntarium circa ea operatur: sicut
dicimus esse eufortunium cum aliquis homo invenit thesaurum, vel
infortunium cum percutitur a lapide cadente.
|#6
Deinde cum dicit: sed casus et in aliis etc., ostendit quod casus est
etiam in aliis.
Et circa hoc tria facit: primo ostendit quod casus est in aliis; secundo
concludit quandam conclusionem ex dictis, ibi: quare manifestum est etc.;
tertio ad eius manifestationem quoddam signum inducit, ibi: signum autem
est etc..
|#7
Dicit ergo primo: quod casus non solum est in hominibus, qui
voluntarie agunt, sed etiam in aliis animalibus, et etiam in rebus
inanimatis. Et ponit exemplum de aliis animalibus, sicut dicitur quod equus
casu venit, quando salutem adeptus est veniens, licet non venerit causa
salutis. Aliud exemplum ponit in rebus inanimatis: dicimus enim quod
tripoda cecidit casu, quia sic stat per casum ut sit apta ad sedendum,
licet non ista de causa ceciderit, ut staret apta ad sedendum.
|#8
Deinde cum dicit: quare manifestum est etc., concludit ex praemissis
quod in iis quae simpliciter fiunt propter aliquid, quando non fiunt causa
eius quod accidit, sed fiunt causa alicuius extrinseci, tunc dicimus quod
fiant a casu. Sed a fortuna dicimus illa fieri tantum de numero eorum quae
fiunt a casu, quaecumque accidunt in habentibus propositum.
|#9
Deinde cum dicit: signum autem est etc., manifestat quod in
conclusione posuerat, scilicet quod casus accidat in his quae sunt propter
aliquid.
Et accipit signum ab eo quod dicitur vanum, quod secundum nomen in Graeco
propinquum est casui. Dicitur autem vanum, cum id quod est propter aliquid,
non fiat eius causa, idest cum non accidat ex eo propter quod fit; sicut si
aliquis ambulet ad deponendum superflua naturae, si hoc non accidat
deambulanti, dicitur frustra deambulasse, et ambulatio eius esset vana. Ac
si hoc sit frustra vel vanum, quod aptum natum est fieri causa alicuius,
cum non perficiat illud cuius causa natum est fieri.
Et quare dicat cuius causa natum est fieri, exponit subdens quia si aliquis
dicat se frustra balneatum quia eo balneato non deficit sol, derisorie
diceret; quia hoc quod est ipsum esse balneatum, non erat natum fieri
propter hoc quod deficeret sol.
Unde casus, qui in Graeco dicitur automatum, idest per se frustra, accidit
in his quae sunt propter aliquid, sicut et id quod est frustra vel vanum:
quia per se frustra ipsum frustra secundum suum nomen significat, sicut per
se homo ipsum hominem et per se bonum ipsum bonum.
Et exemplificat in his quae casu fiunt, sicut cum dicitur quod lapis
cadendo percutiens aliquem, cecidit non percutiendi causa. Ergo cecidit ab
eo quod est per se vanum vel per se frustra, quia non natus est propter hoc
cadere: cadit enim aliquando lapis ab aliquo emissus percutiendi causa.
Quamvis autem casus et vanum conveniant in hoc quod utrumque est in his
quae sunt propter aliquid, differunt tamen, quia vanum dicitur ex hoc quod
non consequitur illud quod intendebatur; casus autem dicitur ex hoc quod
consequitur aliquid aliud quod non intendebatur.
Unde quandoque est vanum et casus simul, puta cum non accidit illud quod
intendebatur, sed accidit aliquid aliud: quandoque autem est casus sed non
vanum, cum accidit et illud quod intendebatur et aliud: quandoque autem est
vanum et non casus, quando non accidit illud quod intendebatur neque
aliquid aliud.

64

