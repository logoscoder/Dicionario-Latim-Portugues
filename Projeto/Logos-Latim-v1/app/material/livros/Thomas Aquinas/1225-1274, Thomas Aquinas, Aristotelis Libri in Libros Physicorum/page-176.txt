acutam est gravis ad ultimam, idest per comparationem ad acutam, et
subtilis, idest acuta, per comparationem ad extremam, idest ad gravem; et
fuscum est album per comparationem ad nigrum, et e converso.
|+2

Lectio 2

|#1
Postquam Philosophus distinxit motum per se a motu per accidens, hic
dividit mutationem et motum per se in suas species.
Ubi considerandum est quod Aristoteles supra in tertio ubi motum definivit,
accepit nomen motus secundum quod est commune omnibus speciebus mutationis.
Et hoc modo accipit hic nomen mutationis: motum autem accipit magis
stricte, pro quadam mutationis specie.
Dividitur ergo pars ista in partes duas: in prima dividit mutationem in
suas species, quarum una est motus; in secunda subdividit motum in suas
species, ibi: si igitur praedicamenta etc..
Circa primum duo facit: primo ponit divisionem mutationis; secundo
manifestat partes divisionis, ibi: ex non subiecto quidem etc..
Circa primum tria facit: primo praemittit quaedam necessaria ad divisionem
mutationis; secundo concludit ex praemissis mutationis divisionem, ibi:
quare necesse est etc.; tertio excludit quandam obiectionem, ibi: quae enim
est ex non subiecto etc..
|#2
Dicit ergo primo quod cum omnis mutatio sit a quodam in quiddam, ut
manifestatur ex ipso mutationis nomine, quod denotat aliquid esse post
aliud, et aliud esse prius et aliud posterius; necesse est his suppositis,
quod omne quod mutatur, quatuor modis mutetur. Aut enim uterque terminus
est affirmatus; et sic dicitur aliquid mutari ex subiecto in subiectum. Aut
terminus a quo est affirmatus, et terminus ad quem est negatus; et sic
dicitur aliquid moveri ex subiecto in non subiectum. Aut e converso
terminus a quo est negatus, et terminus ad quem est affirmatus; et sic
dicitur aliquid moveri ex non subiecto in subiectum. Aut uterque terminus
est negatus; et sic dicitur aliquid mutari ex non subiecto in non
subiectum. Non enim accipitur hic subiectum eo modo quo sustinet formam;
sed omne illud quod affirmative significatur, dicitur hic subiectum.
|#3
Deinde cum dicit: quare necesse est etc., concludit ex praemissis
divisionem mutationis. Et dicit quod necessario ex praemissis sequitur,
quod tres sint mutationis species: quarum una est ex subiecto in subiectum,
sicut cum aliquid mutatur de albo in nigrum; alia autem est ex subiecto in
non subiectum, sicut cum aliquid mutatur de esse in non esse; tertia est e
converso ex non subiecto in subiectum, sicut cum aliquid mutatur de non
esse in esse.
|#4
Deinde cum dicit: quae enim est ex non subiecto etc., excludit
quandam obiectionem. Posset enim aliquis obiicere, quod cum praemiserit
quatuor modis aliquid mutari, debuisset concludere quatuor esse species
mutationis, et non tres tantum.
Sed hanc obiectionem excludit dicens, quod non potest esse aliqua
mutationis species de non subiecto in non subiectum; quia omnis mutatio est
inter opposita; duae autem negationes non sunt oppositae. Neque enim dici
potest quod sint contraria, neque quod sint contradictoria. Et huius etiam
signum est, quia quascumque negationes contingit simul esse veras de aliquo
uno et eodem, sicut lapis nec est sanus nec aeger. Unde cum mutatio per se
sit solum in contrariis et in contradictione, ut supra dictum est, sequitur
quod ex negatione in negationem non sit mutatio per se, sed solum sic
mutatur aliquid per accidens. Cum enim aliquid fit de albo nigrum, fit
etiam per accidens de non nigro non album. Et per hunc modum dixit aliquid
mutari ex non subiecto in non subiectum.
Quod autem est per accidens in aliquo genere, non potest esse species
illius generis.

176

