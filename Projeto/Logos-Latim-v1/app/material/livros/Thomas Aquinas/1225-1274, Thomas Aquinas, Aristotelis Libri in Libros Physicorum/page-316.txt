|#1
Postquam Philosophus ostendit quod movens seipsum dividitur in duas
partes, quarum una movet et non movetur, alia autem movetur; hic ostendit
quomodo huiusmodi partes se habeant ad invicem.
Et circa hoc tria facit: primo proponit quod intendit; secundo ostendit
propositum, ibi: sit enim a movens etc.; tertio concludit conclusionem
principaliter intentam ex omnibus praemissis, ibi: manifestum igitur ex his
etc..
Dicit ergo primo, quod cum movens dividatur in duo, quorum unum movetur
etiam ab alio, aliud vero movens est immobile: et iterum mobile dividatur
in duo; est enim quoddam mobile quod etiam movet, quoddam vero mobile quod
nihil movet: oportet dicere quod movens seipsum componatur ex duabus
partibus, quarum una sit sic movens quod tamen sit immobilis, alia vero sic
moveatur quod tamen non moveat.
Quod autem subdit ex necessitate, dupliciter potest intelligi: quia si
intelligatur quod pars mota moventis seipsum non moveat aliquid quod sit
pars moventis seipsum, sic legenda est littera, quod necessitas remaneat
affirmata, cadens super hoc quod dicit non movente.
Probat enim statim impossibile esse, quod eius quod primo movet seipsum,
sit tertia pars, quae moveatur a parte mota. Si vero intelligatur quod pars
mota non moveat aliquid extrinsecum, sic hoc quod dicit ex necessitate,
cadit sub negatione: non enim est de necessitate moventis seipsum, quod
pars eius mota moveat aliquid extrinsecum; nec tamen est impossibile.
|#2
Qualiter autem hoc contingat, ostendit consequenter cum dicit: sit
enim a movens etc..
Et circa hoc duo facit: primo ostendit propositum; secundo solvit quandam
dubitationem, ibi: dubitationem autem habet etc..
Circa primum duo facit: primo ostendit qualiter partes moventis seipsum se
habeant ad invicem; secundo qualiter secundum eas totum dicitur seipsum
movere, ibi: si igitur continuum est etc..
Circa primum duo facit: primo ostendit quod in movente seipsum sunt solae
duae partes, quarum una movet et non movetur, alia movetur et non movet;
secundo quomodo hae duae partes ad invicem coniungantur, ibi: contacta
autem utraque etc..
Primum ostendit sic. Si dicatur quod pars mota moventis seipsum, iterum
moveat aliquid aliud, quod sit pars eiusdem moventis seipsum: sit ergo
prima pars moventis seipsum a, quod sit movens immobile: secunda vero pars
sit b, quod moveatur ab a, et moveat tertiam partem, quae est c, quae sic
moveatur a b, quod nihil aliud moveat quod sit pars moventis seipsum. Non
enim potest dici quod fiat descensus in infinitum in partibus moventis
seipsum, scilicet quod pars mota iterum moveat aliam: quia sic movens
seipsum esset in infinitum, quod est impossibile, ut supra ostensum est.
Erit ergo aliqua pars moventis seipsum, quae est mota non movens, quam
dicimus c. Et licet contingat per multa media quae sunt moventia et mota,
pervenire in ultimum motum quod dicitur c; accipiatur loco omnium mediorum,
unum medium quod sit b. Sic ergo hoc totum quod est abc movet seipsum. A
quo toto si auferatur haec pars quae est c, adhuc ipsum ab movebit seipsum:
quia una pars eius est movens, scilicet a, et alia mota, scilicet b, quod
requirebatur ad hoc quod aliquid sit movens seipsum, ut supra ostensum est.
Sed c non movebit seipsum, neque aliquam aliam partem, secundum supposita.
Similiter etiam bc non movet seipsum sine a, quia b non movet nisi
inquantum movetur ab alio quod est a, quod non est pars eius.
Relinquitur ergo quod solum ab moveat seipsum primo et per se.
Unde necesse est quod movens seipsum habeat duas partes, quarum una sit
movens immobilis, alia vero sit mota, quam necesse est nihil movere quod
sit pars moventis seipsum: hoc enim conclusum est per praemissam rationem.
Vel nihil movens ex necessitate: quia non est de necessitate moventis
seipsum, quod pars mota moveat aliquid aliud etiam extrinsecum.

316

