Circa primum tria facit: primo ponit quid requiratur ad comparationem;
secundo obiicit in contrarium, ibi: aut primum quidem etc.; tertio solvit,
ibi: aut et in his eadem ratio etc..
|#7
Dicit ergo primo, quod quaecumque non sunt aequivoca, videntur esse
comparabilia; ita scilicet quod secundum ea quae non aequivoce
praedicantur, possint ea de quibus praedicantur, ad invicem comparari.
Sicut acutum aequivoce sumitur: uno enim modo dicitur in magnitudinibus,
secundum quem modum angulus dicitur acutus, et stylus acutus; alio modo
dicitur in saporibus, secundum quem modum vinum dicitur acutum; tertio modo
dicitur in vocibus, secundum quem modum vox ultima, idest suprema, in
melodiis, vel chorda in cythara dicitur acuta.
Ideo ergo non potest fieri comparatio ut dicatur quid sit acutius, utrum
stylus aut vinum aut vox ultima, quia acutum de eis aequivoce praedicatur:
sed vox ultima potest comparari secundum acuitatem, ei quae est iuxta ipsam
in ordine melodiae, propter hoc quod acutum non aequivoce, sed secundum
eandem rationem praedicatur de utraque.
Secundum hoc ergo poterit dici ad propositam quaestionem, quod ideo motus
rectus et circularis non comparantur in velocitate, quia velox aequivoce
dicitur hic et ibi. Et multo minus est eadem ratio velocis in alteratione
et loci mutatione: unde etiam haec multo minus comparabilia sunt.
|#8
Deinde cum dicit: aut primum quidem etc., obiicit contra id quod
dictum est. Et dicit quod quantum ad primum aspectum hoc non videtur esse
verum, quod si aliqua non sunt aequivoca, quod sint comparabilia.
Inveniuntur enim aliqua non aequivoca, quae tamen non sunt comparabilia;
sicut hoc ipsum quod est multum, secundum eandem rationem dicitur de aqua
et de aere, et tamen non sunt comparabilia aer et aqua secundum
multitudinem.
Si autem non velit aliquis hoc concedere quod multum idem significet
propter eius communitatem, saltem concedet quod duplum, quod est species
multiplicis, idem significat in aere et aqua: utrobique enim significat
proportionem duorum ad unum. Et tamen non sunt comparabilia aer et aqua
secundum duplum et dimidium, ut dicatur quod aqua est duplum aeris, aut e
converso.
|#9
Deinde cum dicit: aut et in his eadem ratio etc., solvit propositam
obiectionem.
Et circa hoc duo facit: primo ponit solutionem; secundo confirmat eam,
quandam quaestionem movendo, ibi: quoniam propter quid etc..
Dicit ergo primo, quod potest dici quod in multo et duplo est eadem ratio
quare non sunt comparabilia secundum quod dicuntur de aqua et aere, quae
dicta est de acuto, secundum quod dicitur de stylo, vino et voce; quia
etiam hoc ipsum quod est multum, aequivocum est.
Et quia posset aliquis contra hoc obiicere ex hoc quod est eadem ratio
multi secundum quod dicitur de utroque, ad hoc excludendum subiungit quod
etiam rationes, idest definitiones, quorundam sunt aequivocae: sicut si
dicat aliquis quod definitio multi est quod est tantum et adhuc amplius,
hoc ipsum quod est tantundem et aequale, quod idem est, aequivocum est;
quia aequale est quod habet unam quantitatem, non est autem eadem ratio
unius quantitatis in omnibus. Ponitur autem hic ratio multi secundum quod
multum importat comparationem, prout opponitur pauco; et non secundum quod
accipitur absolute, prout opponitur uni.
Et quod dixerat de multo, dicit consequenter de duplo. Quamvis enim ratio
dupli sit, quod est proportio duorum ad unum, tamen ista etiam ratio
continet aequivocationem: quia forte potest dici quod ipsum unum est
aequivocum; et si unum aequivoce dicitur, sequitur quod duo, quia duo nihil
aliud est quam bis unum.
Est autem considerandum, quod multa quidem secundum abstractam
considerationem vel logici vel mathematici non sunt aequivoca, quae tamen
secundum concretam rationem naturalis ad materiam applicantis, aequivoce
270

