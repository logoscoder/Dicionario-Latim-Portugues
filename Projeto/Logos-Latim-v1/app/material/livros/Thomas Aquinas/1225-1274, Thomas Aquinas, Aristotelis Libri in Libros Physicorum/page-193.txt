Et interposita quadam dubitatione, quasi assignans rationem praemissorum,
subdit quod ideo praemissa dicta sunt, quia eadem ratio videtur in primo
aspectu de unitate qualitatis et motus.
Sed intantum differunt, quia bene sequitur, si duo motus sint idem eo modo
sicut aliquis motus dicitur unus numero, necesse est quod habitus, id est
qualitas acquisita per motum, sit una: quia unus numero actus est unius
numero qualitatis acquisitae per actum illum.
Sed si qualitas sit una quae redit, potest alicui videri quod non propter
hoc sit unus actus: non enim, si terminus motus est unus numero, oportet
quod motus sit unus numero.
Quod patet in motu locali. Cum enim ambulans pausat, cessat illa ambulatio:
sed quando iterum ambulare incipit, iterum ambulatio erit. Si ergo dicatur
quod sit una et eadem ambulatio, contingit quod unum et idem sit et
corrumpatur multoties; quod est impossibile. Sic igitur et si contingeret
quod eadem numero sanitas reparetur, non sequeretur quod secunda sanatio
esset idem numero motus cum prima; sicut nec secunda ambulatio cum prima,
quamvis utraque sit ad eundem locum numero.
Ulterius concludit quod istae dubitationes sunt extra principalem
intentionem, et ideo sunt praetermittendae.
|+7

Lectio 7

|#1
Postquam Philosophus posuit quod tria requiruntur ad hoc quod sit
unus motus simpliciter, scilicet unitas temporis, et rei in qua est motus,
et subiecti; hic hoc probare intendit.
Cum enim multipliciter dicatur unum simpliciter, uno modo sicut aliquod
indivisibile est unum, alio modo sicut continuum est unum; motus non potest
dici simpliciter unus sicut indivisibilis, quia nullus motus indivisibilis
est. Unde relinquitur quod hoc modo dicatur unus sicut continuus; et quod
hoc sit motui esse unum simpliciter, quod est ei esse continuum; et ipsa
continuitas motus sufficiat ad eius unitatem. Sequitur enim quod si est
continuus, quod sit unus. Quaecumque igitur requiruntur ad continuitatem
motus, requiruntur ad eius unitatem.
|#2
Ad continuationem autem motus requiruntur tria.
Quorum primum est unitas speciei. Non enim omnis motus potest continuari
omni motui; sicut etiam in aliis continuis non indifferenter qualecumque
contingat esse aliquid, continuari potest cuicumque, qualecumque illud esse
contingat: sed illa continuari possunt, quorum ultima contingit esse unum,
quod est de ratione continui, ut supra dictum est.
Sed quaedam sunt quae nulla ultima habent, ut formae et indivisibilia
omnia: et ideo eorum non potest esse continuatio. Quorundam vero sunt
aliqua ultima, quae sunt divisibilia et quantitatem habentia, quae sunt
aequivoca, idest non convenientia in nomine et ratione: et ista etiam non
possunt continuari.
Nec etiam potest esse contactus in quibusdam eorum. Non enim potest dici
quod linea et ambulatio se contingant, vel quod unum sit eorum ultimum,
quod est ea continuari ad invicem.
Ex quo patet quod ea quae sunt diversorum generum vel specierum, non
possunt continuari ad invicem.
Ergo motus qui differunt genere vel specie, possunt esse habiti, idest
consequenter ad invicem se habere, sicut aliquis post cursum potest statim
febricitare; cursus autem et febricitatio sunt in diversis generibus. Et in
eodem genere, scilicet loci mutationis, una loci mutatio est consequenter
se habens ad aliam, cum tamen non sit continua; sicut patet in diffusione
lampadis, ut puta cum candela de manu in manum transfertur: sunt enim ibi
diversi motus non continui. Vel potest intelligi quod motum localem
liquoris quo flamma sustentatur, quem appellat diffusionem, consequitur
motus localis flammae, quae nomine lampadis significatur.
Praedictae igitur mutationes, quia differunt genere vel specie, non sunt
continuae, cum non possint habere unum ultimum, quod ponitur esse de
193

