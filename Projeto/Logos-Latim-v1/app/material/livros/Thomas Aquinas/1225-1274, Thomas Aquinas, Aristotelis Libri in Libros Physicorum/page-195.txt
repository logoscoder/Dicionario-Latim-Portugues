difformis, non videtur esse unus, sed magis motus regularis, idest
uniformis; sicut motus qui est totus in directum, est uniformis.
Ideo autem motus irregularis non videtur unus, quia est divisibilis in
partes dissimiles; indivisibilitas autem pertinet ad rationem unius, quia
unum est ens indivisum. Sed tamen motus irregularis est quodammodo unus.
Sed unitas motus irregularis et regularis videtur differre secundum magis
et minus: quia motus regularis est magis unus quam motus irregularis; sicut
et corpus similium partium est magis unum quam corpus dissimilium.
|#7
Deinde cum dicit: est autem et in omni motu etc., ostendit in quibus
motibus inveniatur regularitas et irregularitas.
Et dicit quod in omni genere vel specie motus, invenitur regulare et non
regulare: quia potest aliquid alterari regulariter, sicut quando tota
alteratio est uniformis; et potest aliquid ferri, idest secundum locum
moveri, in magnitudine regulari, idest uniformi, sicut si feratur aliquid
per circulum aut per lineam rectam; et similiter est in augmento et
decremento.
|#8
Deinde cum dicit: irregularitatis autem differentia etc., accedit ad
determinandum de motu irregulari.
Et primo assignat modos irregularitatis; secundo ostendit quomodo motus
irregularis sit unus, quod supra dixerat, ibi: unus igitur etc..
Circa primum duo facit: primo assignat duos modos irregularitatis in motu;
secundo infert quasdam conclusiones ex dictis, ibi: unde neque species
etc..
Dicit ergo primo quod differentia quae facit irregularitatem motus,
aliquando est ex parte rei in qua movetur, ut patet praecipue in motu
locali: quia impossibile est quod motus sit regularis vel uniformis, qui
non transit per magnitudinem regularem, idest uniformem.
Dicitur autem magnitudo regularis vel uniformis, cuius quaelibet pars
uniformiter sequitur ad aliam partem, et sic quaelibet pars potest supponi
alteri parti, ut patet in linea circulari, et etiam in linea recta.
Magnitudo autem irregularis est, cuius non quaelibet pars sequitur
uniformiter ad aliam partem; sicut patet in duabus lineis facientibus
angulum, quarum una applicatur alteri non in directum, sicut partes unius
lineae sibi invicem in directum applicantur.
Et ideo motus circularis est regularis, et similiter motus rectus: sed
motus reflexi aut obliqui, quia faciunt angulum, non sunt regulares nec in
magnitudine regulari; vel quicumque alius motus sit per quamcumque
magnitudinem, cuius quaecumque pars non conveniat cuicumque parti per
uniformitatem applicationis, vel cuius una pars non convenienter possit
contingere aliam partem. Si enim illa pars quae continet angulum,
supponatur illi parti quae angulum non continet, non erit conveniens
contactus.
|#9
Secunda differentia irregularitatem faciens est, non ex parte loci,
neque ex parte temporis, neque in quod quo, idest neque ex parte eius quod
dicit quo, idest ex parte cuiuscumque rei in qua fit motus (non enim est
solum motus in ubi, sed in qualitate et quantitate): vel potest hoc referri
ad subiectum in quo est motus.
Sed iste secundus modus irregularitatis accipitur in eo quod ut, idest ex
diversitate modi motus. Determinatur enim iste secundus modus
irregularitatis velocitate et tarditate: quia ille motus dicitur regularis,
cuius est eadem velocitas per totum; irregularis autem, cuius una pars est
velocior altera.
|#10
Deinde cum dicit: unde neque species motus etc., concludit duo
corollaria ex praemissis.
Quorum primum est, quod velocitas et tarditas non sunt species motus, neque
differentiae specificae, quia consequuntur omnes species motus; quia
velocitate et tarditate determinatur regularitas et irregularitas, quae
195

