simul: consequenter autem sint, quorum nihil est medium sui generis), ex
his sequitur quod impossibile sit aliquod continuum componi ex
indivisibilibus, ut lineam ex punctis; si tamen linea dicatur aliquid
continuum, et punctum aliquid indivisibile.
Addit autem hoc, ne aliquis nomine lineae et puncti aliter uteretur.
|#3
Deinde cum dicit: neque enim unum sunt etc., probat propositum.
Et primo inducit rationes duas ad probandum propositum; secundo manifestat
quaedam quae poterant esse dubia in suis probationibus, ibi: nullum autem
aliud genus etc..
Circa primam rationem duo facit: primo ostendit quod ex indivisibilibus non
componitur aliquod continuum, neque per modum continuationis, neque per
modum contactus; secundo quod neque per modum consequenter se habentium,
ibi: at vero neque consequenter etc..
Circa primum ponit duas rationes, quarum prima talis est.
Ex quibuscumque componitur aliquid unum, vel per modum continuationis, vel
per modum contactus, oportet quod habeant ultima quae sint unum, vel quae
sint simul.
Sed ultima punctorum non possunt esse unum: quia ultimum dicitur respectu
alicuius partis; in indivisibili autem non est accipere aliquid quod sit
ultimum, et aliud quod sit aliqua alia pars.
Similiter non potest dici quod ultima punctorum sunt simul: quia nihil
potest esse ultimum rei impartibilis, cum semper alterum sit ultimum et
illud cuius est ultimum; in impartibili autem non est accipere aliud et
aliud.
Relinquitur ergo quod linea non potest componi ex punctis, neque per modum
continuationis, neque per modum contactus.
|#4
Secundam rationem ponit ibi: amplius necesse est etc. Quae talis est.
Si ex punctis constituitur aliquod continuum, necesse est quod aut sint
continua ad invicem, vel se tangant: et eadem ratio est de omnibus aliis
indivisibilibus, quod ex eis non componatur continuum.
Ad probandum autem quod indivisibilia non possunt sibi invicem esse
continua, sufficiat ratio prima.
Sed ad probandum quod non possunt se tangere, inducitur alia ratio, quae
talis est.
Omne quod tangit alterum, aut totum unum tangit totum aliud, aut pars unius
partem alterius, aut pars unius totum aliud. Sed cum indivisibile non
habeat partem, non potest dici quod pars unius tangat partem alterius, aut
pars totum; et sic necesse est, si duo puncta se tangunt, quod totum tangat
totum.
Sed ex duobus, quorum unum totum tangit aliud totum, non potest componi
continuum; quia omne continuum habet partes seiunctas, ita quod haec sit
una pars, et haec alia; et dividitur in partes diversas et distinctas loco,
idest positione, in his quae positionem habent: quae autem se secundum
totum tangunt, non distinguuntur loco vel positione.
Relinquitur ergo quod ex punctis non possit componi linea per modum
contactus.
|#5
Deinde cum dicit: at vero neque etc., probat quod continuum non
componatur ex indivisibilibus per modum eius quod est consequenter.
Non enim punctum consequenter se habebit ad aliud punctum, ita quod ex eis
constitui possit longitudo, idest linea; aut unum nunc alteri nunc, ita
quod ex eis possit componi tempus: quia consequenter est unum alteri,
quorum non est aliquid medium eiusdem generis, ut supra expositum est. Sed
inter duo puncta semper est linea media: et sic si linea composita est ex
punctis, ut tu das, sequitur quod semper inter duo puncta sit aliud punctum
medium. Et similiter inter duo nunc est tempus medium. Non ergo linea
componitur ex punctis, aut tempus ex nunc, sicut consequenter se
habentibus.

207

