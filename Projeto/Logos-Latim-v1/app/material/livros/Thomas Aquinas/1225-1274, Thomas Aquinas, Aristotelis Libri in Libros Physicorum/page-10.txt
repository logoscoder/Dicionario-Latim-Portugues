|#5
Deinde cum dicit: at vero si ratione etc., ostendit quomodo non
potest dici omnia esse unum secundum rationem: quia si hoc esset,
sequerentur tria inconvenientia.
Primum est quod contraria essent unum secundum rationem, scilicet quod
eadem ratio esset boni et mali, sicut Heraclitus ponebat eandem esse
rationem contrariorum, ut patet in IV metaphys..
Secundum inconveniens est quod eadem esset ratio boni et non boni, quia ad
malum sequitur non bonum; et sic sequeretur quod esset eadem ratio entis et
non entis; et sic sequeretur etiam quod omnia entia non solum essent unum
ens, ut ipsi ponunt, sed etiam essent non ens vel nihil; quia quaecumque
sunt unum secundum rationem, ita se habent quod de quocumque praedicatur
unum, et aliud. Unde si ens et nihil sunt unum secundum rationem, sequitur,
si omnia sunt unum ens, quod omnia sunt nihil.
Tertium inconveniens est quod diversa genera, ut quantitas et qualitas,
sint eadem secundum rationem. Et hoc inconveniens ponit cum dicit, et tali
et tanto.
Advertendum vero quod sicut Philosophus dicit in IV metaphys., contra
negantes principia non potest adduci demonstratio simpliciter, quae
procedit ex magis notis simpliciter; sed demonstratio ad contradicendum,
quae procedit ex iis quae supponuntur ab adversario, quae sunt interdum
minus nota simpliciter. Et sic Philosophus in hac disputatione utitur
pluribus quae sunt minus nota quam hoc quod est entia esse multa et non
unum tantum, ad quod rationes adducit.
|+4

Lectio 4

|#1
Postquam Philosophus improbavit opinionem Parmenidis et melissi
ponentium ens esse unum, hic ostendit quod ex eadem radice quidam
posteriores Philosophi in dubitationem inciderunt.
Erraverunt enim Parmenides et melissus eo quod nesciverunt distinguere
unum: unde quae aliquo modo sunt unum, simpliciter esse unum enunciabant.
Posteriores autem Philosophi, nescientes distinguere unum, pro
inconvenienti reputabant quod idem aliquo modo sit unum et multa: quod
tamen convicti rationibus confiteri cogebantur. Et ideo dicit quod
posteriores Philosophi conturbati sunt, idest in dubitationem inciderunt,
quemadmodum et antiqui, scilicet Parmenides et melissus, ne forte
cogerentur hoc dicere, quod idem sit unum et multa; quod inconveniens
videbatur utrisque. Et ideo primi ponentes omnia unum, totaliter
multitudinem auferebant: posteriores vero multitudinem auferre conabantur a
quibuscumque quae ponerent esse unum.
|#2
Et ideo quidam in propositionibus, ut Lycophron, auferebant hoc
verbum est: dicebant enim quod non est dicendum homo est albus, sed homo
albus. Considerabant enim quod homo et albus sunt quodammodo unum, alioquin
album de homine non praedicaretur; sed videbatur eis quod haec dictio est,
cum sit copula verbalis, inter duo copularet: et ideo totaliter ab eo quod
est unum multitudinem auferre volentes, dicebant non esse apponendum hoc
verbum est.
Sed quia imperfecta oratio videbatur, et imperfectum sensum generari in
animo auditoris, si ponantur nomina absque additione alicuius verbi; hoc
volentes corrigere alii mutabant modum loquendi, et non dicebant homo
albus, propter imperfectionem orationis, nec homo est albus, ne daretur
intelligi multitudo, sed homo albatur: quia per hoc quod est albari, non
intelligitur res aliqua, ut eis videbatur, sed quaedam subiecti
transmutatio.
Et similiter dicebant non esse dicendum homo est ambulans, sed homo
ambulat; ne per additionem huius copulae verbalis est, id quod reputabant
unum, scilicet hominem album, facerent esse multa: ac si unum et ens
dicerentur singulariter, idest uno modo, et non multipliciter.

10

