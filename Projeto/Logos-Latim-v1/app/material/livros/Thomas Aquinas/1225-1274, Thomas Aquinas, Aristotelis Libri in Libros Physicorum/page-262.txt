Et sic ulterius concludit universaliter, quod inter ultimum movens et
primum motum nihil est medium.
|+5

Lectio 5

|#1
Quia in praecedenti ratione Philosophus supposuerat quod omnis
alteratio sit secundum sensibilia, hoc intendit hic probare.
Et primo proponit quod intendit; secundo probat propositum, ibi: aliorum
enim maxime etc..
Dicit ergo primo, quod ex sequentibus considerandum est quod omnia quae
alterantur, alterantur secundum qualitates sensibiles: et per consequens
illis solum competit alterari, quae per se patiuntur ab huiusmodi
qualitatibus.
|#2
Deinde cum dicit: aliorum enim maxime etc., probat propositum
arguendo a maiori.
Quod quidem primo ponit; secundo quaedam quae supponit probat, ibi: ex quo
quidem enim etc..
Dicit ergo primo, quod praeter qualitates sensibiles, maxime videtur esse
alteratio in quarta specie qualitatis, quae est qualitas circa quantitatem,
scilicet forma et figura: et in prima specie qualitatis, quae continet sub
se habitus et dispositiones. Videtur enim quod alteratio quaedam sit, per
hoc quod huiusmodi qualitates de novo removentur, aut de novo acquiruntur:
non enim videtur hoc sine mutatione posse contingere; mutatio autem
secundum qualitatem alteratio est, ut supra dictum est.
Sed in praedictis qualitatibus primae et quartae speciei, non est alteratio
primo et principaliter, sed secundario: quia huiusmodi qualitates
consequuntur quasdam alterationes primarum qualitatum; sicut patet quod cum
materia subiecta densatur aut rarescit, sequitur mutatio secundum figuram;
et similiter cum calefiat aut infrigidetur, sequitur mutatio secundum
sanitatem et aegritudinem, quae pertinent ad primam speciem qualitatis.
Rarum autem et densum, calidum et frigidum sunt sensibiles qualitates: et
sic patet quod non est alteratio in prima et quarta specie qualitatis primo
et per se; sed remotio et acceptio huiusmodi qualitatum consequuntur ad
aliquam alterationem, quae est secundum sensibiles qualitates.
Ex quo etiam patet quare non facit mentionem de secunda specie qualitatis,
quae est potentia vel impotentia naturalis. Manifestum est enim quod
potentia vel impotentia naturalis non accipitur aut removetur nisi
transmutata natura, quod fit per alterationem; et ideo hoc quasi manifestum
praetermisit.
|#3
Deinde cum dicit: ex quo quidem etc., probat quod supposuerat.
Et primo quod non sit alteratio in quarta specie qualitatis; secundo quod
non sit in prima, ibi: neque enim in habitibus etc..
Circa primum ponit duas rationes: quarum prima sumitur ex modo loquendi.
Ubi considerandum est quod forma et figura in hoc ab invicem differunt,
quod figura importat terminationem quantitatis; est enim figura, quae
termino vel terminis comprehenditur: forma vero dicitur, quae dat esse
specificum artificiato; formae enim artificiatorum sunt accidentia.
Dicit ergo quod illud ex quo fit forma statuae, non dicimus formam; idest,
materia statuae non praedicatur de statua in principali et recto; et
similiter est in figura pyramidis vel lecti: sed in talibus materia
praedicatur denominative; dicimus enim triangulum aeneum aut cereum aut
ligneum, et simile est in aliis. Sed in his quae alterantur, et passionem
praedicamus de subiecto, quia dicimus aes esse humidum aut forte aut
calidum; et e converso, humidum vel calidum dicimus esse aes, aequaliter
praedicantes materiam de passione, et e converso; et dicimus hominem esse
album, et album esse hominem. Quia ergo in formis et figuris materia non
aequaliter dicitur cum ipsa figura, ita quod alterum de altero dicatur in
principali et recto, sed solum denominative materia praedicatur de figura
et forma; in his autem quae alterantur, subiectum et passio aequaliter de
262

