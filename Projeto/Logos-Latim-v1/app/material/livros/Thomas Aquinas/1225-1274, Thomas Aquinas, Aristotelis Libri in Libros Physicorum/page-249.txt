motu locali. Omne enim quod movetur secundum locum, impossibile est quod
prius pertranseat maiorem magnitudinem ipso mobili, quam aequalem vel
minorem; sed semper mobile prius pertransit magnitudinem aequalem sibi aut
minorem, quam maiorem. Si ergo hoc ita se habet, manifestum est quod et
punctum, si movetur, prius pertransibit aliquid minus se aut aequale sibi,
quam longitudinem maiorem se. Sed impossibile est quod pertranseat aliquid
minus se, quia est indivisibile. Relinquitur ergo quod pertransibit aliquid
aequale sibi. Et ita oportet quod numeret omnia puncta quae sunt in linea:
quia semper punctum, cum moveatur motu aequali lineae, propter hoc quod
movetur per totam lineam, sequitur quod totam lineam mensuret; hoc autem
facit numerando omnia puncta. Ergo sequitur quod linea sit ex punctis. Si
ergo hoc est impossibile, impossibile est quod indivisibile moveatur.
|#7
Tertiam rationem ponit ibi: amplius autem si omne etc.: quae talis
est.
Omne quod movetur, movetur in tempore, et nihil movetur in ipso nunc, ut
supra probatum est. Ostensum est autem supra quod omne tempus est
divisibile. Ergo in quolibet tempore in quo aliquid movetur, erit accipere
minus tempus, in quo movetur aliquod minus mobile: quia manifestum est quod
supposita eadem velocitate, in minori tempore pertransit minus mobile
aliquod signum datum, quam mobile maius, sicut in minori tempore pars quam
totum, ut ex superioribus patet. Si ergo punctum movetur, erit accipere
aliquod tempus minus tempore in quo ipsum movetur. Sed hoc est impossibile:
quia sequeretur quod in illo minori tempore moveretur aliquid minus quam
punctum; et sic indivisibile esset divisibile in aliquod minus, sicut
tempus dividitur in tempus.
Hoc enim solo modo posset moveri indivisibile, si esset possibile aliquid
moveri in nunc indivisibili: quia sicut non esset accipere aliquod minus
ipso nunc in quo movetur, ita non oporteret accipere aliquod minus mobili.
Et sic patet quod eiusdem rationis est, quod fiat motus in nunc, et quod
indivisibile aliquod moveatur. Hoc autem est impossibile, quod in nunc fiat
motus. Ergo impossibile est quod indivisibile moveatur.
|+13

Lectio 13

|#1
Postquam Philosophus ostendit quod impartibile non movetur, hic
intendit ostendere quod nulla mutatio est infinita; quod est contra
Heraclitum, qui posuit omnia moveri semper.
Et circa hoc duo facit: primo ostendit quod nulla mutatio est infinita
secundum propriam speciem; secundo ostendit quomodo possit esse infinita
tempore, ibi: sed si sic contingit etc..
Circa primum duo facit: primo ostendit quod mutatio non est infinita
secundum speciem in aliis mutationibus praeter motum localem; secundo
ostendit idem in motu locali, ibi: loci autem mutatio etc..
|#2
Prima ratio talis est. Supra dictum est quod omnis mutatio est ex
quodam in quiddam. Et in quibusdam quidem mutationibus, quae scilicet sunt
inter contradictorie opposita, ut generatio et corruptio, vel inter
contraria, ut alteratio, et augmentum et decrementum, manifestum est quod
habent praefixos terminos. Unde in his mutationibus quae sunt inter
contradictorie opposita, terminus est vel affirmatio vel negatio, sicut
terminus generationis est esse, corruptionis vero non esse.
Similiter illarum mutationum quae sunt inter contraria, ipsa contraria sunt
termini ad quos, sicut ad quaedam ultima, mutationes huiusmodi terminantur.
Unde sequitur quod, cum omnis alteratio sit de contrario in contrarium,
quod omnis alteratio habeat aliquem terminum.
Et similiter dicendum est in augmento et decremento: quia terminus augmenti
est perfecta magnitudo (et dico perfectam secundum conditionem propriae
naturae: alia enim perfectio magnitudinis competit homini et alia equo);
terminus autem decrementi est id quod contingit esse in tali natura maxime
remotum a perfecta magnitudine.
249

