Et non solum primum movens et primum subiectum considerantur circa
generationem, sed etiam ea quae consequenter sunt. Et sic patet quod ad
naturalem pertinet considerare formam, moventem et materiam.
Non tamen quaelibet moventia. Sunt enim principia moventia dupliciter,
scilicet mota et non mota: quorum id quod non movetur non est naturale,
quia non habet in se principium motus. Et tale est principium movens quod
est penitus immobile et primum omnium, ut ostendetur in octavo.
|#6
Deinde cum dicit: et quod quid est etc., ostendit quod naturalis
considerat etiam finem.
Et dicit quod etiam forma et quod quid est pertinet ad considerationem
naturalis, secundum quod etiam finis est et cuius causa fit generatio.
Dictum est enim supra quod forma et finis coincidunt in idem; et quia
natura operatur propter aliquid, ut infra probabitur, necesse est quod ad
naturalem pertineat considerare formam non solum inquantum est forma, sed
etiam inquantum est finis. Si autem natura non ageret propter aliquid,
consideraret quidem naturalis de forma inquantum est forma, sed non
inquantum est finis.
|#7
Deinde cum dicit: et penitus propter quid etc., ostendit quomodo
naturalis demonstrat per omnes causas.
Et primo quomodo demonstrat per materiam et moventem, quae sunt causae
priores in generatione; secundo ostendit quomodo demonstrat per formam,
ibi: et si hoc fieri debet etc.; tertio quomodo demonstrat per finem, ibi:
et quia dignius etc..
Dicit ergo primo quod in naturalibus reddendum est propter quid penitus,
idest secundum quodlibet genus causae: ut, quia hoc praecessit, sive illud
sit materia sive movens, necesse est hoc esse consequenter; ut si aliquid
generatum est ex contrariis, necesse est illud corrumpi, et si sol
appropinquat ad polum septentrionalem, necesse est fieri dies longiores et
frigus diminui et calorem augeri apud eos qui habitant in parte
septentrionali.
Sed tamen considerandum est quod non semper ex praecedente materia vel
movente necesse est aliquid subsequi; sed quandoque subsequitur aliquid
simpliciter, idest ut semper, ut in his quae dicta sunt; quandoque autem ut
frequenter, ut ex semine humano et movente in generatione, ut frequentius
sequitur generatum habere duos oculos, quod tamen aliquando deficit. Et
similiter ex hoc quod materia sic est disposita in corpore humano, accidit
generari febrem propter putrefactionem ut frequentius; quandoque tamen
impeditur.
|#8
Deinde cum dicit: et si hoc fieri debet etc., ostendit quomodo sit
demonstrandum in naturalibus per causam formalem.
Ad cuius intelligentiam sciendum est, quod quando ex causis praecedentibus
in generatione, scilicet ex materia et movente, sequitur aliquid ex
necessitate, tunc ex eis potest sumi demonstratio, ut supra dictum est; non
autem quando sequitur aliquid ut frequenter.
Sed tunc debet sumi demonstratio ab eo quod est posterius in generatione,
ad hoc quod aliquid ex necessitate sequatur ex altero, sicut ex
propositionibus demonstrationis sequitur conclusio; ut procedamus
demonstrando sic: si hoc debet fieri, ista et ista requiruntur; sicut si
debet generari homo, necesse est quod sit semen humanum agens in
generatione.
Si autem procedamus e converso: est semen humanum agens in generatione, non
sequitur, ergo generabitur homo, sicut ex propositionibus sequitur
conclusio. Sed hoc quod debet fieri, idest ad quod terminatur generatio,
erat, secundum supra dicta, quod quid erat esse, idest forma.
Unde manifestum est quod quando secundum hunc modum demonstramus, si hoc
debet fieri, demonstramus per causam formalem.

68

