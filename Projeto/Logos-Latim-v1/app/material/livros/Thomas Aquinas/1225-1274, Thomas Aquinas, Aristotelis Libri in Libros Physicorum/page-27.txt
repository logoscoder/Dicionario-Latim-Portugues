Dicit ergo primo quod cum ostensum sit quod principia sunt contraria, et
ita non possit esse tantum unum principium, sed duo ad minus; nec iterum
sint infinita principia; restat considerandum utrum sint duo tantum, vel
plura duobus. Quantum enim ad hoc quod supra ostensum est, quod contraria
sunt principia, videtur quod sint duo tantum principia; quia contrarietas
est inter duo extrema.
Sed in hoc deficiet aliquis, idest dubitabit.
Oportet enim quod ex principiis fiant alia, ut supra dictum est: si autem
sint tantum duo contraria principia, non videtur quomodo ex illis duobus
possint omnia fieri. Non enim potest dici quod unum eorum facit aliquid ex
reliquo: non enim densitas nata est convertere ipsam raritatem in aliquid,
neque raritas densitatem. Et similiter est de qualibet alia contrarietate:
non enim concordia movet discordiam et facit aliquid ex ipsa, neque e
converso. Sed utrumque contrariorum transmutat aliquod tertium, quod est
subiectum utriusque. Calidum enim non facit esse calidam ipsam
frigiditatem, sed subiectum frigiditatis: nec e converso. Videtur ergo quod
oporteat poni aliquod tertium, quod sit subiectum contrariorum, ad hoc quod
ex contrariis alia possint fieri.
Nec refert quantum ad praesens pertinet, utrum illud subiectum sit unum vel
plura.
Quidam enim posuerunt plura principia materialia, ex quibus praeparant
naturam entium: non enim dicebant esse naturam rerum nisi materiam, ut
infra in secundo dicetur.
|#10
Secundam rationem ponit ibi: adhuc autem etc.: et dicit quod nisi
contrariis quae ponuntur esse principia, supponatur aliquid aliud, surget
maior dubitatio quam praemissa. Primum enim principium non potest esse
accidens aliquod de subiecto dictum: cum enim subiectum sit principium
accidentis quod de eo praedicatur, et sit eo prius naturaliter, sequeretur
si primum principium esset accidens de subiecto praedicatum, quod principii
esset principium, et quod primo esset aliquid prius. Sed si ponamus sola
contraria esse principia, oportet principium esse aliquod accidens de
subiecto dictum: quia nullius rei substantia est contraria alteri, sed
contrarietas solum est inter accidentia.
Relinquitur igitur quod non possunt sola contraria esse principia.
Considerandum autem quod in hac ratione utitur praedicato pro accidente,
quia praedicatum designat formam subiecti, antiqui autem credebant omnes
formas esse accidentia; hic autem procedit disputative ex propositionibus
probabilibus quae erant apud antiquos famosae.
|#11
Tertiam rationem ponit ibi: amplius non esse etc.: quae talis est.
Omne quod non est principium, oportet esse ex principiis: si igitur sola
contraria sint principia, sequetur, cum substantia non sit contraria
substantiae, quod substantia sit ex non substantiis; et sic quod non est
substantia sit prius quam substantia, quia quod est ex aliquibus est
posterius eis. Hoc autem est impossibile: nam primum genus entis est
substantia, quae est ens per se. Non igitur potest esse quod sola contraria
sint principia; sed oportet ponere aliquid aliud tertium.
|#12
Deinde cum dicit: unde si aliquis etc., ostendit quomodo ad hoc
etiam concordabat positio Philosophorum.
Et circa hoc duo facit: primo ostendit quomodo ponebant unum materiale
principium; secundo quomodo ponebant praeter hoc duo principia contraria,
ibi: sed omnes unum hoc etc..
Considerandum est autem circa primum, quod Philosophus in praecedentibus
more disputantium visus est opponere ad utramque partem oppositam. Nam
primo probavit quod principia sunt contraria; et nunc induxit rationes ad
probandum quod contraria non sufficiunt ad hoc quod ex eis generentur res.
Et quia rationes disputativae verum concludunt secundum aliquid, licet non
secundum totum, ex utrisque rationibus unam veritatem concludit.

27

