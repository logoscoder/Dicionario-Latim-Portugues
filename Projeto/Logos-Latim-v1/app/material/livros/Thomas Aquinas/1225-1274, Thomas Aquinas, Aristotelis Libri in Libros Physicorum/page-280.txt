|#2
Circa primum sciendum est, quod Averroes dicit quod Aristoteles in
hoc capitulo non intendit inquirere in universali utrum motus sit
sempiternus, sed de primo motu.
Sed si quis consideret et verba et processum Philosophi, hoc est omnino
falsum. Verba enim Philosophi universaliter de motu loquuntur, quia dicit:
utrum factus sit aliquando motus, cum non esset prius, et corrumpitur
iterum sic quod moveri nihil sit. Ex quo manifeste apparet quod non de
aliquo motu determinato quaerit, sed universaliter: utrum aliquando nihil
fuerit motus.
Ex ipso etiam Aristotelis processu apparet hoc esse falsum.
Primo quidem quia consuetudo sua est, semper ad propositum ex propriis
argumentari; si quis autem sequentes rationes consideret quas inducit, in
nulla earum sumitur aliquid pro medio, quod proprie ad primum motum
pertineat, sed ad motum in communi.
Unde ex hoc satis apparet quod intendit hic inquirere de sempiternitate
motus in communi.
Secundo quia, si iam probatum esset quod est aliquis motus unus vel plures
sempiterni, frustra inquireret inferius, utrum aliqua moveantur semper; cum
hoc iam esset probatum.
Ridiculum est etiam dicere quod Aristoteles inferius reiteret suam
considerationem a principio, quasi aliquid omisisset, ut Commentator
fingit. Erat enim copia Aristoteli corrigendi librum suum, et supplendi in
loco debito quod fuerat omissum, ut non inordinate procederet. Si enim hoc
capitulum exponatur secundum praedicti Commentatoris intentionem, omnia
sequentia confusa et inordinata apparebunt. Nec est mirum: quia uno
inconvenienti posito, alia sequuntur. Adhuc autem manifestius hoc apparet
per hoc, quod Aristoteles inferius inquirere intendens de sempiternitate
primi motus, utitur eo quod hic demonstratur, quasi principio: quod nullo
modo faceret, si hic probasset primum motum esse aeternum.
Ratio autem ex qua Averroes motus fuit, omnino frivola est. Dicit enim quod
si dicatur quod Aristoteles hic intendit inquirere de sempiternitate motus
in communi, sequetur quod consideratio Aristotelis hic sit diminuta; quia
non apparet per id quod hic determinatur, quomodo motus semper possint
continuari ad invicem.
Sed hoc nihil est: quia Aristoteli sufficit in hoc capitulo probare in
communi quod motus semper fuerit; qualiter autem sempiternitas motus
continuetur, utrum per hoc quod omnia semper moveantur, vel per hoc quod
omnia quandoque moveantur et quandoque quiescant, vel per hoc quod quaedam
semper moventur, quaedam vero quandoque moventur et quandoque quiescunt,
statim immediate inquiret.
Sic igitur secundum hanc intentionem exponendum est praesens capitulum,
quod intendit hic inquirere de motu in communi.
Quaerit ergo secundum hoc, utrum motus in communi aliquando esse inceperit,
ita quod prius nihil unquam motum fuerit; et quandoque sic deficiat quod
nihil postmodum moveatur: aut e contrario, neque unquam inceperit, neque
unquam deficiet; sed semper erat, et semper erit.
Et ponit exemplum in animalibus, propter hoc quod quidam dixerunt mundum
esse quoddam animal magnum. Videmus enim quod animalia vivunt, quamdiu
apparet in eis aliquis motus: cessante autem omni motu, dicuntur animalia
mori. Sic igitur et in tota universitate naturalium corporum motus
consideratur ut vita quaedam. Si ergo motus semper fuit et semper erit,
ista quasi vita naturalium corporum erit immortalis et sine cessatione.
|#3
Deinde cum dicit: esse quidem igitur etc., respondet tacitae
quaestioni.
In praecedentibus enim libris Aristoteles locutus fuerat de motu in
communi, non applicando ad res: nunc autem inquirens an motus semper
fuerit, applicat communem considerationem motus ad esse quod habet in
rebus. Posset ergo aliquis dicere, quod in hac consideratione prius erat
quaerendum de motu, an habeat esse in rebus, quam quaeratur an sit
sempiternus: et praecipue, cum quidam negaverint esse motum.
280

