Et ideo ex non subiecto in non subiectum non potest esse aliqua mutationis
species.
|#5
Deinde cum dicit: ex non subiecto quidem etc., manifestat partes
positae divisionis.
Et circa hoc tria facit: primo manifestat duas partes divisionis; secundo
ostendit quod neutra earum est motus, ibi: si igitur quod non est etc.;
tertio concludit quod residua pars divisionis est motus, ibi: quoniam autem
motus etc..
Circa primum duo facit: primo manifestat unam partem divisionis; secundo
aliam, ibi: quae vero ex subiecto in non etc..
|#6
Dicit ergo primo quod illa mutatio quae est ex non subiecto in
subiectum, est inter opposita secundum contradictionem, et vocatur
generatio, quae est mutatio de non esse in esse.
Sed haec est duplex: quaedam enim est simplex generatio, qua aliquid
simpliciter generatur; alia vero est generatio quaedam, qua aliquid
secundum quid generatur. Et ponit exemplum de utraque generatione. Et primo
de secunda, dicens quod cum aliquid mutatur de non albo in album, est
generatio huius et non simpliciter. Et secundo de prima; et dicit quod illa
generatio, quae est ex non esse simpliciter in ens quod est substantia, est
generatio simpliciter, secundum quam simpliciter dicimus aliquid fieri et
non fieri. Cum enim generatio sit mutatio de non esse in esse, secundum
illum modum dicitur aliquid generari, quo ex non esse in esse mutatur.
Cum autem ex non albo fit album, non mutatur aliquid ex non esse
simpliciter in esse simpliciter. Quod enim mutatur proprie, subiectum est;
subiectum autem albi est aliquod ens actu. Unde cum subiectum maneat in
tota mutatione, etiam in principio mutationis erat ens actu, simpliciter
loquendo; non tamen erat ens actu hoc, scilicet album: et ideo non dicitur
fieri simpliciter sed fieri hoc, scilicet album.
Subiectum vero formae substantialis non est aliquod ens actu, sed ens in
potentia tantum, scilicet materia prima, quae in principio generationis est
sub privatione, in fine autem sub forma: et ideo secundum generationem
substantiae fit aliquid simpliciter.
Et ex hoc haberi potest, quod secundum nullam formam quae praesupponit
aliam formam in materia, attenditur generatio simpliciter, sed solum
secundum quid; quia quaelibet forma facit ens actu.
|#7
Deinde cum dicit: quae vero ex subiecto etc., manifestat aliam partem
divisionis.
Et dicit quod illa mutatio quae est ex subiecto in non subiectum, vocatur
corruptio.
Sed quaedam est corruptio simpliciter, quae scilicet est ex esse
substantiali in non esse: quaedam vero est in oppositam negationem
cuiuscumque affirmationis, sicut de albo in non album, quae est corruptio
huius, sicut etiam de generatione dictum est.
|#8
Deinde cum dicit: si igitur quod non est etc., ostendit quod neutra
praedictarum partium est motus.
Et primo quod generatio non sit motus; secundo quod neque corruptio, ibi:
neque iam corruptio etc..
Primum probat duabus rationibus. Quarum prima talis est. Quod simpliciter
non est hoc aliquid, non potest moveri; quia quod non est, non movetur: sed
quod generatur simpliciter, non est hoc aliquid; est enim non ens
simpliciter: ergo quod generatur simpliciter, non movetur: ergo generatio
simplex non est motus.
Ad manifestationem autem primae propositionis, dicit quod non ens dicitur
tripliciter; et duobus modis dictum, non ens non movetur; tertio modo
dictum, movetur per accidens.
Uno modo dicitur ens et non ens secundum compositionem et divisionem
propositionis, prout sunt idem cum vero et falso: et sic ens et non ens
177

