ratione continui. Unde possunt quidem motus specie vel genere differentes,
esse consequenter se habentes et habiti, idest quodammodo se tangentes,
absque aliqua interpolatione temporis, inquantum tempus est continuum. Quod
quidem eadem ratione habet continuitatem, qua et motus, scilicet inquantum
est ei unum ultimum. Nihil autem prohibet in uno instanti temporis, ad quod
continuantur partes eius, terminari unum motum, et incipere alium alterius
generis vel speciei; et sic motus illi erunt habiti, sed non continui. Et
ideo secundum praemissa sequitur quod ad hoc quod motus sit continuus,
requiritur quod sit unus secundum speciem: quae quidem unitas speciei est
in motu ex re in qua est motus, inquantum est indivisibilis secundum
speciem.
|#3
Secundo requiritur ad continuitatem motus, quod sit unius subiecti:
quia diversorum subiectorum motus possunt esse habiti, sed non continui;
sicut dictum est de mutatione candelae per motum diversarum manuum.
|#4
Tertio requiritur ad continuitatem motus et unitatem, quod sit unus
tempore, ad hoc quod non interveniat aliqua immobilitas vel quies. Quia si
deficeret aliquod tempus motui, in quo scilicet non moveretur, sequeretur
quod in illo quiesceret: si autem quies interponitur, erunt multi motus et
non unus; multi enim motus et non unus sunt, quorum quies in medio est.
Unde si aliquis motus sit qui intercipiatur quiete, non erit neque unus
neque continuus. Intercipitur autem quiete, si tempus sit in medio, ut
ostensum est: unde requiritur ad continuitatem motus, quod sit unum tempus
continuum.
Sed tamen hoc non sufficit; quia motus qui non est unus specie, non est
continuus, etiam si tempus non deficiat: quia etsi sit unum secundum
tempus, erit alius secundum speciem.
Quia necesse est ad hoc quod sit motus unus continuus, quod sit unus
secundum speciem, sed non sequitur quod motus qui est unus secundum
speciem, sit unus simpliciter.
Sic ergo patet quod tria praedicta requiruntur ad hoc quod sit unus motus
simpliciter.
Et hoc est quod concludit, quod dictum est quis motus sit simpliciter unus.
|#5
Deinde cum dicit: amplius autem dicitur unus et perfectus etc.,
positis tribus modis principalibus unitatis motus, hic ponit duos alios
modos secundarios, qui magis pertinent ad quandam formam unitatis, quam ad
ipsam unitatem.
Secundum ponit ibi: amplius autem aliter etc..
Dicit ergo primo, quod sive motus dicatur unus secundum genus sive secundum
speciem sive secundum substantiam, sicut qui est numero unus, dicitur unus
motus ex hoc quod est perfectus, sicut et in aliis rebus perfectum et totum
ad unitatis rationem pertinent.
Non enim dicimus unum hominem vel unum calceum, nisi de toto.
Quandoque autem dicitur unum etiam de imperfecto, dummodo sit continuum. Et
ratio huius est, quia unum potest attendi vel secundum quantitatem, et sic
sola continuitas sufficit ad unitatem rei; vel secundum formam
substantialem, quae est perfectio totius; et sic perfectum et totum dicitur
unum.
|#6
Deinde cum dicit: amplius autem aliter praeter praedictos etc., ponit
alium modum secundarium, prout dicitur motus unus qui est regularis, idest
uniformis; sicut etiam in aliis rebus dicitur unum, quod est simile in
partibus.
Et circa hoc tria facit: primo ponit hunc modum unitatis, secundum quod
regularis motus dicitur unus; secundo ostendit in quibus inveniatur
regularitas et irregularitas, ibi: est autem et in omni motu etc.; tertio
ostendit modos irregularitatis, ibi: irregularitatis autem etc..
Dicit ergo primo, quod praeter praedictos modos unitatis, dicitur motus
unus qui est regularis, idest uniformis. Irregularis enim motus, idest
194

