magnitudines, quarum utraque sit decem cubitorum, et tertia quae sit
viginti.
Si igitur id quod subtraho in infinitum, accipiendo semper dimidium ab una
magnitudine decem cubitorum, addatur alteri quae etiam est decem cubitorum,
nunquam pervenietur in infinitum apponendo ad mensuram quantitatis quae est
viginti cubitorum: quia quantum remanebit in magnitudine cui subtrahitur,
tantum deficiet a data mensura in quantitate cui addetur.
|#11
Deinde cum dicit: quare excellere omne etc., inducit conclusionem ex
dictis.
Et primo inducit eam; secundo manifestat per dictum Platonis, ibi: quoniam
et Plato etc..
Dicit ergo primo quod ex quo appositio in infinitum non facit transcendere
omnem determinatam quantitatem, non est possibile esse, nec etiam in
potentia, quod excellatur omnis determinata quantitas per appositionem.
Quia si esset in natura potentia ad appositionem transcendentem omnem
quantitatem, sequeretur quod esset actu infinitum; sic quod infinitum esset
accidens alicui naturae, sicut naturales Philosophi extra corpus huius
mundi quod videmus, ponunt quod est quoddam infinitum, cuius substantia est
aer vel aliquid aliud huiusmodi. Si ergo non est possibile esse corpus
sensibile actu infinitum, ut ostensum est, sequitur quod non sit potentia
in natura ad appositionem transcendentem omnem magnitudinem; sed solum ad
appositionem infinitam per contrarium divisioni, ut dictum est. Quare autem
si esset potentia ad infinitam additionem transcendentem omnem
magnitudinem, sequatur esse corpus infinitum in actu, non autem ad
additionem infinitam in numeris, transcendentem omnem numerum, sequatur
esse numerum infinitum in actu, infra ostendetur.
|#12
Deinde cum dicit: quoniam et Plato propter hoc etc., manifestat quod
dixerat per dictum Platonis.
Et dicit quod quia infinitum in appositione magnitudinum est per oppositum
divisioni, propter hoc Plato duo fecit infinita, scilicet magnum, quod
pertinet ad additionem, et parvum quod pertinet ad divisionem; quia
scilicet infinitum videtur excellere et per additionem in augmentum, et per
divisionem in decrementum, vel tendendo in nihil.
Sed cum ipse Plato faciat duo infinita, non tamen utitur eis: quia cum
numerum poneret substantiam esse omnium rerum, in numeris non invenitur
infinitum per divisionem, quia in eis est minimum unitas; neque etiam per
additionem secundum ipsum, quia dicebat quod species numerorum non
variantur nisi usque ad decem, et postea reditur ad unitatem, computando
undecim et duodecim etc..
|+11

Lectio 11

|#1
Postquam Philosophus ostendit quomodo est infinitum, hic ostendit
quid sit infinitum.
Et circa hoc tria facit: primo ostendit quid sit infinitum; secundo ex hoc
assignat rationem eorum quae de infinito dicuntur, ibi: secundum rationem
autem accidit etc.; tertio solvit rationes quae supra positae sunt, ibi:
reliquum autem est etc..
Circa primum duo facit: primo ostendit quid sit infinitum, excludens
quorundam falsam definitionem; secundo excludit quandam falsam opinionem
consequentem ex illa falsa definitione, ibi: quoniam hinc accipiunt
dignitatem etc..
Circa primum tria facit: primo proponit quod intendit; secundo manifestat
propositum, ibi: signum autem etc.; tertio infert quandam conclusionem ex
dictis, ibi: unde melius est opinandum etc..
|#2
Dicit ergo primo quod contrario modo definiendum est infinitum quam
sicut quidam definierunt. Dixerunt enim quidam quod infinitum est extra

105

