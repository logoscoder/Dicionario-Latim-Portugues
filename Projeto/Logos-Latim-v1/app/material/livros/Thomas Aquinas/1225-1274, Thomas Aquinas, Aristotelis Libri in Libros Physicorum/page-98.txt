|#5
Deinde cum dicit: physice autem magis etc., inducit rationes
naturales ad ostendendum quod non sit corpus infinitum in actu.
Circa quas considerandum est quod, quia Aristoteles nondum probaverat
corpus caeleste esse alterius essentiae a quatuor elementis, opinio autem
communis suo tempore fuerat quod esset de natura quatuor elementorum,
procedit in his rationibus ac si non esset aliud corpus sensibile extra
quatuor elementa, secundum suam consuetudinem: quia semper antequam probet
id quod est suae opinionis, procedit ex suppositione opinionis aliorum
communis.
Unde postquam probavit in primo libro de caelo et mundo, caelum esse
alterius naturae ab elementis, ad veritatis certitudinem iterat
considerationem de infinito, ostendens universaliter quod nullum corpus
sensibile est infinitum.
Hic autem primo ostendit quod non sit corpus sensibile infinitum, supposito
quod sint elementa finita multitudine; secundo ostendit idem universaliter,
ibi: oportet autem de omni etc..
Dicit ergo primo quod procedendo naturaliter, idest ex principiis scientiae
naturalis, magis et certius considerari poterit quod non sit corpus
sensibile infinitum, ex iis quae dicentur. Omne enim corpus sensibile aut
est simplex aut compositum.
|#6
Primo ergo ostendit quod non sit corpus sensibile compositum
infinitum, supposito quod sint elementa finita secundum multitudinem. Non
enim potest esse quod unum ipsorum sit infinitum et alia finita: quia ad
compositionem alicuius corporis mixti requiritur quod sint plura elementa,
et quod contraria aliquo modo adaequentur; alias compositio permanere non
posset; quia illud quod esset omnino potentius, destrueret alia, cum
elementa sint contraria. Si autem unum elementorum esset infinitum, nulla
aequalitas esset, aliis finitis existentibus; quia infinitum
improportionaliter excedit finitum. Non ergo hoc potest esse, quod unum
tantum eorum quae veniunt in mixtionem, sit infinitum.
Posset autem aliquis dicere quod illud infinitum esset debilis virtutis in
agendo, et ideo non potest vincere alia, scilicet finita, quae sunt
fortioris virtutis, utpote si infinitus sit aer et finitus ignis. Et ideo
ad hoc removendum dicit, quod quantumcumque potentia unius corporis quod
ponitur infinitum, deficiat a potentia alterius corporis quod ponitur
finitum, utpote si ignis sit finitus et aer infinitus; necesse est tamen
dicere quod aer quantumcumque duplicatus, idest secundum aliquem numerum
multiplicatus, sit aequalis igni in potentia. Si enim potentia ignis est
centuplo maior quam potentia aeris eiusdem quantitatis, si aer
centuplicetur secundum quantitatem, erit aequalis ei in potentia: et tamen
aer centuplicatus est multiplicatus secundum aliquem numerum determinatum,
et vincitur a potentia totius aeris infiniti. Unde manifestum est quod
etiam potentia ignis vincetur a potentia aeris infiniti; et sic infinitum
excellit et corrumpit finitum, quantumcumque potentioris naturae videatur.
|#7
Similiter etiam non potest esse quod quodlibet elementorum ex quibus
componitur corpus mixtum, sit infinitum: quia de ratione corporis est quod
habeat dimensiones in omnem partem, non in longitudinem tantum ut linea,
neque in longitudinem et latitudinem solum ut superficies: de ratione autem
infiniti est, quod habeat distantias seu dimensiones infinitas; ergo de
ratione corporis infiniti est quod habeat dimensiones infinitas in omnem
partem. Et sic non potest esse quod ex pluribus corporibus infinitis
aliquod unum componatur, quia quodlibet occupat totum mundum; nisi ponantur
duo corpora esse simul, quod est impossibile.
|#8
Sic igitur ostenso quod corpus compositum non potest esse infinitum,
ostendit ulterius quod nec etiam corpus simplex, neque unum elementorum,
neque aliquod medium inter ea, ut vapor est medium inter aerem et aquam.
Quidam enim posuerunt hoc esse principium, ex eo alia generari dicentes.
98

