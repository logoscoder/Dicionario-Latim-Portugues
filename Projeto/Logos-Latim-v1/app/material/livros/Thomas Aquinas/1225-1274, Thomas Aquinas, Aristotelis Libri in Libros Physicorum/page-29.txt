reduci ad unam primam; sunt enim aliquae primae differentiae contrariae
quibus dividitur genus. Ergo videtur quod non sint plura principia quam
tria.
Considerandum est autem quod utrumque probabiliter dictum est, scilicet et
quod in substantiis non sit contrarietas, et quod in substantiis sit una
contrarietas prima. Si enim accipiatur ipsum quod est substantia, nihil est
ei contrarium: si vero accipiantur formales differentiae in genere
substantiae, contrarietas in eis invenitur.
|#16
Ultimo autem quasi epilogando concludit, quod neque sit unum tantum
principium neque plura duobus vel tribus. Sed utrum horum sit verum, habet
multam dubitationem, sicut ex praemissis patet, scilicet utrum sint duo
tantum vel tria.
|+12

Lectio 12

|#1
Postquam Philosophus processit ad investigandum numerum principiorum
disputative, hic incipit determinare veritatem.
Et dividitur in partes duas: in prima determinat veritatem; in secunda ex
veritate determinata excludit dubitationes et errores antiquorum, ibi: quod
autem singulariter etc..
Prima dividitur in duas: in prima ostendit quod in quolibet fieri naturali
tria inveniuntur; in secunda ex hoc ostendit tria esse principia, ibi:
manifestum igitur quod etc..
Circa primum duo facit: primo dicit de quo est intentio; secundo
prosequitur intentum, ibi: dicimus enim fieri etc..
|#2
Quia ergo supra dixerat quod multam habet dubitationem utrum sint
tantum duo naturae principia vel tria, concludit quod de hoc dicendum est,
primo considerantes de generatione vel factione in communi ad omnes species
mutationis. In qualibet enim mutatione invenitur quoddam fieri, sicut quod
alteratur de albo in nigrum, de albo fit non album, et de non nigro fit
nigrum; et similiter est in aliis mutationibus.
Et rationem ordinis assignat, quia necesse est primo dicere communia, et
postea speculari ea quae propria sunt circa unumquodque, sicut in principio
libri dictum est.
|#3
Deinde cum dicit: dicimus enim fieri etc., prosequitur propositum.
Et circa hoc duo facit: primo enim praemittit quaedam quae necessaria sunt
ad propositum ostendendum; secundo ostendit propositum, ibi: determinatis
autem his etc..
Circa primum duo facit: primo praemittit quandam divisionem; secundo
ostendit differentias inter partes divisionis, ibi: horum autem etc..
|#4
Dicit ergo primo quod, cum in quolibet fieri aliud dicatur fieri ex
alio, quantum ad fieri secundum esse substantiale, vel alterum ex altero,
quantum ad fieri secundum esse accidentale, propter hoc quod omnis mutatio
habet duos terminos; dupliciter contingit hoc dicere, eo quod termini
alicuius factionis vel mutationis possunt accipi ut simplices vel
compositi.
Et hoc sic exponitur. Aliquando enim dicimus homo fit musicus, et tunc duo
termini factionis sunt simplices; et similiter quando dicimus quod non
musicum fit musicum: sed quando dicimus non musicus homo fit musicus homo,
tunc uterque terminorum est compositus.
Quia cum fieri attribuitur homini vel non musico, uterque est simplex; et
sic id quod fit, idest cui attribuitur fieri, significatur fieri ut
simplex; id vero in quod terminatur ipsum fieri, quod significatur fieri ut
simplex, est musicum; ut cum dico homo fit musicus, vel non musicus fit
musicus. Sed tunc utrumque significatur fieri ut compositum (scilicet et
quod fit, idest id cui attribuitur fieri, et quod factum est, idest id ad
quod terminatur fieri), cum dicimus non musicus homo fit musicus, tunc enim
29

