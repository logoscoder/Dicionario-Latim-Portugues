|#4
Primum ostendit tribus rationibus: quarum prima talis est.
Detur quod in xr primo tempore aliquod mobile motum sit per kl
magnitudinem: manifestum est quod si accipiatur aliud mobile aeque velox,
quod simul inceptum est moveri cum ipso, in medietate temporis motum erit
per medium magnitudinis. Cum ergo sit aeque velox illud mobile quod ponitur
moveri per totam magnitudinem, sequitur quod etiam ipsum in eodem tempore,
scilicet in medietate temporis xr, motum est iam per eandem magnitudinem,
quae scilicet est pars totius magnitudinis kl. Sequetur ergo quod illud
quod movetur, prius est mutatum.
Ut autem illud quod hic dicitur manifestius intelligatur, considerandum est
quod sicut punctus nominat terminum lineae, ita mutatum esse nominat
terminum motus. Quamcumque autem lineam vel partem lineae accipias, semper
est dicere quod ante consummationem lineae totius, sit accipere aliquod
punctum, secundum quod linea dividatur. Et similiter ante quemlibet motum,
et ante quamcumque partem motus, est accipere aliquod mutatum esse: quia
dum mobile est in moveri ad aliquem terminum, iam pertransivit aliquod
signum, respectu cuius iam dicitur mutatum esse. Sed sicut punctum infra
lineam est in potentia ante lineae divisionem, in actu autem quando iam
linea est divisa, cum punctum sit ipsa lineae divisio; similiter hoc quod
dico mutatum esse infra motum, est in potentia quando motus non ibi
terminatur: sed si ibi terminetur, erit in actu. Et quia quod est in actu
est notius eo quod est in potentia, ideo Aristoteles probavit quod illud
quod continue movetur, iam mutatum est aliquid, per aliud mobile aeque
velox, cuius motus iam terminatus est: sicut si quis probaret quod in
aliqua linea esset punctum in potentia, per hoc quod alia linea eiusdem
rationis esset divisa in actu.
|#5
Secundam rationem ponit ibi: amplius autem et si in omni etc.: quae
talis est.
In toto tempore xr, vel in quocumque alio, dicitur aliquid mutatum esse,
per hoc quod accipitur ultimum nunc ipsius temporis: non quod in nunc
moveatur aliquid, sed quia in nunc terminatur motus. Unde hic non accipit
mutatum esse pro eo quod est aliquando moveri, sed pro eo quod est
terminari motum.
Ideo autem necesse est terminari motum in ultimo nunc temporis mensurantis
motum, quia ipsum nunc determinat tempus, idest est terminus ipsius, sicut
punctum lineae; et oportet omne tempus esse medium inter duo nunc, sicut
linea est inter duo puncta. Quia ergo moveri est in tempore, sequitur quod
motum esse sit in nunc, quod est terminus temporis.
Et si ita est de motu qui est in toto tempore, oportet etiam quod similiter
dicatur de partibus motus, quae sunt in partibus temporis.
Iam enim ostensum est quod si aliquid movetur primo in toto tempore, quod
movetur in qualibet parte temporis. Quaelibet autem pars temporis accepta
terminatur ad aliquod nunc. Oportet enim quod ultimum medietatis temporis
sit divisio, idest ipsum nunc, quod dividit inter duas partes temporis.
Quare sequitur quod illud quod movetur per totum, sit prius motum in medio,
propter nunc quod determinat medium. Et eadem ratio est de qualibet alia
parte temporis. Qualitercumque enim dividatur tempus, semper invenietur
quaelibet pars temporis determinari a duobus nunc: et post primum nunc
temporis mensurantis motum, quodcumque aliud nunc accipiatur, in eo iam
motum est; quia illud nunc, quodcumque accipiatur, est terminus temporis
mensurantis motum.
Quia ergo omne tempus divisibile est in tempora; et omne tempus est medium
inter duo nunc; et in omni nunc, quod est ultimum temporis mensurantis
motum, aliquid motum est, sicut probatum est: sequitur quod omne quod
mutatur sit infinities mutatum; quia mutatum esse est terminus motus, sicut
punctum lineae et nunc temporis.
Sicut ergo in qualibet linea est signare infinities punctum ante punctum,
et in quolibet tempore infinities nunc ante nunc, propter hoc quod utrumque
est divisibile in infinitum; ita in quolibet moveri est signare infinities
232

