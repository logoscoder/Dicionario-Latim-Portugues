anima, quae est forma humana, sit forma in materia. Unde usque ad animam
rationalem se extendit consideratio naturalis, quae est de formis.
Sed quomodo se habeant formae totaliter a materia separatae, et quid sint,
vel etiam quomodo se habeat haec forma, idest anima rationalis, secundum
quod est separabilis et sine corpore existere potens, et quid sit secundum
suam essentiam separabile, hoc determinare pertinet ad Philosophum primum.
|+5

Lectio 5

|#1
Postquam Philosophus ostendit de quibus considerat scientia
naturalis, hic incipit ostendere ex quibus causis demonstret.
Et dividitur in partes duas: in prima determinat de causis; in secunda vero
ostendit ex quibus causis naturalis demonstret, ibi: quoniam autem causae
quatuor etc..
Circa primum duo facit: primo ostendit necessitatem determinandi de causis;
secundo incipit de causis determinare, ibi: uno quidem modo etc..
Dicit ergo primo quod postquam determinatum est quid cadat sub
consideratione scientiae naturalis, restat considerandum de causis, quae et
quot sunt.
Et hoc ideo, quia hoc negotium quo intendimus de natura tractare, non
ordinatur ad operationem, sed ad scientiam: quia nos non possumus facere
res naturales, sed solum de eis scientiam habere.
Sed nos non opinamur nos scire unumquodque, nisi cum accipimus propter
quid, quod est accipere causam: unde manifestum est quod hoc observandum
est nobis circa generationem et corruptionem et omnem naturalem mutationem,
ut cognoscamus causas, et reducamus unumquodque de quo quaeritur propter
quid, in proximam causam.
Hoc autem ideo dicit, quia considerare de causis inquantum huiusmodi,
proprium est Philosophi primi: nam causa in eo quod causa est non dependet
a materia secundum esse, eo quod in his etiam quae a materia sunt separata,
invenitur ratio causae. Sed a Philosopho naturali assumitur consideratio de
causis propter aliquam necessitatem; nec tamen assumitur ab eo considerare
de causis nisi secundum quod sunt causae naturalium mutationum.
|#2
Deinde cum dicit: uno quidem modo etc., determinat de causis.
Et circa hoc tria facit: primo assignat diversas species causarum
manifestas; secundo de quibusdam immanifestis causis determinat, ibi:
dicitur autem fortuna etc.; tertio ostendit quod non sunt plures neque
pauciores, ibi: quae autem sunt causae etc..
Prima dividitur in duas: in prima determinat species causarum; in secunda
determinat modos diversarum causarum secundum unamquamque speciem, ibi:
modi autem causarum etc..
Circa primum duo facit: primo inducit diversas species causarum; secundo
reducit eas ad quatuor, ibi: omnes autem nunc etc..
Circa primum duo facit: primo ponit diversitatem causarum; secundo exponit
quaedam consequentia ex diversitate praedicta, ibi: contingit autem
multipliciter etc..
|#3
Dicit ergo primo quod uno modo dicitur causa ex quo fit aliquid cum
insit, sicut aes dicitur causa statuae et argentum causa phialae: et etiam
genera horum dicuntur causae earundem rerum, sicut metallum vel liquabile
vel huiusmodi.
Apposuit autem cum insit, ad differentiam privationis et contrarii: nam
statua quidem fit ex aere, quod inest statuae iam factae; fit etiam ex
infigurato, quod quidem non inest statuae iam factae. Unde aes est causa
statuae, non autem infiguratum, cum sit principium per accidens tantum, ut
in primo dictum est.
|#4
Secundo modo dicitur causa species et exemplum: et hoc dicitur causa
inquantum est ratio quidditativa rei; hoc enim est per quod scimus de
unoquoque quid est.
51

