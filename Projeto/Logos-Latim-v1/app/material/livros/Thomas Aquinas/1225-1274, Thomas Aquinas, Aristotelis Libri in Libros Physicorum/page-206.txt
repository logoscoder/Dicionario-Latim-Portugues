Et dicit quod irrationabile videtur, si non inveniatur quaedam quies non
naturalis. Manifestum est enim quod violentia moventis remanebit, idest
cessabit quandoque: et nisi quies aliqua fiat consequenter, motus non
perveniet ad statum. Unde manifestum est quod motibus violentis opponitur
quies violenta: quia quod extra naturam movetur, habet etiam extra naturam
quiescere.
|#12
Deinde cum dicit: quoniam autem est quibusdam etc., ponit secundum,
ad explanationem eius quod dictum est de contrarietate motus naturalis et
violenti.
Et dicit quod, cum in quibusdam sit motus secundum naturam et praeter
naturam, sicut ignis, qui movetur sursum secundum naturam et deorsum
praeter naturam: quaeritur utrum motui naturali ignis sursum, sit
contrarius motus violentus ignis deorsum, vel motus terrae, quae
naturaliter movetur deorsum.
Et solvit quod ambo ei contrariantur, sed non eodem modo: sed motus terrae
deorsum contrariatur motui ignis sursum, sicut naturalis naturali; motus
autem ignis deorsum contrariatur motui ignis sursum, sicut violentus
naturali. Et eadem ratio est de contrarietate quietum.
|#13
Deinde cum dicit: forte autem quieti etc., ponit tertium, ad
manifestandum id quod dictum est de contrarietate quietis ad motum.
Et dicit quod forte quieti motus aliquatenus opponitur, et non simpliciter.
Cum enim aliquis movetur ex hoc in quo quieverat, et abiiciat illud,
videtur adhuc habere illud quod abiicitur. Unde si quies quae est hic, sit
contraria motui qui est hinc in contrarium, sequitur quod simul sint
contraria. Sed adhuc aliquatenus quiescit dum manet in termino a quo; et
universaliter eius quod movetur, aliquid est in termino a quo, et aliquid
in termino ad quem: unde quies minus opponitur motui quam motus contrarius,
sicut supra expositum est.
Et ultimo recapitulat, ut per se manifestum est.
Ex hoc autem ipso quod eadem verba repetuntur, quae supra dicta sunt,
manifestum esse potest, quod non sunt verba Aristotelis, sed alicuius
expositoris.
|*PHY.6 : LIBER 6
|+1

Lectio 1

|#1
Postquam Philosophus determinavit de divisione motus in suas species,
et de unitate et contrarietate motuum et quietum, in hoc sexto libro
intendit determinare ea quae pertinent ad divisionem motus, secundum quod
dividitur in partes quantitativas.
Et dividitur in partes duas.
In prima ostendit motum, sicut et omne continuum, esse divisibilem; in
secunda ostendit qualiter motus dividatur, ibi: necesse est autem et ipsum
nunc etc..
Prima autem pars dividitur in duas: in prima ostendit nullum continuum ex
indivisibilibus componi; in secunda ostendit nullum continuum indivisibile
esse, ibi: manifestum igitur ex dictis est etc..
Prima autem pars dividitur in duas: in prima ostendit nullum continuum ex
indivisibilibus componi; in secunda parte (quia probationes praemissae
magis ad magnitudinem pertinere videntur) ostendit quod eadem ratio est de
magnitudine, motu et tempore, ibi: eiusdem autem rationis est etc..
Circa primum duo facit: primo resumit quasdam definitiones supra positas,
quibus nunc utitur ad propositum demonstrandum; secundo probat propositum,
ibi: neque enim unum sunt etc..
|#2
Dicit ergo primo quod si definitiones prius positae continui, et eius
quod tangitur, et eius quod est consequenter, sunt convenientes (scilicet
quod continua sint, quorum ultima sunt unum: contacta, quorum ultima sunt
206

