|#6
Tertiam rationem ponit ibi: et dicitur autem unusquisque etc.; quae
talis est.
Ab eo a quo aliquid recipit nomen et speciem, recipit etiam contrarietatem,
cum contrarietas sit differentia secundum formam, ut patet in X metaphys..
Sed unusquisque motus magis dicitur, idest denominatur, et speciem recipit
a termino in quem, quam a termino ex quo, sicut sanatio dicitur motus in
sanitatem, et aegritudo motus in aegritudinem; et hoc etiam supra dictum
est.
Magis ergo accipienda est contrarietas motuum secundum terminum in quem,
quam secundum terminum a quo. Et sic idem quod prius.
|#7
Deinde cum dicit: relinquitur igitur etc., concludit quod, remotis
duobus modis secundum contrarietatem terminorum acceptis, relinquuntur duo
alii, scilicet tertius et quintus: quorum unus est secundum solam
contrarietatem terminorum ad quos, quem tangit cum dicit qui est in
contraria; alius qui est secundum contrarietatem utrorumque terminorum,
quem tangit cum dicit et qui est in contraria ex contrariis. Primus autem
modus non accipiebatur secundum contrarietatem aliquam terminorum, sed
secundum accessum et recessum ab eodem termino.
Concludit autem ulterius, quod forte hi duo modi residui sunt idem
subiecto, quia illi motus qui sunt in contraria, sunt etiam ex contrariis:
sed forte secundum rationem non sunt idem, propter diversas habitudines
motus ad terminos, ut supra dictum est.
Et exemplificat quod motus qui est in sanitatem, ei qui est ex aegritudine
est idem subiecto, sed non ratione. Et similiter qui est ex sanitate, ei
qui est in aegritudinem.
|#8
Deinde cum dicit: quoniam autem differt etc., ostendit quomodo
accipiatur contrarietas in motu.
Et primo secundum quod motus est ad contrarium; secundo prout motus est ad
medium, ibi: qui autem ad medium etc..
Circa primum duo facit: primo ostendit quid facit contrarietatem in
motibus; secundo quid in mutationibus, ibi: qui autem est in contrarium
etc..
Circa primum duo facit: primo ostendit propositum syllogismo; secundo
inductione, ibi: manifestum est autem etc..
Ponit autem primo talem rationem.
Contrarietas aliquorum accipitur secundum propriam speciem et rationem
ipsorum: sed propria ratio specifica motus est, quod sit quaedam mutatio a
quodam subiecto affirmato in quoddam subiectum affirmatum, habens duos
terminos (in quo differt a mutatione, quae non semper habet duos terminos
affirmatos): ergo relinquitur quod ad contrarietatem motus requiritur
contrarietas ex parte utrorumque terminorum; ut scilicet proprie dicatur
motus contrarius, qui est ex contrario in contrarium, ei qui est ex
contrario in contrarium, sicut qui est ex sanitate in aegritudinem, ei qui
est ex aegritudine in sanitatem.
|#9
Deinde cum dicit: manifestum est autem etc., manifestat idem per
inductionem.
Et primo in alteratione corporali: quia aegrotare est contrarium ei quod
est sanari, quorum primus est motus a sanitate in aegritudinem, alius vero
ab aegritudine in sanitatem.
Hoc etiam patet in alterationibus animae: quia ei quod est addiscere,
contrarium est decipi, non ab ipso, sed ab alio. Hi enim motus sunt in
contraria ex contrariis; quia addiscere est motus ab ignorantia ad
scientiam, decipi autem a scientia ad ignorantiam.
Quare autem addit non per ipsum, ostendit subdens, quia sicut in scientia
contingit quod aliquis per seipsum acquirat eam, et hoc vocatur invenire;
quandoque vero non per seipsum sed ab alio, et hoc vocatur addiscere; ita
contingit quod aliquando aliquis decipitur a seipso, aliquando ab alio; et
hoc proprie opponitur ei quod est addiscere.
198

