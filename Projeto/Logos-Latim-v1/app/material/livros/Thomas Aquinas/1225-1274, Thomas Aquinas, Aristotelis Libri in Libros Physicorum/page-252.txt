Illud mobile quod supposuimus a seipso moveri, scilicet ab, oportet
divisibile esse, quia omne quod movetur est divisibile, ut supra probatum
est. Quia ergo divisibile est, nullum inconveniens sequitur si dividatur.
Dividatur ergo in puncto c, ita quod una pars eius sit bc, et alia ac. Si
ergo bc est pars eius quod est ab, necesse est quod quiescente bc parte,
quiescat totum ab. Si ergo non quiescat totum, quiescente parte, accipiatur
quod totum moveatur, et una pars quiescat: sed quia una pars ponitur
quiescere, non poterit poni totum moveri, nisi ratione alterius partis. Sic
ergo bc quiescente, quod est una pars, movetur ac, quod est alia pars.
Sed nullum totum cuius una sola pars movetur, movetur primo et per se. Non
ergo movebitur ab primo et per se, quod erat suppositum.
Ergo oportet quod bc quiescente, quiescat totum ab. Et sic illud quod
movetur pausabit, idest desinet moveri, ad quietem alterius.
Sed supra habitum est, quod si aliquid quiescit et desinit moveri ad
quietem alterius, hoc ab altero movetur. Ergo ab ab altero movetur.
Et eadem ratio est de quolibet alio mobili: quia omne quod movetur est
divisibile, et eadem ratione oportet quod quiescente parte, quiescat totum.
Manifestum est ergo quod omne quod movetur, ab aliquo alio movetur.
|#4
Contra istam autem Aristotelis probationem multipliciter obiicitur.
Obiicit enim Galenus contra hoc quod dicit Aristoteles, quod si una tantum
pars eius mobilis moveatur et reliqua quiescat, quod totum non per se
movetur: dicens hoc esse falsum; quia ea quae moventur secundum partem, per
se moventur.
Sed deceptus est Galenus ex aequivocatione eius quod est per se. Per se
enim quandoque sumitur secundum quod opponitur ei tantum quod est per
accidens; et sic quod movetur secundum partem, movetur per se, ut Galenus
intellexit. Quandoque vero sumitur secundum quod opponitur simul ei quod
est per accidens, et ei quod est secundum partem; et hoc dicitur non solum
per se, sed etiam primo.
Et sic accipit per se Aristoteles hic: quod patet quia, cum conclusisset
non ergo movetur per se ab, subiungit: sed concessum est per seipsum moveri
primum.
|#5
Sed magis urget obiectio Avicennae, qui obiicit contra hanc rationem,
dicens eam procedere ex suppositione impossibili, ex quo sequitur
impossibile, et non ex eo quod ponitur aliquid a seipso moveri. Si enim
ponamus aliquod mobile a seipso moveri primo et per se, naturale est ei
quod moveatur et secundum totum et secundum partes. Si ergo ponatur quod
aliqua pars eius quiescat, erit positio impossibilis. Et ex hac positione
sequitur impossibile ad quod Aristoteles inducit, scilicet quod totum
moveatur non primo et per se, ut positum est.
Huic autem obiectioni posset aliquis obviare dicendo, quod licet
impossibile sit partem quiescere secundum determinatam naturam, inquantum
est corpus talis speciei, ut puta caelum vel ignis, non est tamen
impossibile, si ratio communis corporis consideretur: quia corpus,
inquantum corpus, non prohibetur quiescere vel moveri.
Sed hanc responsionem excludit Avicenna dupliciter. Primo quidem quia pari
ratione posset dici de toto corpore, quod non prohibetur quiescere ex hoc
quod corpus est, sicut dicitur de parte; et ita superfluum fuit assumere ad
probationem propositi divisionem mobilis et quietem partis. Secundo quia
aliqua propositio simpliciter redditur impossibilis, si praedicatum
repugnet subiecto ratione differentiae specificae, quamvis non repugnet ei
ratione generis. Est enim impossibile quod homo sit irrationalis, quamvis
non impediatur irrationalis esse ex hoc quod est animal. Sic igitur
simpliciter impossibile est quod pars corporis moventis seipsum quiescat,
quia hoc est contra rationem talis corporis, licet non sit contra rationem
communem corporis.
|#6
Hac igitur responsione remota, Averroes aliter solvit: et dicit quod
aliqua conditionalis potest esse vera, cuius antecedens est impossibile et
252

