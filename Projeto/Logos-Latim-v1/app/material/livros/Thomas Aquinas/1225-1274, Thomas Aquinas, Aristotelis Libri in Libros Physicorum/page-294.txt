|#3
Sed quia in rebus inanimatis, licet appareat motus in aliquo de novo
incipere nullo motu praeexistente in illo eodem, apparet tamen motus
praeexistens in aliquo exteriori a quo movetur: ideo tertiam rationem ponit
ex parte animalium, quae non moventur ab extrinseco, sed a seipsis; et hoc
ibi: multo autem magis etc..
Et dicit quod incipere motum cum prius non esset, multo magis est
manifestum in rebus animatis quam inanimatis. Cum enim nos quieverimus
aliquando, nullo motu in nobis existente, aliquando moveri incipimus, et
est ex nobis ipsis principium nostri motus, etiam si nihil extrinsecum
moveat: quod quidem in rebus inanimatis non contingit, sed semper aliquid
extrinsecum movet ipsa, vel generans, vel removens prohibens, vel
violentiam inferens. Ex quo sequitur quod si animal quandoque totaliter
quiescat, quod in aliquo immobili incipiat esse motus cum prius non fuerit,
non ex aliquo extrinseco movente, sed ab ipsomet quod movetur. Et si hoc
potest esse in animali, nihil prohibere videtur quin idem accidat in
universo: habet enim animal, et maxime homo, similitudinem quandam cum
mundo: unde dicitur a quibusdam quod homo sit parvus mundus. Et sic si in
parvo mundo incipit motus cum prius non fuerit, videtur quod etiam in magno
mundo idem possit contingere. Et si hoc contingit in mundo, potest etiam
contingere in toto infinito, quod quidam posuerunt extra mundum: si tamen
sit aliquod infinitum quod possit quiescere et moveri.
|#4
Deinde cum dicit: horum autem primum etc., solvit per ordinem
rationes praemissas.
In solutione ergo primae rationis dicit, quod istud recte dicitur, quod
motus qui est inter contraria non potest semper durare unus et idem numero;
quia forte hoc est necessarium, ut infra probabitur: et ideo ponit sub
dubitatione, quia nondum erat probatum.
Sed quia posset aliquis dicere quod etiam motus qui est inter contraria,
potest esse semper unus numero propter identitatem mobilis, quod iterato de
contrario in contrarium movetur; sicut si prius movebatur de albo in
nigrum, postea moveatur de nigro in album, et sic semper: ideo subiungit
quod non est possibile quod semper motus qui est unius et eiusdem mobilis,
per reiterationem sit unus et idem. Et hoc manifestat per exemplum.
Ponatur enim quod chorda citharae similiter se habeat; et movens qui
percutit chordam, similiter se habeat in movendo: potest esse dubitatio,
utrum unius chordae bis percussae sit unus et idem motus et sonus, aut
semper alius et alius.
Sed tamen quidquid sit de aliis mobilibus, nihil tamen prohibet quin
aliquis motus qui non est inter contraria, sicut circularis motus, idem
semper maneat continuus et perpetuus: quod magis ex sequentibus erit
manifestum.
Licet ergo omnis motus sit finitus secundum terminos, tamen per
reiterationem aliquis motus potest esse continuus et perpetuus.
|#5
Deinde cum dicit: moveri autem quod non movetur etc.; solvit secundam
rationem.
Et dicit quod nullum inconveniens est si aliquid inanimatum incipiat moveri
cum prius non moveretur, si hoc accidat propter hoc, quod movens
extrinsecus aliquando sit praesens, aliquando non. Manifestum enim est quod
oportet praeexistere motum ex parte moventis, quod aliquando fit prope cum
prius non esset. Sed istud videtur esse inquirendum quasi dubium, scilicet
si, existente movente, idem ab eodem quandoque moveatur, et quandoque non:
hoc enim supra dixit non posse accidere, nisi praecedente aliqua mutatione,
vel ex parte mobilis vel ex parte moventis: et sic semper praeexistit
motus, sive praeexistat movens, sive non. Ideo autem hoc videtur
quaerendum, quia ille qui hanc rationem induxit, de nullo alio videtur
dubitare, quam propter quid quiescentia non semper quiescunt, et mobilia
non semper moventur.
|#6

Deinde cum dicit: maxime autem etc., solvit tertiam rationem.
294

