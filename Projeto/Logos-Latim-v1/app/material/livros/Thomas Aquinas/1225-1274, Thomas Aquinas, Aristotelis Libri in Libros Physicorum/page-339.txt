Haec autem ratio ad generationem et corruptionem pertinere videtur. Et
propter hoc, hanc rationem dicit esse magis propriam quam praemissas, quia
in contradictoriis magis apparet quod non possunt esse simul vera. Et tamen
quod dicitur in generatione et corruptione, extenditur ad omnes motus; quia
in quolibet motu est quaedam generatio et corruptio.
Sicut enim in alteratione generatur et corrumpitur album vel non album, ita
et in quolibet alio motu.
|#6
Tertiam rationem ponit ibi: amplius non si continuum etc.: quae talis
est.
Sicut supra in quinto habitum est, non est necessarium si continuum est
tempus, quod propter hoc motus sit continuus. Motus enim diversarum
specierum, etsi succedant sibi in tempore continuo, non tamen sunt
continui, sed consequenter se habentes; eo quod oportet continuorum esse
unum communem terminum; contrariorum autem et specie differentium, ut
albedinis et nigredinis, non potest esse unus communis terminus. Cum igitur
motus qui est ab a in c, sit contrarius motui qui est a c in a in quocumque
genere motus, ut supra in quinto ostensum est, impossibile est quod isti
duo motus sint continui ad invicem, etiam si tempus eorum sit continuum,
nulla interposita quiete. Relinquitur ergo quod motus reflexus nullo modo
potest esse continuus.
Est autem considerandum quod rationes praemissae dicuntur logicae, quia
procedunt ex quibusdam communibus, scilicet ex proprietate contrariorum.
|+19

Lectio 19

|#1
Postquam Philosophus ostendit quod nullus motus localis potest esse
continuus praeter circularem, hic ostendit quod motus circularis potest
esse continuus et primus.
Et primo ostendit hoc per proprias rationes; secundo per rationes logicas
et communes, ibi: rationabiliter autem accidit etc..
Circa primum duo facit: primo ostendit quod motus circularis sit continuus;
secundo quod sit primus, ibi: quod autem lationum etc..
Circa primum duo facit: primo ponit duas rationes ad ostendendum quod motus
circularis potest esse continuus; secundo ex eisdem rationibus concludit
quod nullus alius motus potest esse continuus, ibi: manifestum autem et ex
hac divisione etc..
|#2
Quod autem motus circularis possit esse unus continuus, prima ratione
sic probat.
Illud dicitur esse possibile, ad quod nullum sequitur impossibile; nullum
autem sequitur impossibile, si dicamus quod motus circularis sit in
perpetuum continuus.
Quod patet ex hoc quod in motu circulari, illud quod movetur ex aliquo,
puta a, simul movetur in idem signum secundum eandem positionem, idest
secundum eundem processum mobilis, eodem ordine partium servato.
Quod in motu reflexo non contingit; quia cum aliquid retrocedit, disponitur
secundum contrarium ordinem partium in movendo: quia vel oportet quod pars
mobilis quae in primo motu erat prior, in reflexione fiat posterior; vel
oportet quod illa pars mobilis quae in primo motu aspiciebat ad unam
differentiam loci, puta dextrum vel sursum, in reflexione aspiciat ad
contrarium. Sed in motu circulari servatur eadem positio, dum aliquid
movetur ad id a quo recedit. Sic ergo poterit dici quod etiam a principio
sui motus, dum recedebat ab a, movebatur ad hoc ad quod tandem perveniet,
scilicet ad ipsum a.
Nec propter hoc sequitur hoc impossibile, quod simul moveatur motibus
contrariis aut oppositis, sicut sequebatur in motu recto.
Non enim omnis motus qui est ad aliquem terminum, est contrarius aut
oppositus motui qui est ex illo eodem termino; sed ista contrarietas
invenitur in linea recta, secundum quam attenditur contrarietas in loco.

339

