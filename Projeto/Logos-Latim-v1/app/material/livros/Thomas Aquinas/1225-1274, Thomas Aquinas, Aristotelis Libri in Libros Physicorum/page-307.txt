dat gravi superposito impetum vel inclinationem ad hoc quod sit deorsum:
hoc enim habuit a primo generante, quod dedit ei formam quam sequitur talis
inclinatio. Sic igitur generans est per se movens gravia et levia, removens
autem prohibens, per accidens.
Concludit igitur manifestum esse ex dictis, quod nihil horum, scilicet
gravium et levium, movet seipsum: sed tamen motus eorum est naturalis, quia
habent principium motus in seipsis; non quidem principium motivum aut
activum, sed principium passivum, quod est potentia ad talem actum.
Ex quo patet contra intentionem Philosophi esse, quod in materia sit
principium activum, quod quidam dicunt esse necessarium ad hoc quod sit
motus naturalis: sufficit enim ad hoc passivum principium, quod est
potentia naturalis ad actum.
|#8
Deinde cum dicit: si igitur omnia quae moventur etc., concludit
conclusionem principaliter intentam in toto capitulo.
Et dicit quod si hoc verum est, quod omnia quae per se moventur, aut
moventur secundum naturam, aut extra naturam et per violentiam; et de illis
quae moventur per violentiam, manifestum est quod omnia moventur non solum
a quodam movente, sed etiam a movente alio extrinseco; et iterum inter ea
quae moventur secundum naturam, quaedam moventur a seipsis, in quibus
manifestum est quod moventur ab aliquo, non quidem extrinseco, sed
intrinseco; quaedam etiam sunt quae moventur secundum naturam, non tamen a
seipsis, sicut gravia et levia, et haec etiam ab aliquo moventur, ut
ostensum est (quia aut moventur per se a generante, quod facit ea esse
gravia et levia; aut moventur per accidens ab eo quod solvit, idest
removet, ea quae impediunt vel removent naturalem motum): sic ergo patet
quod omnia quae moventur, moventur ab aliquo vel intrinseco motore vel
extrinseco, quod dicit ab alio moveri.
|+9

Lectio 9

|#1
Postquam Philosophus ostendit quod omne quod movetur ab alio movetur,
hic incipit ostendere quod necesse est devenire ad aliquod primum movens
immobile.
Et dividitur in partes duas: in prima ostendit quod necesse est devenire ad
aliquod primum, quod vel sit immobile, vel moveat seipsum; in secunda
ostendit quod etiam si deveniatur ad aliquod primum quod moveat seipsum,
necesse est tamen ulterius devenire ad aliquod primum movens immobile, ibi:
necesse igitur omne quod movetur etc..
Circa primum duo facit: primo ostendit quod non est possibile quod in
infinitum aliquid ab alio moveatur; in secunda quod non est necessarium
quod omne movens moveatur, ibi: ad dicta autem etc..
Circa primum duo facit: primo ostendit propositum ascendendo in ordine
mobilium et moventium; secundo descendendo, ibi: amplius autem et sic ipsam
etc..
Circa primum duo facit: primo praemittit quaedam necessaria ad propositi
ostensionem; secundo inducit rationem ad propositum ostendendum, ibi: si
ergo necesse etc..
|#2
Praemittit autem duo: quorum primum est divisio moventis.
Cum enim dictum sit quod omne motum ab aliquo movetur, contingit aliquid
esse movens dupliciter. Uno modo quando non movet propter seipsum, idest
propria virtute, sed quia est motum ab aliquo alio movente; et hoc est
secundum movens. Alio modo aliquid movet propter seipsum, idest propria
virtute, non quia est motum ab alio.
Contingit autem quod tale movens moveat dupliciter. Uno modo ita quod
primum movens moveat proximum post ultimum, idest id quod est sibi proximum
post secundum movens; et hoc contingit quando primum movens movet mobile
per unum tantum medium.
Alio vero modo movens movet mobile per plura media, ut patet cum baculus
movet lapidem et movetur a manu, quae movetur ab homine, qui non movet eo
307

