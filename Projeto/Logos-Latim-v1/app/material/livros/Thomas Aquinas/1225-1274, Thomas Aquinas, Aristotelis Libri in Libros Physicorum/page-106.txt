quod nihil est: sed e contra dicendum est quod infinitum est cuius est
semper aliquid extra.
|#3
Deinde cum dicit: signum autem est etc., manifestat propositum.
Et primo ostendit quod sua assignatio sit bona; secundo quod assignatio
antiquorum sit incompetens, ibi: cuius autem nihil est extra etc..
Ostendit ergo primo quod infinitum sit cuius semper est aliquid extra, per
quoddam signum.
Dicunt enim quidam quod annuli sunt infiniti, quia per hoc quod habent
quandam circulationem, semper est ibi supponere partem ad partem acceptam.
Sed hoc dicitur secundum similitudinem, et non proprie: quia ad hoc quod
aliquid sit infinitum, requiritur hoc, scilicet quod extra quamlibet partem
acceptam sit quaedam alia; ita tamen quod nunquam resumatur illa quae prius
fuit accepta. Sed in circulo non est sic, quia pars quae accipitur post
aliam partem, est alia solum ab ea quae immediate accepta est, non tamen ab
omnibus partibus prius acceptis; quia una pars potest multoties sumi, ut
patet in motu circulari.
Si igitur annuli dicuntur infiniti propter hanc similitudinem, sequitur
quod illud quod est vere infinitum, sit cuius semper sit accipere aliquid
extra, si aliquis velit accipere eius quantitatem. Non enim potest
comprehendi quantitas infiniti; sed si quis velit eam accipere, accipiet
partem post partem in infinitum, ut supra dictum est.
|#4
Deinde cum dicit: cuius autem nihil est etc., probat quod definitio
antiquorum sit incompetens, tali ratione. Id cuius nihil est extra est
definitio perfecti et totius. Quod sic probat.
Definitur enim unumquodque totum esse cui nihil deest: sicut dicimus
hominem totum aut arcam totam, quibus nihil deest eorum quae debent habere.
Et sicut hoc dicimus in aliquo singulari toto, ut est hoc particulare vel
illud, ita etiam haec ratio competit in eo quod est vere et proprie totum,
scilicet in universo, extra quod simpliciter nihil est. Cum autem aliquid
desit per absentiam alicuius intrinseci, tunc non est totum.
Sic igitur manifestum est quod haec est definitio totius: totum est cuius
nihil est extra.
Sed totum et perfectum vel sunt penitus idem, vel sunt propinqua secundum
naturam. Et hoc ideo dicit, quia totum non invenitur in simplicibus, quae
non habent partes: in quibus tamen utimur nomine perfecti. Per hoc igitur
manifestum est quod perfectum est cuius nihil est extra ipsum. Sed nullum
carens fine est perfectum; quia finis est perfectio uniuscuiusque.
Finis autem est terminus eius cuius est finis: nullum igitur infinitum et
interminatum est perfectum. Non ergo competit infinito definitio perfecti,
cuius scilicet nihil est extra.
|#5
Deinde cum dicit: unde melius est opinandum etc., inducit quandam
conclusionem ex dictis.
Quia enim infinito non competit definitio totius, manifestum est quod
melius dixit Parmenides quam melissus. Melissus enim dixit totum universum
esse infinitum; Parmenides vero dixit quod totum finitur per aeque pugnans
a medio, in quo designavit corpus universi esse sphaericum. In sphaerica
enim figura lineae a medio usque ad terminum, scilicet circumferentiam,
ducuntur secundum aequalitatem, quasi aeque pugnantes sibi invicem.
Et recte dicitur quod totum universum sit finitum, quia totum et infinitum
non se invicem consequuntur quasi sibi continuata, sicut Lino continuatur
linum in filando. Erat enim proverbium, ut ea quae se consequuntur,
dicerentur sibi continuari sicut linum Lino.
|#6
Deinde cum dicit: quoniam hinc accipiunt etc., excludit quandam
falsam opinionem ex praedicta definitione falsa exortam.
Et primo communiter quantum ad omnes; secundo specialiter quantum ad
Platonem, ibi: quoniam si continet etc..

106

