secundum idem. Principium enim et finis habent oppositas rationes: si ergo
idem esset principium et finis respectu eiusdem, opposita inessent eidem
secundum idem.
Ulterius concludit ex praemissis, quod quia nunc est principium et finis
temporis, tempus nunquam deficiet: quia tempus non potest accipi sine nunc,
ut supra dictum est, et nunc est principium temporis: unde tempus semper
est in sui principio. Quod autem est in sui principio non deficit: unde
tempus non deficiet. Et eadem ratione potest probari quod tempus non
incepit secundum quod nunc est finis temporis.
Sed haec ratio procedit supposito quod motus semper sit, ut ipse dicit. Hoc
enim supposito, necesse est dicere quod quodlibet nunc temporis sit
principium et finis. Si autem dicatur quod motus incepit aut finietur,
sequetur quod aliquod nunc erit principium temporis et non finis, et
aliquod erit finis et non principium, sicut et in linea accidit. Si enim
esset linea infinita, quodlibet punctum signatum in ea, esset principium et
finis. In linea autem finita est accipere aliquod punctum, quod est
principium tantum vel finis tantum.
Sed de hoc magis inquiretur in octavo.
|#7
Deinde cum dicit: ipsum autem iam etc., ostendit quid significet hoc
quod dico iam; et habet eandem significationem quam habet nunc, secundo
modo acceptum.
Illud enim dicitur iam, quod est propinquum praesenti indivisibili nunc,
sive sit pars futuri, sive sit pars praeteriti. Pars quidem futuri, sicut
cum dico, quando ibit? iam; quia scilicet tempus in quo est hoc futurum,
propinquum est. Pars autem praeteriti, sicut cum quaeritur, quando vadis?
et respondetur iam ivi. Sed de iis quae sunt procul, non dicimus iam; sicut
non dicimus quod troia iam sit destructa, quia hoc est multum remotum a
praesenti nunc.
|#8
Autem modo prope etc., exponit quaedam alia ad tempus pertinentia.
Et dicit quod hoc quod dico modo, significat quod praeteritum est
propinquum praesenti nunc: sicut si quaeratur, quando venit talis?
respondetur modo, si tempus praeteritum sit proximum praesenti nunc. Sed
olim dicimus, quando est remotum a praesenti nunc in praeterito. Repente
autem aliquid fieri dicitur, quando tempus in quo fit, est insensibile
propter parvitatem.
|+22

Lectio 22

|#1
Postquam Philosophus comparavit tempus et nunc ad ea quae sunt in
tempore, hic manifestat quaedam quae superius tacta sunt.
Et primo quomodo corruptio attribuitur tempori; secundo quomodo omnis motus
et mutatio sit in tempore, ibi: his autem nobis etc..
Circa primum duo facit: primo manifestat propositum per rationem; secundo
per signum, ibi: signum autem sufficiens etc..
|#2
Dicit ergo primo quod omnis mutatio de sui ratione removet rem quae
mutatur, a naturali dispositione sua: sed tam generatio quam corruptio fit
in tempore. Et ideo quidam attribuebant generationes rerum tempori, ut
disciplinam et huiusmodi, dicentes tempus esse sapientissimum, propter hoc
quod generatio scientiae fit in tempore. Sed quidam Philosophus, paro
nomine, de secta Pythagoricorum, posuit e converso, quod tempus est penitus
indisciplinabile, quia scilicet per longitudinem temporis accidit oblivio.
Et in hoc rectius dixit: quia, ut prius dictum est, tempus per se magis est
causa corruptionis quam generationis. Et hoc ideo, quia tempus est numerus
motus: mutatio autem per se est destructiva et corruptiva. Sed causa
generationis et ipsius esse non est nisi per accidens.
Ex hoc enim ipso quod aliquid movetur, recedit a dispositione quam prius
habebat.

167

