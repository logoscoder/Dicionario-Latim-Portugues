Unde non sequitur: si est factum habet principium, ergo si non est factum
non habet principium; sed sequeretur: ergo si non habet principium, non est
factum.
|#5
Secundo, ibi: postea et hoc inconveniens etc., improbat praedictam
rationem quantum ad illam illationem: non habet principium, ergo est
infinitum.
Principium enim dicitur dupliciter. Uno modo dicitur principium temporis et
generationis; et sic accipitur principium cum dicitur: quod factum est
habet principium, vel quod non est factum non habet principium.
Alio modo est principium rei vel magnitudinis, et sic sequeretur: si non
habet principium est infinitum.
Unde patet quod accipit nomen principii ac si esset uno modo dictum. Et hoc
est quod dicit, quod inconveniens est dicere quod principium omnis, id est
cuiuscumque habentis principium, sit principium rei, idest magnitudinis; et
quod non sit alio modo dictum principium temporis et generationis.
Non tamen ita quod simplex generatio et momentanea, quae est inductio
formae in materiam, habeat principium, quia simplicis generationis non est
accipere principium: sed totius alterationis, cuius terminus est generatio,
est accipere principium, cum non sit momentanea mutatio, et aliquando
generatio dicatur propter suum terminum.
|#6
Tertio, ibi: postea propter quid etc., improbat praedictam positionem
quantum ad tertiam illationem, qua infertur: est infinitum, ergo est
immobile.
Et ostendit quod hoc non sequitur dupliciter.
Primo quidem in motu locali: quia aliqua pars aquae potest moveri in
seipsa, ita quod non moveatur ad locum extrinsecum, sed secundum
congregationem et disgregationem partium; et similiter, si totum corpus
infinitum esset aqua, esset possibile quod partes eius moverentur infra
totum, et non procederent extra locum totius. Item improbat quantum ad
motum alterationis: quia nihil prohiberet infinitum alterari vel in toto
vel in partibus; non enim propter hoc oporteret ponere aliquid extra
infinitum.
|#7
Quarto, ibi: at vero nec specie etc., improbat praedictam rationem
quantum ad quartam illationem, qua concludebatur quod si ens est infinitum,
quod sit unum. Non enim sequebatur quod sit unum secundum speciem, sed
forte secundum materiam: sicut quidam Philosophorum naturalium posuerunt
omnia esse unum secundum materiam, non autem secundum speciem. Manifestum
est enim quod homo et equus differunt secundum speciem; et similiter
contraria sunt differentia ad invicem secundum speciem.
|+6

Lectio 6

|#1
Postquam Philosophus improbavit rationem melissi, hic improbat
rationem Parmenidis.
Et primo improbat eam; secundo excludit dicta quorundam qui male obviabant
rationi Parmenidis, ibi: quidam autem rationibus etc..
Circa primum duo facit: primo ponit modos quibus obviandum est rationi
Parmenidis; secundo illis modis eam solvit ibi: falsa quidem etc..
|#2
Circa primum sciendum est quod ratio Parmenidis talis erat, ut patet
in I metaphys..
Quidquid est praeter ens est non ens; sed quod est non ens est nihil; ergo
quidquid est praeter ens est nihil. Sed ens est unum; ergo quidquid est
praeter unum est nihil; ergo est tantum unum ens. Et ex hoc concludebat
quod esset immobile, quia non haberet a quo moveretur, nec haberet extra se
quo moveretur.
Ex ipsis autem eorum rationibus patet quod Parmenides considerabat ens
secundum rationem entis, et ideo ponebat ens esse unum et finitum: melissus
12

