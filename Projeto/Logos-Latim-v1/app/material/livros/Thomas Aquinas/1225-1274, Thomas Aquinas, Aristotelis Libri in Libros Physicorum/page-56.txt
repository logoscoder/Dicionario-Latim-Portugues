|#8
Deinde cum dicit: sed tamen hae omnes etc., reducit praedictos modos
ad certum numerum.
Et dicit quod praedicti modi certo numero sunt sex; sed quilibet eorum
dupliciter dicitur.
Sex autem modi sunt isti: singulare et genus, quod supra dixit prius et
posterius; accidens et genus accidentis; simplex et complexum.
Et quodlibet horum dividitur per potentiam et actum: et sic fiunt omnes
modi duodecim. Distinguit autem omnes modos per potentiam et actum, quia
quod est in potentia, non simpliciter est.
|#9
Deinde cum dicit: differunt autem etc., determinat tria consequentia
ad praedictam distinctionem modorum.
Primum est, quod inter causas in actu et causas in potentia est ista
differentia, quod causae operantes in actu simul sunt et non sunt cum eis
quorum causae sunt in actu; ita tamen quod accipiantur causae singulares,
idest propriae; sicut hic medicans simul est et non est cum hoc qui fit
sanus, et hic aedificans cum hoc quod aedificatur. Si vero non acciperentur
causae propriae, licet acciperentur in actu, non esset verum quod dicitur.
Non enim aedificans est et non est simul cum hoc quod aedificatur: potest
enim esse quod est aedificans in actu, sed tamen hoc aedificium non
aedificatur, sed aliud. Sed si accipiamus aedificantem hoc aedificium, et
hoc aedificium secundum quod est in aedificari, necesse est quod posito uno
ponatur et alterum, et remoto uno removeatur et alterum.
Hoc autem non accidit semper in causis quae sunt in potentia: non enim
simul corrumpitur domus et homo qui aedificavit ipsam.
Unde habetur quod sicut agentia inferiora, quae sunt causa rerum quantum ad
suum fieri, oportet simul esse cum iis quae fiunt quandiu fiunt; ita agens
divinum, quod est causa existendi in actu, simul est cum esse rei in actu.
Unde subtracta divina actione a rebus, res in nihilum deciderent, sicut
remota praesentia solis lumen in aere deficeret.
|#10
Secundum ponit ibi: oportet autem semper etc.; dicens quod in
naturalibus oportet semper supremam causam uniuscuiusque requirere, sicut
contingit in artificialibus.
Ut si quaeramus quare homo aedificat, respondetur, quia est aedificator; et
similiter si quaeramus quare est aedificator, respondetur, quia habet artem
aedificativam: et hic statur, quia haec est prima causa in hoc ordine. Et
ideo oportet in rebus naturalibus procedere usque ad causam supremam.
Et hoc ideo est, quia effectus nescitur nisi sciatur causa; unde si
alicuius effectus causa sit etiam alterius causae effectus, sciri non
poterit nisi causa eius sciatur; et sic quousque perveniatur ad primam
causam.
|#11
Tertium ponit ibi: amplius autem aliae etc.. Et est, quod causis
debent proportionaliter respondere effectus, ita quod generalibus causis
generales effectus reddantur, et singularibus singulares; puta, si dicatur
quod statuae causa est statuam faciens, et huius statuae hic statuam
faciens. Et similiter causis in potentia respondent effectus in potentia,
et causis in actu effectus in actu.
Et ultimo epilogando concludit quod sufficienter determinatum est de
speciebus et modis causarum.
|+7

Lectio 7

|#1
Postquam Philosophus determinavit de manifestis speciebus et modis
causarum, hic determinat de quibusdam modis immanifestis, scilicet de
fortuna et casu.
Et circa hoc duo facit: primo dicit de quo est intentio; secundo
prosequitur propositum, ibi: quidam enim si sint etc..
Dicit ergo primo quod etiam fortuna et casus computantur inter causas, cum
multa dicantur fieri vel esse etiam propter fortunam et casum.
56

