Accipit enim hic motum communiter pro mutatione, non autem stricte secundum
quod dividitur contra generationem et corruptionem, ut dicetur in quinto.
|#5
Deinde cum dicit: quod autem hoc sit motus etc., manifestat singulas
particulas definitionis: et primo quantum ad hoc quod motus dicitur actus;
secundo quantum ad hoc quod dicitur existentis in potentia, ibi: quoniam
autem etc.; tertio quantum ad hoc quod additur, inquantum huiusmodi, ibi:
dico autem hoc etc..
Circa primum utitur tali ratione.
Id quo aliquid fit actu, prius in potentia existens, est actus; sed aliquid
fit actu dum movetur, prius adhuc in potentia existens; ergo motus est
actus.
Dicit ergo ex hoc manifestum esse quod motus sit hoc, idest actus, quia
aedificabile dicit potentiam ad aliquid; cum autem aedificabile secundum
hanc potentiam quam importat, reducitur in actum, tunc dicimus quod
aedificatur: et iste actus est aedificatio passiva.
Et similiter est de omnibus aliis motibus, sicut doctrinatio, medicatio,
volutatio, saltatio, adolescentia, idest augmentum, et senectus, idest
diminutio.
Considerandum est enim quod antequam aliquid moveatur, est in potentia ad
duos actus, scilicet ad actum perfectum, qui est terminus motus, et ad
actum imperfectum, qui est motus: sicut aqua antequam incipiat calefieri
est in potentia ad calefieri et ad calidum esse; cum autem calefit,
reducitur in actum imperfectum, qui est motus; nondum autem in actum
perfectum, qui est terminus motus, sed adhuc respectu ipsius remanet in
potentia.
|#6
Deinde cum dicit: quoniam autem quaedam etc., ostendit quod motus sit
actus existentis in potentia, tali ratione.
Omnis enim actus, eius est proprie actus in quo semper invenitur, sicut
lumen nunquam invenitur nisi in diaphano, et propter hoc est actus
diaphani. Sed motus semper invenitur in existente in potentia; est igitur
motus actus existentis in potentia.
Ad manifestationem igitur secundae propositionis, dicit quod quia quaedam
eadem sunt et in potentia et in actu, licet non simul aut secundum idem,
sicut aliquid est calidum in potentia et frigidum actu; ex hoc sequitur
quod multa agunt et patiuntur ad invicem, inquantum scilicet utrumque est
in potentia et actu respectu alterius secundum diversa. Et quia omnia
corpora naturalia inferiora communicant in materia, ideo in unoquoque est
potentia ad id quod est actu in altero: et ideo in omnibus talibus aliquid
simul agit et patitur, et movet et movetur.
Et ex hac ratione quibusdam visum est quod simpliciter omne movens
moveatur: sed de hoc manifestum erit magis in aliis. Ostendetur enim in
octavo huius et in XII metaphys., quod est quoddam movens immobile, quia
non est in potentia sed in actu tantum.
Sed quando id quod est in potentia, actu quodammodo existens, agit aut
ipsum aut aliud inquantum est mobile, idest reducitur in actum motus, sive
sit motum a se sive ab alio, tunc est motus actus eius. Et inde est quod
illa quae sunt in potentia, sive agant sive patiantur, moventur; quia et
agendo patiuntur, et movendo moventur: sicut ignis, cum agit in ligna,
patitur inquantum ingrossatur per fumum, quia flamma non est nisi fumus
ardens.
|#7
Deinde cum dicit: dico autem hoc inquantum etc., manifestat hanc
particulam, inquantum huiusmodi: et primo per exemplum; secundo per
rationem, ibi: manifestum autem et in contrariis etc..
Dicit ergo primo quod necessarium fuit addi inquantum huiusmodi, quia id
quod est in potentia, est etiam aliquid actu. Et licet idem sit subiectum
existens in potentia et in actu, non tamen est idem secundum rationem esse
in potentia et esse in actu, sicut aes est in potentia ad statuam et est

81

