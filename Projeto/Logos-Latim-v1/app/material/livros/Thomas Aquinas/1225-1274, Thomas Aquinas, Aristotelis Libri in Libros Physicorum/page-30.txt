est compositio ex parte subiecti tantum, et simplicitas ex parte
praedicati: sed cum dico non musicus homo fit musicus homo, tunc est
compositio ex parte utriusque.
|#5
Deinde cum dicit: horum autem etc., ostendit duas differentias inter
praedicta.
Quarum prima est quod in quibusdam praemissorum utimur duplici modo
loquendi, scilicet quod hoc fit hoc, et ex hoc fit hoc: dicimus enim quod
non musicum fit musicum, et ex non musico fit musicum. Sed non in omnibus
sic dicitur: non enim dicitur ex homine fit musicus, sed homo fit musicus.
Secundam differentiam ponit ibi: eorum autem quae fiunt etc.. Et dicit quod
cum duobus simplicibus attribuitur fieri, scilicet subiecto et opposito,
alterum istorum est permanens et alterum non permanens. Quia cum aliquis
iam factus est musicus, permanet homo, sed tamen non permanet oppositum;
sive sit negative oppositum, ut non musicum, sive privative aut contrarie,
ut immusicum. Neque etiam compositum ex subiecto et opposito permanet: non
enim permanet homo non musicus postquam homo factus est musicus. Et tamen
istis tribus attribuebatur fieri: dicebatur enim quod homo fit musicus, et
non musicus fit musicus, et homo non musicus fit musicus: quorum trium
solum primum manet completa factione, alia vero duo non manent.
|#6
Deinde cum dicit: determinatis autem his etc., ex suppositione
praemissorum ostendit propositum, scilicet quod in qualibet factione
naturali inveniantur tria.
Et circa hoc tria facit: primo enumerat duo quae inveniuntur in qualibet
factione naturali; secundo probat quod supposuerat, ibi: et hoc quidem
permanet etc.; tertio concludit propositum, ibi: quare ostensum ex dictis
etc..
|#7
Dicit ergo primo quod, suppositis praemissis, si quis voluerit
considerare in omnibus quae fiunt secundum naturam, hoc accipiet, quod
semper oportet subiici aliquid cui attribuitur fieri: et illud, licet sit
unum numero vel subiecto, tamen specie vel ratione non est idem. Cum enim
attribuitur homini quod fiat musicus, homo quidem est unum subiecto, sed
duo ratione: non enim est idem homo secundum rationem et non musicus.
Tertium autem non ponit, scilicet quod in generatione necesse est aliquid
generari, quoniam illud manifestum est.
|#8
Deinde cum dicit: et hoc quidem permanet etc., probat duo quae
supposuerat: primo quod subiectum cui attribuitur fieri, sit duo ratione;
secundo quod oporteat in quolibet fieri supponi subiectum, ibi:
multipliciter autem etc..
Primum ostendit dupliciter.
Primo quidem per hoc quod in subiecto cui attribuitur fieri, est aliquid
quod permanet et aliquid quod non permanet: quia id quod non est oppositum
termino factionis, permanet, homo enim permanet quando fit musicus; sed non
musicum non permanet, neque compositum, ut homo non musicus. Et ex hoc
apparet quod homo et non musicus non sunt idem ratione, cum unum permaneat
et aliud non.
|#9
Secundo ibi: sed ex aliquo etc., ostendit idem alio modo; quia in non
permanentibus magis dicitur ex hoc fit hoc quam hoc fit hoc (licet tamen et
hoc possit dici, sed non ita proprie): dicimus enim quod ex non musico fit
musicus. Dicimus etiam quod non musicus fit musicus, sed hoc est per
accidens, inquantum scilicet id cui accidit esse non musicum, fit musicum.
Sed in permanentibus non sic dicitur: non enim dicimus quod ex homine fit
musicus, sed quod homo fit musicus.
Quandoque tamen in permanentibus dicimus ex hoc fit hoc, sicut dicimus quod
ex aere fit statua: sed hoc contingit quia nomine aeris intelligimus
infiguratum, et ita dicitur hoc ratione privationis intellectae.

30

