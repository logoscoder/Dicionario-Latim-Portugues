|#1
Postquam determinavit Philosophus de contrarietate motuum, hic
determinat de contrarietate quietum.
Et primo in motibus; secundo in mutationibus, ibi: quibus autem non sunt
contraria etc..
Circa primum duo facit: primo ostendit quod quies sit contraria motui;
secundo quae cui, ibi: qualis autem etc..
Dicit ergo primo, quod quia motui non solum videtur contrariari motus, sed
etiam quies, determinandum est hoc, qualiter scilicet quies contrarietur
motui: quia simpliciter quidem et proprie et perfecte contrariatur motus
motui; sed etiam quies motui opponitur, cum sit privatio motus, et privatio
quodammodo sit contrarium. Est enim privatio et habitus prima contrarietas,
ut dicitur in X metaphys.: quia scilicet in omnibus contrariis salvatur
privationis ratio et habitus, cum semper alterum contrariorum sit quasi
privatio respectu alterius, ut album respectu nigri, et amarum respectu
dulcis.
|#2
Deinde cum dicit: qualis autem quali etc., ostendit quae quies cui
motui contrarietur.
Et circa hoc tria facit: primo movet quaestionem; secundo determinat
veritatem, ibi: manifestum igitur est etc.; tertio probat, ibi: motui autem
ei etc..
In quaestione autem quam ponit, unum supponitur, scilicet quod non omnis
quies omni motui opponatur, sed aliqualis quies aliquali motui; sicut motui
qui est secundum locum, quies secundum locum. Sed quia hoc simpliciter,
idest universaliter, dicitur, restat secundum ulterius quaerendum, utrum
mansioni, idest quieti, quae est in aliquo termino, puta in albo, opponatur
motus, aut ille qui est in album, scilicet dealbatio, aut ille qui est ex
albo, scilicet denigratio.
|#3
Deinde cum dicit: manifestum igitur est etc., determinat veritatem:
et primo quantum ad contrarietatem motus ad quietem; secundo quantum ad
contrarietatem quietum ad invicem, ibi: simul autem etc..
Dicit ergo primo, quod cum motus sit inter duo subiecta, idest inter duos
terminos affirmatos, motui qui est ex hoc termino in suum contrarium,
contrariatur quies quae est in hoc termino; sicut motui qui est ex albo in
nigrum, contrariatur quies quae est in albo: et motui qui est ex contrario
in hoc, contrariatur quies quae est in contrario; sicut motui qui est ex
nigro in album, contrariatur quies quae est in nigro.
|#4
Deinde cum dicit: simul autem etc., agit de contrarietate quietum ad
invicem.
Et dicit quod hae quietes sunt contrariae ad invicem, quae sunt in
contrariis terminis. Inconveniens enim est, si motus sint contrarii ad
invicem, et quietes ad invicem non opponantur.
Et quomodo quietes sunt oppositae, quae sunt in oppositis, exemplificat
subdens, quod quies quae est in sanitate, opponitur quieti quae est in
aegritudine.
|#5
Deinde cum dicit: motui autem ei qui est etc., probat quod dixerat de
contrarietate quietis ad motum.
Et dicit quod motui qui est ex sanitate in aegritudinem, opponitur quies
quae est in sanitate; quia irrationabile esset quod quies quae est in
sanitate, opponeretur motui qui est ex aegritudine in sanitatem.
Et hoc sic probat: quia eius motus qui est in ipso, idest ad aliquem
terminum, status in eodem termino est magis quietatio, idest eius
consummatio vel perfectio, quam quod ei opponatur.
Et quod quies in termino ad quem sit motus perfectio, patet per hoc quod
simul fit illa quies cum motu: quia ipsum moveri ad terminum est fieri
quietem. Unde cum motus sit causa illius quietis, non potest ei opponi,
quia oppositum non est causa sui oppositi. Sed necesse est quod motui
200

