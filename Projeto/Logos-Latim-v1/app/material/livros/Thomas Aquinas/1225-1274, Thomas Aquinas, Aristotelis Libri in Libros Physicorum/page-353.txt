Circa primum tria facit: primo enim movet dubitationem de his quae
proiiciuntur; secundo solvit dubitationem, ibi: necesse autem etc.; tertio
ostendit ex hoc quod motus corporis proiecti non est continuus, ibi: hic
quidem igitur etc..
Circa primum duo facit: primo ponit dubitationem; secundo excludit quandam
solutionem, ibi: si autem simul etc..
Proponit ergo dubitationem primo de his quae feruntur proiecta: quae talis
est.
Ostensum est supra in principio huius octavi, quod omne quod movetur, ab
alio movetur, dummodo non sit de illis quae movent seipsa, sicut sunt
animalia; de quorum numero non est lapis proiectus. Movet autem corporale
per contactum. Est ergo dubitatio quomodo proiecta continue moventur, etiam
postquam non tanguntur a movente. Videtur enim quod moveantur, nullo
movente ipsa.
|#2
Deinde cum dicit: si autem simul movet etc., excludit quandam
solutionem, quae dicitur fuisse Platonis, qui dicebat quod proiiciens qui
primo movit lapidem, simul etiam cum lapide movit aliquid aliud, scilicet
aerem, et aer motus movet lapidem etiam post contactum proiectoris.
Sed hanc solutionem excludit: quia similiter videtur impossibile quod
moveatur aer non tangente neque movente primo, scilicet proiectore, sicut
erat impossibile de lapide; sed videtur esse necessarium quod simul dum
primum movens movet, omnia moveantur, et dum primum movens quiescit, idest
cessat a movendo, omnia quiescant; quamvis etiam aliquid motum a primo
movente, sicut lapis, faciat aliquid moveri, sicut id quod primo movit
movebat.
|#3
Deinde cum dicit: necesse autem hoc quidem dicere etc., ponit suam
solutionem.
Et dicit quod si secundum movens movet motum a primo movente, necesse est
hoc dicere, quod primum movens, scilicet proiiciens, det secundo moventi,
scilicet aeri vel aquae vel cuicumque tali corpori quod est natum movere
corpus proiectum, ut possit movere et ut possit moveri: utrumque enim habet
aer vel aqua a proiiciente, et quod moveat et quod moveatur. Sed quia
movere et moveri non de necessitate sunt in eodem, cum inveniatur aliquod
movens non motum; non simul pausat movens et quod movetur, idest aer motus
a proiiciente non simul cessat movere et moveri; sed statim cum primum
movens, idest proiiciens, cessaverit movere, et aer cessat moveri, sed
adhuc movet.
Et hoc manifestum est ad sensum: quia quando aliquod mobile iam pervenerit
ad terminum motus, in ipso ultimo perventionis potest movere; sed tunc non
movetur, sed est in motum esse. Dum autem secundum movens movet, movetur
illud quod est habitum, idest consequenter se habens ad ipsum. Et de hoc
etiam tertio est eadem ratio, quia remanet movens etiam quando non movetur.
Et quia secundum movens habet minus de potentia movendi quam primum, et
tertium quam secundum, oportet quod cesset motus proiectionis; ex hoc
scilicet quod minor est virtus movendi in habito, idest in consequenti,
quam in eo in quo primo fuit.
Et sic tandem, propter minorationem virtutis movendi, venietur ad hoc quod
id quod erit prius respectu sui consequentis, non faciet ipsum consequens
habere potentiam movendi, sed faciet ipsum tantummodo moveri.
Et tunc necesse est quod simul dum hoc ultimum movens pausat a movendo, et
motum ab ipso pausabit a moveri; et per consequens pausabit totus motus,
quia ultimum motum non potest movere aliquid aliud.
|#4
Deinde cum dicit: hic quidem igitur etc., concludit ex praemissis
quod iste motus proiectionis non sit continuus.
Dicit ergo quod hic motus, scilicet proiectionis, fit in corporibus quae
contingit aliquando moveri et aliquando quiescere, si qua vere sunt quibus
conveniat. Quod patet ex dictis: quiescit enim proiectionis motus per
defectum virtutis movendi, ut dictum est.
353

