|#6
Deinde cum dicit: non est autem idem etc., excludit quandam
obiectionem.
Dixerat enim quod si aliquod movens movetur per accidens, non movet motu
sempiterno.
Hoc autem videtur habere instantiam, quia secundum eius positionem motus
inferiorum orbium, puta solis et lunae et aliorum planetarum, sunt
sempiterni; et tamen motores eorum videntur moveri per accidens, si
sequamur ea quae superius dixit. Ea enim ratione dixit animam animalis per
accidens moveri, quia corpus animalis movetur quodam alio motu ab exteriori
principio, qui non est ab anima: similiter autem apparet quod orbis solis
movetur quodam alio motu, quasi delatus ex motu primi orbis, secundum quod
revolvitur ab oriente in occidentem; isto autem motu non movetur a proprio
motore, sed e converso ab occidente in orientem.
Hanc ergo obiectionem excludit, dicens quod moveri secundum accidens potest
attribui alicui vel secundum seipsum, vel secundum alterum; et hoc non est
idem. Motoribus igitur orbium planetarum attribui potest moveri per
accidens, non ita quod ipsi per accidens moveantur, sed ita quod orbes ab
eis moti per accidens moventur, delati ex motu superioris orbis. Et hoc est
quod dicit, quod moveri per accidens ab altero, idest ratione alterius,
inest quibusdam principiis caelestium motuum, quantum ad motores orbium qui
moventur pluribus motibus, scilicet motu proprio et motu superioris orbis:
sed alterum, scilicet moveri per accidens secundum seipsum, invenitur solum
in corruptibilibus, sicut in animabus animalium.
Et huius diversitatis ratio est, quia motores superiorum orbium non
constituuntur in suo esse ex sua unione ad corpora, et eorum connexio est
invariabilis; et ideo quamvis corpora orbium moveantur, ipsi non moventur
per accidens: sed animae quae movent animalia, constituuntur in suo esse
secundum unionem ad corpora, et variabiliter eis connectuntur; et ideo
secundum transmutationem corporum ipsae etiam animae dicuntur per accidens
mutari.
|#7
Deinde cum dicit: at vero si aliquid est etc., probat quod primus
motus est sempiternus.
Et hoc duabus rationibus: quarum prima dependet ex praemissis, et talis
est.
Motus qui non est semper, invenitur esse a motore qui movetur per se vel
per accidens, ut ex praedictis patet: cum ergo primum movens sit immobile
et perpetuum, ita quod nec per se nec per accidens movetur, necesse est
quod primum mobile, quod movetur ab hoc motore penitus immobili, perpetuo
moveatur.
Est autem attendendum, quod supra probavit immobilitatem primi motoris, per
perpetuitatem motus supra ostensam: hic autem e converso, per immobilitatem
primi motoris probat perpetuitatem motus: esset autem sua probatio
circularis, si de eodem motu intelligeret.
Unde dicendum est quod supra probavit immobilitatem primi motoris ex
perpetuitate motus in communi; unde dixit quod in his quae sunt, est
incessabilis quidam et immortalis motus: hic autem per immobilitatem primi
motoris probat perpetuitatem primi motus.
Ex quo manifestum est falsum esse quod Commentator dicit, quod supra in
principio huius octavi probavit motum primum esse perpetuum.
|#8
Secundam rationem ponit ibi: hoc autem est manifestum etc., quae
sumitur ex perpetuitate generationis.
Et dicit quod primum motum esse perpetuum, manifestum est etiam ex eo quod
non est possibile aliter esse generationem et corruptionem et huiusmodi
mutationes non temporales, nisi sit aliquid quod moveat et moveatur: quod
enim omnis mutatio sit ab aliquo motore, iam supra ostensum est.
Oportet ergo generationem et corruptionem et huiusmodi mutationes esse ab
aliquo motore.

323

