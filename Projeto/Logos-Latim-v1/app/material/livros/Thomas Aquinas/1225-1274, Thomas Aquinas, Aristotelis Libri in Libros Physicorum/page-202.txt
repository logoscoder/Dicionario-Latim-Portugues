generationi et corruptioni, non dicitur quies, nisi generatio et corruptio
esset motus, quod supra improbatum est.
|#10
Deinde cum dicit: simile autem aliquid est etc., ostendit quomodo
non mutatio sit contraria mutationi.
Et dicit quod simile est de contrarietate immutationis ad mutationem, sicut
de contrarietate quietis ad motum: quia immutatio quae est in esse,
contraria est vel nulli immutationi (quod esset si non esse non haberet
subiectum): aut ei non mutationi quae est in non esse, si non esse habet
subiectum. Et haec contrarietas est per modum quo quies opponitur quieti.
Aut etiam non mutatio quae est in esse, opponitur corruptioni, ut quies
motui.
Non autem opponitur generationi, quia corruptio recedit ab immutatione vel
quiete quae est in esse, generatio vero tendit in illam; motui autem et
mutationi non opponitur quies in termino ad quem, sed quies in termino a
quo.
|+10

Lectio 10

|#1
Postquam Philosophus determinavit de contrarietate motuum et quietum,
hic movet quasdam dubitationes circa praemissa.
Et circa hoc duo facit: primo ponit dubitationes et solvit eas; secundo
manifestat quaedam, quae in illis dubitationibus possent esse dubia, ibi:
dubitabit autem quis etc..
Prima pars dividitur in tres, secundum tres dubitationes quas movet; et
patent partes in littera.
Circa primum duo facit: primo movet dubitationem; secundo solvit, ibi: at
si est quod violentia fit etc..
|#2
Movet ergo primo dubitationem, quare in genere motus localis
inveniuntur quidam motus et quaedam quietes secundum naturam, et quaedam
extra naturam, et in aliis generibus hoc non invenitur: puta quod una
alteratio sit secundum naturam, et alia extra naturam; quia non videtur
magis esse sanatio secundum naturam vel extra naturam, quam aegrotatio, cum
utrumque procedat a principio naturali intrinseco.
Et similiter est in dealbatione et denigratione, et in augmento et
decremento: quia neque isti duo motus sic contrariantur ad invicem, ut unus
sit secundum naturam et alter extra naturam, cum utrumque naturaliter
proveniat.
Neque augmentum sic contrariatur augmento, ut quoddam sit secundum naturam
et quoddam extra naturam.
Et eadem ratio est de generatione et corruptione: non enim potest dici quod
generatio sit secundum naturam et corruptio extra naturam; quia senescere,
quod est via in corruptionem, accidit secundum naturam. Neque etiam videmus
quod una generatio sit secundum naturam et alia extra naturam.
|#3
Videtur autem quod hic dicitur esse contrarium ei, quod dicitur in II
de caelo, quod senium, et omnis defectus et corruptio est contra naturam.
Sed dicendum est, quod senium et corruptio et decrementum est quodammodo
contra naturam, et quodammodo secundum naturam.
Si enim consideretur propria natura alicuius rei, quae dicitur natura
particularis, manifestum est quod omnis corruptio et defectus et
decrementum est contra naturam: quia uniuscuiusque natura intendit
conservationem proprii subiecti; contrarium autem accidit ex defectu seu
debilitate naturae.
Si autem consideretur natura in universali, tunc omnia huiusmodi proveniunt
ex aliquo principio naturali intrinseco, sicut corruptio animalis ex
contrarietate calidi et frigidi; et eadem ratio est in aliis.
|#4
Deinde cum dicit: at si est quod violentia etc., solvit propositam
quaestionem per interemptionem.
202

