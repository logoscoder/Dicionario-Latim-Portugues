Sed de eo quod movetur per accidens, non intendimus nunc tractare: hoc enim
iam supra praetermisimus.
|+4

Lectio 4

|#1
Ostenso quod non est motus in substantia, neque in ad aliquid, neque
in actione et passione, concludit in quibus generibus sit motus.
Et circa hoc tria facit: primo inducit conclusionem intentam; secundo
ostendit qualiter sit motus in unoquoque trium generum, ibi: motus quidem
igitur etc.; tertio removet quandam dubitationem, ibi: quae autem est in
eadem specie etc..
Dicit ergo primo quod cum motus non sit neque in substantia, neque in ad
aliquid, neque in facere et pati, ut ostensum est; relinquitur quod motus
sit solum in istis tribus generibus, scilicet quantitate, qualitate et ubi:
quia in unoquoque horum generum contingit esse contrarietatem, quam
requirit motus.
Quare autem praetermittat tria genera, scilicet quando, situm et habere; et
quomodo in istis tribus generibus in quibus est motus, sit contrarietas,
supra ostensum est.
|#2
Deinde cum dicit: motus quidem igitur etc., ostendit qualiter sit
motus in praedictis generibus.
Et primo qualiter sit in qualitate; secundo qualiter in quantitate, ibi:
qui vero secundum etc.; tertio qualiter in ubi, ibi: qui autem est secundum
locum etc..
Dicit ergo primo quod motus qui est in qualitate, vocatur alteratio.
Huic enim generi alludit hoc commune nomen, quod est alteratio: nam alterum
solet dici quod differt secundum qualitatem. Loquimur autem nunc de
qualitate, non secundum quod quale invenitur in genere substantiae,
secundum quod differentia substantialis dicitur praedicari in eo quod
quale: sed de quali passivo, quod continetur in tertia specie qualitatis,
secundum quod quale dicitur aliquid pati aut non pati, ut calidum et
frigidum, album et nigrum, et huiusmodi. In his enim contingit esse
alterationem, ut in septimo huius probabitur.
|#3
Deinde cum dicit: qui vero secundum quantum etc., ostendit quomodo
sit motus in quantitate.
Et dicit quod motus qui est in quantitate, non est nominatus secundum suum
genus, sicut alteratio; sed nominatur secundum suas species, quae sunt
augmentum et decrementum.
Motus enim qui est ab imperfecta magnitudine ad perfectam, vocatur
augmentum; qui vero est a perfecta magnitudine in imperfectam, vocatur
decrementum.
|#4
Deinde cum dicit: qui autem est secundum locum etc., ostendit
qualiter sit motus in ubi.
Et dicit quod motus secundum locum non habet nomen commune generis, neque
nomina propria specierum; sed imponit ei nomen commune, ut vocetur latio:
quamvis hoc nomen non sit proprium omnino motus localis in communi. Illa
enim sola dicuntur proprie ferri, quae sic moventur secundum locum, quod
non est in potestate eorum quod stent; et huiusmodi sunt illa, quae non
moventur a seipsis secundum locum, sed ab aliis.
Ideo autem imponi potuit nomen commune motui in qualitate, quia qualitates
sunt contrariae secundum propriam rationem suarum specierum, secundum quas
continentur sub genere qualitatis. Contrarietas autem in quantitate non est
secundum rationem suarum specierum, sed secundum perfectum et diminutum, ut
supra dictum est; et secundum hoc denominantur species. Sed in loco est
contrarietas solum per comparationem ad motum, respectu cuius duo termini
maxime distant: et ideo, quia ista contrarietas est secundum id quod omnino
extraneum est ab hoc genere, non potuit motus qui in hoc genere est, habere
nomen, neque in generali neque secundum partes.
185

