Et dicit quod si aliquis velit aspicere ad dicta antiquorum naturalium,
videtur quod scientia naturalis non sit nisi de materia: quia vel nihil
tractaverunt de forma, vel aliquid modicum; sicut tetigerunt eam democritus
et empedocles, inquantum posuerunt aliquid fieri ex multis secundum aliquem
determinatum modum mixtionis vel congregationis.
|#5
Secundo, ibi: si autem ars imitatur etc., ostendit propositum tribus
rationibus: quarum prima talis est.
Ars imitatur naturam; oportet igitur quod sic se habeat scientia naturalis
circa naturalia, sicut se habet scientia artificialis circa artificialia.
Sed eiusdem scientiae artificialis est cognoscere materiam et formam usque
ad aliquem certum terminum; sicut medicus cognoscit sanitatem ut formam, et
choleram et phlegma et huiusmodi sicut materiam in qua est sanitas, nam in
contemperatione humorum sanitas consistit; et similiter aedificator
considerat formam domus, et lateres et ligna, quae sunt materia domus; et
ita est in omnibus aliis artibus. Ergo eiusdem scientiae naturalis est
cognoscere tam materiam quam formam.
|#6
Eius autem quod ars imitatur naturam, ratio est, quia principium
operationis artificialis cognitio est; omnis autem nostra cognitio est per
sensus a rebus sensibilibus et naturalibus accepta: unde ad similitudinem
rerum naturalium in artificialibus operamur. Ideo autem res naturales
imitabiles sunt per artem, quia ab aliquo principio intellectivo tota
natura ordinatur ad finem suum, ut sic opus naturae videatur esse opus
intelligentiae, dum per determinata media ad certos fines procedit: quod
etiam in operando ars imitatur.
|#7
Secundam rationem ponit ibi: adhuc quod cuius causa etc..
Eiusdem scientiae est considerare finem et ea quae sunt ad finem: et hoc
ideo quia ratio eorum quae sunt ad finem, a fine sumitur.
Sed natura quae est forma, est finis materiae; ergo eiusdem scientiae
naturalis est considerare materiam et formam.
|#8
Quod autem forma sit finis materiae, sic probat. Ad hoc quod aliquid
sit finis alicuius motus continui, duo requiruntur: quorum unum est quod
sit ultimum motus, et aliud est quod sit cuius causa fit. Aliquid enim
potest esse ultimum, sed non est cuius causa fit; unde non habet rationem
finis. Et quia de ratione finis est quod sit cuius causa fit, poeta hoc
apposuit, quod derisorie se habet dicere finem cuius causa fit. Videtur
enim esse nugatio, sicut si diceretur homo animal: quia animal est de
ratione hominis, sicut et cuius causa fit de ratione finis. Vult enim poeta
quod non omne ultimum sit finis, sed illud quod est ultimum et optimum, hoc
est cuius causa fit.
Et quidem quod forma sit ultimum generationis, hoc est per se manifestum.
Sed quod sit cuius causa fit respectu materiae, manifestat per
similitudinem in artibus. Inveniuntur enim quaedam artes quae faciunt
materiam: quarum quaedam faciunt eam simpliciter, sicut ars figuli facit
lateres, quae sunt materia domus; quaedam vero faciunt eam operose, idest
materiam praeexistentem in natura disponunt ad receptionem formae, sicut
ars carpentaria praeparat ligna ad formam navis.
Item considerandum est quod nos utimur omnibus quae sunt secundum artem
facta, sicut propter nos existentibus. Nos enim sumus quodammodo finis
omnium artificialium.
Et dicit quodammodo: quia sicut dictum est in philosophia prima, dupliciter
dicitur id cuius causa fit, scilicet cuius et quo; sicut finis domus ut
cuius est habitator, ut quo est habitatio.
Ex his igitur accipere possumus quod duae artes sunt principantes materiam,
idest quae praecipiunt artibus facientibus materiam, et cognoscentes, idest
diiudicantes de ipsis; una scilicet quae utitur, et alia quae est factiva
artificiati, inducens scilicet formam. Et haec est sicut architectonica
respectu eius quae disponit materiam, sicut navifactiva respectu
49

