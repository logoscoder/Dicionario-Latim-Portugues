Necessitatem autem huius secundae rationis positae ostendit cum subdit:
quod autem non in infinito etc..
Posset enim aliquis contra primam rationem cavillando dicere, quod sicut
totam magnitudinem ab pertransit in tempore infinito, ita et quamlibet
partem eius; et sic partem be non pertransibit in tempore finito. Sed quia
non potest dari quod quamlibet magnitudinem pertranseat tempore infinito,
oportuit inducere secundam rationem, quod be sit quaedam alia magnitudo,
quam tempore finito pertranseat.
Et hoc est quod subdit, quod manifestum est quod mobile non pertransit
magnitudinem quae est be in infinito tempore, si accipiatur in altera
finitum tempus, idest si accipiatur aliqua alia magnitudo a prima, quae
dicatur be, quam pertransit tempore finito. Si enim in minori tempore
pertransit partem magnitudinis quam totum, necesse est hanc magnitudinem
quae est be, finitam esse, altero termino existente finito, scilicet ab.
Quasi dicat: si tempus in quo pertransit be, est finitum, et minus tempore
infinito in quo pertransit ab, necesse est quod be sit minor quam ab; et
ita quod be sit finita, cum ab finita sit.
|#8
Deinde cum dicit: eadem autem demonstratio etc., ponit quod eadem
demonstratio est ducens ad impossibile, si dicatur quod longitudo sit
infinita et tempus finitum. Quia accipietur aliquid longitudinis infinitae,
quod erit finitum; sicut accipiebatur aliquid temporis infiniti, quod est
finitum.
|#9
Deinde cum dicit: manifestum igitur ex dictis etc., probat quod
nullum continuum est indivisibile. Et primo dicit quod inconveniens
sequitur si hoc ponatur; secundo ponit demonstrationem ad illud
inconveniens ducentem, ibi: quoniam enim in omni tempore etc..
Dicit ergo primo manifestum esse ex dictis, quod neque linea neque planum,
idest superficies, neque omnino aliquod continuum, est atomus, idest
indivisibile: tum propter praedicta, quia videlicet impossibile est aliquod
continuum ex indivisibilibus componi, cum tamen ex continuis possit componi
continuum; tum etiam quia sequeretur quod indivisibile divideretur.
|#10
Deinde cum dicit: quoniam enim in omni tempore etc., ponit
demonstrationem ad hoc inconveniens ducentem: in qua primo praesupponit
quaedam superius manifestata. Quorum unum est, quod in omni tempore
contingat velocius et tardius moveri. Secundum est quod velocius plus
pertransit de magnitudine in aequali tempore. Tertium est quod contingit
esse excessum velocitatis ad velocitatem, et longitudinis pertransitae ad
longitudinem, secundum diversas proportiones: puta secundum duplicem, quae
est proportio duorum ad unum; et secundum hemioliam, quae habet totum et
dimidium, quae alio nomine dicitur sexquialtera, ut proportio trium ad duo;
vel secundum quantamcumque aliam proportionem.
Ex his autem suppositis sic procedit. Sit haec proportio velocis ad velox,
ut inveniatur aliquid velocius altero secundum hemiolium, idest
sexquialteram proportionem; et sit ita, quod velocius pertranseat unam
magnitudinem quae sit abcd, compositam ex tribus magnitudinibus
indivisibilibus, quarum una sit ab, alia bc, tertia cd. In eodem autem
tempore oportet quod tardius secundum praedictam proportionem pertranseat
magnitudinem compositam ex duabus indivisibilibus magnitudinibus, quae sit
magnitudo ezi. Et quia tempus dividitur sicut et magnitudo, necesse est
quod tempus in quo velocius pertransit tres indivisibiles magnitudines,
dividatur in tria indivisibilia; quia oportet quod aequale in aequali
tempore pertranseat. Sit ergo tempus klmn divisum in tria indivisibilia.
Sed quia tardius in eodem tempore movetur per ezi, quae sunt duae
magnitudines indivisibiles, necesse est quod tempus dividatur in duo media:
et sic sequetur quod indivisibile dividatur. Oportebit enim quod tardius
unam magnitudinem indivisibilem pertranseat in uno indivisibili tempore et
dimidio.

216

