|#9
Deinde cum dicit: alio vero modo, quia videntur etc., ponit tres
rationes ponentium vacuum esse in corporibus.
Quarum prima est ex his quae condensantur.
Videntur enim eorum quae inspissantur, partes coire vel convenire in
invicem, et se invicem calcare et comprimere, ita quod sicut fertur, dolia
tantum de vino recipiunt cum utribus, quantum etiam sine utribus, et
praecipue si utres sint subtiles; propter hoc quod vinum in utribus
condensari videtur. Hanc autem condensationem fieri existimabant ac si
densato corpore, partes subintrarent in quasdam vacuitates.
|#10
Secundam rationem ponit ibi: amplius autem et augmentum etc.: quae
sumitur ex augmento.
Augentur enim corpora per alimentum, quod corpus quoddam est. Duo autem
corpora non possunt esse in eodem loco; ergo oportet esse aliquas
vacuitates in corpore augmentato, in quibus recipiatur alimentum. Et sic
necesse est esse vacuum ad hoc quod recipiatur alimentum.
|#11
Tertiam rationem ponit ibi: testimonium autem etc.. Quae sumitur ex
vase pleno cinere, quod tantum recipit de aqua, quantum si esset vacuum:
quod non esset nisi essent aliquae vacuitates inter partes cineris.
|#12
Deinde cum dicit: esse autem affirmaverunt etc., ponit opiniones non
naturalium de vacuo.
Et dicit quod etiam Pythagorici affirmaverunt esse vacuum: quod quidem
ingrediebatur infra partes mundi a caelo, propter vacuum infinitum, quod
ponebant esse extra caelum quasi quendam aerem vel spiritum infinitum: ut
sicut ille qui respirat, dividit suo flatu aliqua faciliter divisibilia, ut
aquam aut huiusmodi, ita ex aliquo quasi respirante, ingrederetur
distinctio in res; quam non intelligebant fieri nisi per vacuum, sicut de
democrito dictum est: ac si vacuum nihil esset aliud quam distinctio rerum.
Et quia prima distinctio et pluralitas invenitur in numeris, ideo vacuum
primo ponebant in numeris: ut per naturam vacui una unitas distingueretur
ab alia, ne numerus sit continuus, sed habeat naturam discretam. Sed quia
isti quasi aequivoce loquebantur de vacuo, appellantes rerum distinctionem
vacuum, propter hoc infra de hac opinione non prosequitur.
Ultimo autem quasi epilogando concludit, dictum esse propter quid quidam
dicunt esse vacuum, et quidam non dicunt.
|+10

Lectio 10

|#1
Dixerat superius Philosophus a tribus esse incipiendum: postquam ergo
prosecutus est duo eorum, ponens scilicet opiniones negantium et
affirmantium vacuum esse, hic prosequitur tertium, communes scilicet
opiniones hominum de vacuo demonstrans.
Circa hoc igitur tria facit: primo ostendit quid significetur nomine vacui;
secundo ostendit quomodo vacuum aliqui esse posuerunt, ibi: quoniam autem
de loco etc.; tertio excludit rationes ponentium vacuum esse, ibi: neque
una autem etc..
Circa primum duo facit: primo dicit de quo est intentio; secundo exequitur
propositum, ibi: videtur autem etc..
|#2
Dicit ergo primo quod, cum dictum sit quod quidam posuerunt vacuum
esse, quidam vero negaverunt; ad cognoscendum qualiter se habeat veritas,
oportet accipere tanquam principium, quid significet nomen vacui. Sicut
enim cum dubitatur an aliqua passio insit alicui subiecto, oportet accipere
pro principio quid sit res, ita cum dubitatur de aliquo an sit, oportet
accipere pro medio quid significet nomen. Quaestio enim quid est sequitur
quaestionem an est.

135

