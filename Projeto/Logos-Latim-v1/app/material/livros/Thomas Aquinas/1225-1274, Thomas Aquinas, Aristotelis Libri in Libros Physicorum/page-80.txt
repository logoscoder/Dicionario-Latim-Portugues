Circa primum duo facit: primo ostendit quid sit motus; secundo inquirit
cuius actus sit motus, utrum moventis aut mobilis, ibi: movetur autem
movens etc..
Circa primum tria facit: primo ponit definitionem motus; secundo manifestat
partes definitionis, ibi: quod autem hoc sit motus etc.; tertio ostendit
definitionem esse bene assignatam, ibi: quod quidem igitur hoc sit etc..
Circa primum duo facit: primo ponit definitionem motus; secundo
exemplificat, ibi: ut alterabilis quidem etc..
|#2
Circa primum sciendum est, quod aliqui definierunt motum dicentes,
quod motus est exitus de potentia in actum non subito. Qui in definiendo
errasse inveniuntur, eo quod in definitione motus posuerunt quaedam quae
sunt posteriora motu: exitus enim est quaedam species motus; subitum etiam
in sua definitione recipit tempus: est enim subitum, quod fit in
indivisibili temporis; tempus autem definitur per motum.
|#3
Et ideo omnino impossibile est aliter definire motum per priora et
notiora, nisi sicut Philosophus hic definit.
Dictum est enim quod unumquodque genus dividitur per potentiam et actum.
Potentia autem et actus, cum sint de primis differentiis entis, naturaliter
priora sunt motu: et his utitur Philosophus ad definiendum motum.
Considerandum est igitur quod aliquid est in actu tantum, aliquid vero in
potentia tantum, aliquid vero medio modo se habens inter potentiam et
actum. Quod igitur est in potentia tantum, nondum movetur: quod autem iam
est in actu perfecto, non movetur, sed iam motum est: illud igitur movetur,
quod medio modo se habet inter puram potentiam et actum, quod quidem partim
est in potentia et partim in actu; ut patet in alteratione.
Cum enim aqua est solum in potentia calida, nondum movetur: cum vero est
iam calefacta, terminatus est motus calefactionis: cum vero iam participat
aliquid de calore sed imperfecte, tunc movetur ad calorem; nam quod
calefit, paulatim participat calorem magis ac magis. Ipse igitur actus
imperfectus caloris in calefactibili existens, est motus: non quidem
secundum id quod actu tantum est, sed secundum quod iam in actu existens
habet ordinem in ulteriorem actum; quia si tolleretur ordo ad ulteriorem
actum, ipse actus quantumcumque imperfectus, esset terminus motus et non
motus, sicut accidit cum aliquid semiplene calefit. Ordo autem ad
ulteriorem actum competit existenti in potentia ad ipsum.
Et similiter, si actus imperfectus consideretur tantum ut in ordine ad
ulteriorem actum, secundum quod habet rationem potentiae, non habet
rationem motus, sed principii motus: potest enim incipere calefactio sicut
a frigido, ita et a tepido.
Sic igitur actus imperfectus habet rationem motus, et secundum quod
comparatur ad ulteriorem actum ut potentia, et secundum quod comparatur ad
aliquid imperfectius ut actus.
Unde neque est potentia existentis in potentia, neque est actus existentis
in actu, sed est actus existentis in potentia: ut per id quod dicitur
actus, designetur ordo eius ad anteriorem potentiam, et per id quod dicitur
in potentia existentis, designetur ordo eius ad ulteriorem actum.
Unde convenientissime Philosophus definit motum, dicens quod motus est
entelechia, idest actus existentis in potentia secundum quod huiusmodi.
|#4
Deinde cum dicit: ut alterabilis quidem etc., exemplificat in omnibus
speciebus motus: sicut alteratio est actus alterabilis inquantum est
alterabile.
Et quia motus in quantitate et in substantia non habent unum nomen, sicut
motus in qualitate dicitur alteratio, quantum ad motum in quantitate ponit
duo nomina: et dicit quod actus augmentabilis et oppositi, scilicet
diminuibilis, quibus non est unum commune nomen, est augmentum et
diminutio. Et similiter generabilis et corruptibilis, generatio et
corruptio; et mutabilis secundum locum, loci mutatio.

80

