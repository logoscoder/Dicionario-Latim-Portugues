Sed quod per accidens calefaciat, hoc est per aliquam eius mutationem: vel
inquantum vertitur ad alium situm, ut alio modo respiciat id quod nunc
calefit ab eo, prius autem frigefiebat; vel inquantum totaliter abscedit.
Dicimus enim frigus esse causam caloris abscedendo, sicut gubernator per
sui absentiam est causa submersionis navis: similiter etiam frigus per
accidens fit causa caloris, vel per maiorem elongationem, vel etiam per
maiorem appropinquationem; sicut in hyeme interiora animalium sunt
calidiora, calore ad interius recurrente propter frigus circumstans.
Sic etiam est in agente secundum intellectum.
Scientia enim, licet sit una contrariorum, tamen non aequaliter utrorumque,
sed unius principaliter; sicut medicina ad hoc est per se ordinata, quod
faciat sanitatem. Si ergo contingat quod medicus utatur sua scientia in
contrarium ad inducendum aegritudinem, hoc non erit ex scientia per se, sed
per accidens, propter aliquid aliud. Et ad hoc quod illud aliud adveniat
cum prius non esset, necesse est esse aliquam mutationem.
|#8
Deinde cum dicit: sed igitur quaecumque etc., inducit probationem ad
propositum ostendendum.
Dicit ergo quod ex quo ita est, quod simili modo se habet in iis quae agunt
secundum naturam et secundum intellectum, possumus universaliter de omnibus
loquentes dicere, quod quaecumque sunt possibilia facere aut pati aut
movere vel moveri, non penitus possibilia sunt, idest non possunt movere
aut moveri in quacumque dispositione se habeant; sed prout se habent in
aliqua determinata habitudine et propinquitate ad invicem.
Et hoc concludit ex praemissis: quia iam dictum est, quod tam in agentibus
secundum naturam, quam in agentibus secundum voluntatem, non est aliquid
causa diversorum, nisi in aliqua alia habitudine se habens. Et sic oportet
quod quando appropinquant ad invicem movens et motum convenienti
propinquitate, et similiter cum sunt in quacumque dispositione quae
requiritur ad hoc quod unum moveat et aliud moveatur, necesse sit hoc
moveri, et aliud movere.
Si ergo non semper erat motus, manifestum est quod non se habebant in ista
habitudine ut tunc unum moveret et aliud moveretur; sed se habebant sicut
non possibilia tunc movere et moveri; postmodum autem se habent in ista
habitudine ut unum moveat et aliud moveatur.
Ergo necesse est quod alterum eorum mutetur.
Hoc enim videmus accidere in omnibus quae dicuntur ad aliquid, quod nunquam
advenit nova habitudo, nisi per mutationem utriusque vel alterius; sicut si
aliquid, cum prius non esset duplum, nunc factum est duplum, etsi non
mutetur utrumque extremorum, saltem oportet quod alterum mutetur. Et sic si
de novo adveniat habitudo per quam aliquid moveat et aliud moveatur,
oportet vel utrumque vel alterum moveri prius. Et sic sequitur quod sit
mutatio quaedam prior mutatione, quae dicebatur esse prima.
|#9
Deinde cum dicit: adhuc autem prius et posterius etc., ostendit
propositum, ratione sumpta ex parte temporis.
Et primo praemittit duo quae sunt necessaria ad sequentem probationem.
Quorum primum est, quod prius et posterius esse non possunt nisi tempus
sit, cum tempus nihil sit aliud quam prius et posterius secundum quod sunt
numerata.
Secundum est, quod tempus non potest esse nisi sit motus; et hoc etiam
patet ex definitione temporis, quam supra in quarto posuit, dicens quod
tempus est numerus motus secundum prius et posterius.
|#10
Secundo ibi: si igitur tempus etc., concludit quandam conditionalem
ex iis quae in quarto dicta sunt.
Posuit enim ibi secundum suam sententiam, quod tempus est numerus motus:
secundum vero aliorum Philosophorum sententiam, tempus est motus quidam, ut
ibidem dixit.
Quodcumque autem horum sit verum, sequitur hanc conditionalem esse veram:
si tempus semper est, necesse est motum esse perpetuum.
286

