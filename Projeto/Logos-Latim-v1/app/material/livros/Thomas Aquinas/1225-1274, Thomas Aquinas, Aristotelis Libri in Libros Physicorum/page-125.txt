aliquae aliae dimensiones subintrant dimensiones illius spatii amphorae; et
sic loci erit alius locus, et multa loca erunt simul.
|#9
Hoc ergo inconveniens accidit quia ponitur alius esse locus corporis
contenti, ut aquae, et vasis, ut amphorae. Nam secundum illorum opinionem,
locus aquae est spatium quod est infra extremitates amphorae: locus autem
totius amphorae est spatium, quod est infra extremitates corporis
continentis amphoram. Sed nos non dicimus quod alius sit locus partis, in
quo movetur pars, cum totum vas transmutatur secundum idem (dicit autem hic
partem, corpus contentum in vase, ut aquam contentam in amphora): quia
secundum Aristotelem aqua movetur per accidens vase transmutato, et non
mutat locum nisi inquantum amphora locum mutat. Unde non oportet quod locus
in quem vadit, sit locus partis per se; sed solum inquantum est locus
amphorae. Sed secundum tenentes opinionem de spatio, sequitur quod ille
locus per se respondeat aquae, sicut et amphorae; et quod per se etiam
respondeat spatio: et per se loquendo spatium illud movebitur et habebit
locum, et non solum per accidens.
Et licet corpus continens quandoque moveatur, non tamen sequitur secundum
opinionem Aristotelis, quod locus moveatur, aut quod loci sit locus.
Contingit quidem enim aliquod corpus continens, in quo est aliquid
contentum, moveri, sicut aer vel aqua aut aliquae partes aquae: ut puta si
navis est in fluvio, partes aquae quae inferius continent navem moventur;
sed tamen locus non movetur. Et hoc est quod subdit, sed non in quo fiunt
loco, idest sed non illud in quo aliqua fiunt sicut in loco, movetur.
Et quomodo hoc sit verum, ostendit per hoc quod subdit, qui est pars loci
qui est locus totius caeli. Licet enim hoc continens moveatur prout est hoc
corpus, tamen prout consideratur secundum ordinem quem habet ad totum
corpus caeli non movetur: nam aliud corpus quod succedit, eundem ordinem
vel situm habet per comparationem ad totum caelum, quem habuit corpus quod
prius effluxerat.
Hoc est ergo quod dicit, quod licet aqua vel aer moveatur, non tamen
movetur locus prout consideratur ut pars quaedam loci totius caeli, habens
determinatum situm in universo.
|#10
Deinde cum dicit: et materia etiam videtur etc., prosequitur de
materia.
Et primo ostendit quare materia videtur esse locus; secundo ostendit quod
non sit locus, ibi: sed materia quidem etc..
Dicit ergo primo quod materia videtur esse locus, si aliquis consideret
transmutationem corporum succedentium sibi in eodem loco, in aliquo uno
subiecto quiescente secundum locum; et non habeatur respectus ad hoc quod
locus est separatus, sed attendatur solummodo transmutatio in aliquo uno
continuo. Aliquod enim corpus continuum et quietum secundum locum, cum
alteratur, unum et idem numero nunc quidem est album, nunc autem nigrum, et
nunc est durum et prius molle. Et propter istam transmutationem formarum
circa subiectum, dicimus quod materia est aliquid, quae manet una, facta
transmutatione secundum formam. Et per talem etiam apparentiam videtur
locus esse aliquid: quia in eo permanente succedunt sibi diversa corpora.
Sed tamen alio modo loquendi utimur in utroque. Nam ad designandum materiam
vel subiectum, dicimus quod id quod nunc est aqua, prius erat aer: ad
designandum autem unitatem loci, dicimus quod ubi nunc est aqua, ibi prius
erat aer.
|#11
Deinde cum dicit: sed materia quidem, sicut dictum est etc.,
ostendit quod materia non sit locus: quia sicut supra dictum est, materia
non est divisa a re cuius est materia, neque continet eam: quorum utrumque
competit loco. Locus igitur non est materia.
|#12
Deinde cum dicit: si igitur nihil horum trium etc., remotis tribus
membris, concludit quartum. Et dicit quod quia locus non est aliquod trium,
idest neque forma, neque materia, neque aliquod spatium quod sit alterum
125

