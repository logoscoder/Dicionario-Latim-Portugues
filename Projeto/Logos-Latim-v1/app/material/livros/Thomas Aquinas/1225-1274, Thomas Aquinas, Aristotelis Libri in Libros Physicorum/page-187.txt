Dicit ergo primo, quod dicendum est post praedicta, quid est simul, et quid
est extraneum vel separatum, et quid est tangere, et quid est medium, et
quid consequenter, et quid habitum, et quid continuum, et in quibus haec
nata sunt esse.
Praemittit autem haec, quia horum definitionibus utitur in
demonstrationibus consequentibus per totum librum; sicut et in principio
euclidis ponuntur definitiones, quae sunt sequentium demonstrationum
principia.
|#2
Deinde cum dicit: simul igitur dicuntur haec etc., exequitur
propositum.
Ea primo definit quae praemissa sunt; secundo comparat ea ad invicem, ibi:
manifestum autem et quod primum etc..
Circa primum tria facit: primo definit ea quae pertinent ad tangere;
secundo ea quae pertinent ad hoc quod est consequenter, ibi: medium vero
etc.; tertio ea quae pertinent ad continuum, ibi: continuum autem etc..
Et quia in definitione eius quod est tangere, ponitur simul, ideo primo
definit ipsum: et dicit quod illa dicuntur esse simul secundum locum, quae
sunt in uno loco primo; et dicitur primus locus uniuscuiusque, qui est
proprius locus eius. Ex hoc enim aliqua dicuntur esse simul, quod sunt in
uno loco proprio: non autem ex hoc quod sunt in uno loco communi; quia
secundum hoc posset dici quod omnia corpora essent simul, quia omnia
continentur sub caelo.
Dicit autem quod simul dicuntur haec esse secundum locum, ad differentiam
eorum quae dicuntur esse simul tempore: hoc enim non est nunc ad
propositum.
Per oppositum autem dicuntur esse separatim vel seorsum, quaecumque sunt in
alio et alio loco.
Tangere autem se dicuntur, quorum sunt ultima simul. Ultima autem corporum
sunt superficies, et ultima superficierum sunt lineae, et ultima linearum
sunt puncta. Si ergo ponatur quod duae lineae se tangant in suis ultimis,
duo puncta duarum linearum se tangentium continebuntur sub uno puncto loci
continentis. Nec propter hoc sequitur quod locatum sit maius loco: quia
punctum additum puncto nihil maius efficit. Et eadem ratione se habet in
aliis.
|#3
Deinde cum dicit: medium vero in quod aptum etc., definit ea quae
pertinent ad hoc quod consequenter se habet.
Et circa hoc tria facit: primo definit medium, quod ponitur in definitione
eius quod est consequenter; secundo definit hoc quod est consequenter, ibi:
consequenter autem est etc.; tertio infert quoddam corollarium ex dictis,
ibi: quoniam autem omnis mutatio etc..
Dicit ergo primo, quod medium est, in quod primo aptum natum est pervenire
id quod continue mutatur secundum naturam, quam in ultimum terminum motus,
in quem mutatur: sicut si aliquid mutatur de a in c per b, dummodo sit
continuus motus, primo pervenit ad b, quam ad c.
Medium autem potest quidem esse in pluribus; quia inter duo extrema possunt
esse multa media, sicut inter album et nigrum sunt multi colores medii: sed
ad minus oportet quod sit in tribus, quorum duo sunt extrema, et unum
medium. Sic igitur medium est per quod in mutatione pervenitur ad ultimum;
sed ultimum mutationis est contrarium. Dictum est enim supra quod motus est
de contrario in contrarium.
|#4
Et quia in definitione medii posuerat continuationem motus,
consequenter ostendit quid dicatur continue moveri.
Potest autem continuatio motus ex duobus attendi: et ex tempore in quo
movetur, et ex re per quam transit, sicut est magnitudo in motu locali.
Ad hoc igitur quod sit motus continuus, requiritur quod nulla interpolatio
sit in tempore: quia quantumcumque modicum interpolaretur motus secundum
tempus, non esset continuus.

187

