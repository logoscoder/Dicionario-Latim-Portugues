|#10
Deinde cum dicit: maxime autem etc., ostendit in quibus maxime casus
differat a fortuna.
Et dicit quod maxime differt in illis quae fiunt a natura; quia ibi habet
locum casus, sed non fortuna. Cum enim aliquid fit extra naturam in
operationibus naturae, puta cum nascitur sextus digitus, tunc non dicimus
quod fiat a fortuna, sed magis ab eo quod est per se frustra, idest a casu.
Et sic possumus accipere aliam differentiam inter casum et fortunam, quod
eorum quae sunt a casu, causa est intrinseca, sicut eorum quae sunt a
natura; eorum vero quae sunt a fortuna, causa est extrinseca, sicut et
eorum quae sunt a proposito.
Et ultimo concludit quod dictum est quid sit per se frustra, idest casus,
et quid fortuna, et quomodo differant ab invicem.
|#11
Deinde cum dicit: sed modorum causarum etc., ostendit ad quod genus
causae casus et fortuna reducantur: et primo ostendit propositum; secundo
ex hoc improbat quandam opinionem superius positam, ibi: quoniam autem
casus etc..
Dicit ergo primo quod tam casus quam fortuna reducuntur ad genus causae
moventis: quia casus et fortuna vel est causa eorum quae sunt a natura, vel
eorum quae sunt ab intelligentia, ut ex dictis patet; unde cum natura et
intelligentia sint causa ut unde est principium motus, etiam fortuna et
casus ad idem genus reducuntur. Sed tamen, quia casus et fortuna sunt
causae per accidens, eorum multitudo est indeterminata, ut supra dictum
est.
|#12
Deinde cum dicit: quoniam autem casus etc., excludit opinionem
ponentium fortunam vel casum esse causam caeli et omnium mundanorum.
Et dicit quod quia casus et fortuna sunt causae per accidens eorum quorum
intellectus et natura sunt causae per se; causa autem per accidens non est
prior ea quae est per se, sicut nihil per accidens est prius eo quod est
per se; sequitur quod casus et fortuna sint causae posteriores quam
intellectus et natura.
Unde si ponatur quod casus sit causa caeli, sicut quidam posuerunt, ut
supra dictum est; sequetur quod intellectus et natura per prius sint causa
aliquorum aliorum, et postea totius universi.
Causa etiam totius universi prior esse videtur quam causa alicuius partis
universi; cum quaelibet pars universi ordinetur ad perfectionem universi.
Hoc autem videtur inconveniens, quod aliqua alia causa sit prior quam ea
quae est causa caeli: unde inconveniens est quod casus sit causa caeli.
|#13
Considerandum est autem quod si ea quae fortuito vel casualiter
accidunt, idest praeter intentionem causarum inferiorum, reducantur in
aliquam causam superiorem ordinantem ipsa; in comparatione ad illam causam
non possunt dici fortuita vel casualia: unde illa causa superior non potest
dici fortuna.
|#14
Deinde cum dicit: quae autem sunt causae etc., ostendit quod causae
non sunt plures iis quae sunt dictae.
Quod quidem manifestatur sic.
Hoc quod dico propter quid, quaerit de causa; sed ad propter quid non
respondetur nisi aliqua dictarum causarum; non igitur sunt plures causae
quam quae dictae sunt. Et hoc est quod dicit, quod hoc quod dico propter
quid, tot est secundum numerum, quot sunt causae praedictae.
Quandoque enim propter quid reducitur ultimo in quod quid est, idest in
definitionem, ut patet in omnibus immobilibus, sicut sunt mathematica; in
quibus propter quid reducitur ad definitionem recti vel commensurati vel
alicuius alterius quod demonstratur in mathematicis.
Cum enim definitio recti anguli sit, quod constituatur ex linea super aliam
cadente, quae ex utraque parte faciat duos angulos aequales; si quaeratur
propter quid iste angulus sit rectus, respondetur quia constituitur ex
linea faciente duos angulos aequales ex utraque parte; et ita est in aliis.
65

