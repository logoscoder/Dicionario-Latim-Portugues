Et dicit quod non solum generatio est contraria generationi et corruptioni
per id quod est secundum naturam et extra naturam, sed etiam universaliter
motus et quietes sunt hoc modo contrarii. Sicut motus qui est sursum, est
contrarius motui qui est deorsum (quia sursum et deorsum sunt
contrarietates loci), et uterque istorum motuum est naturalis alicui
corporum; ignis enim naturaliter fertur sursum, terra vero deorsum. Et
iterum utriusque horum motuum est accipere contrarias differentias has,
scilicet quod est secundum naturam et extra naturam. Et hoc est quod dicit,
et contrariae ipsorum, scilicet motuum differentiae sunt.
Vel potest intelligi quod ipsorum corporum quae moventur, sunt contrariae
differentiae motuum, scilicet secundum naturam et extra naturam: motus enim
sursum est quidem naturalis igni, sed moveri deorsum est ei extra naturam.
Et sic patet quod motus qui est secundum naturam, est contrarius ei qui est
extra naturam.
Et similiter est de quietibus. Quia quies quae est sursum, est contraria
motui qui est de sursum in deorsum. Sed illa quies est terrae innaturalis:
sed motus qui est deorsum est ei secundum naturam. Unde patet secundum
praemissa, quod quies quae est extra naturam, est contraria motui naturali
eiusdem corporis: quia etiam in eodem corpore motus sic contrariantur ad
invicem, quod scilicet motus naturalis unius corporis est contrarius motui
non naturali eiusdem corporis.
Et sic est etiam de quiete: quia alia quietum contrariarum erit secundum
naturam, ut sursum igni et deorsum terrae; alia vero extra naturam, ut
deorsum igni, sursum terrae.
|#7
Deinde cum dicit: habet autem dubitationem etc., movet secundam
dubitationem: utrum scilicet omnis quietis, quae non semper fuit, sit
aliqua generatio, et generatio quietis vocatur stare; ut per stare non
intelligamus idem quod quiescere, sed stare sit idem quod pervenire ad
quietem; quod forte in Graeco magis proprie sonat.
Et videtur determinare in partem negativam per duas rationes.
Quarum prima est, quod si omnis quietis quae non semper fuit, est
generatio, sequetur quod quietis quae est extra naturam (sicut quando terra
quiescit sursum), sit aliqua generatio.
Quies autem generari non potest nisi per motum praecedentem: motus autem
praecedens quietem innaturalem est violentus. Sic ergo sequitur quod cum
terra per violentiam ferebatur sursum, quod tunc stetit, idest quod tunc
generabatur eius quies. Sed hoc non potest esse, quia semper quod stat
videtur ferri velocius, idest dum generatur quies per motum, semper quanto
magis appropinquat ad quietem, tanto est motus velocior. Cum enim res
generata sit perfectio generationis; unumquodque autem quanto est
propinquius suae perfectioni, tanto est virtuosius et intensius; sequitur
quod motus per quem generatur quies, tanto sit velocior, quanto magis
appropinquat ad quietem, ut apparet manifeste in motibus naturalibus.
Sed in his quae moventur per violentiam, accidit contrarium: quia semper
invenitur remissior, quanto magis appropinquat ad quietem. Non ergo quies
violenta habet generationem.
Et hoc est quod dicit, quod erit aliquid quiescens violente, sed non factum
quiescens, idest absque hoc quod sua quies generetur.
|#8
Secundam rationem ponit ibi: amplius videtur ipsum stare etc., quae
talis est: quia stare, idest generari quietem, aut omnino est idem cum motu
naturali quo aliquid fertur in proprium locum, aut simul cum eo accidit.
Et manifestum est quod sunt idem subiecto, sed differunt ratione. Terminus
enim motus naturalis est esse in loco naturali: esse autem in loco naturali
et quiescere in eo, sunt idem subiecto: unde et motus naturalis et
generatio quietis sunt idem subiecto, sed differunt ratione tantum.
Manifestum est autem quod quies violenta non generatur per motum naturalem:
ergo quies violenta non habet stationem, seu generationem.

204

