unumquodque compositum, cum scimus ex quibus et quantis sit, idest quando
cognoscimus et species et quantitates principiorum.
Sequitur igitur de primo ad ultimum, quod si principia rerum naturalium
sunt infinita, quod naturales res erunt ignotae, vel secundum quantitatem
vel secundum speciem.
|#8
Secundam rationem ponit ibi: amplius autem si necesse est etc.: quae
talis est.
Si alicuius totius partes non habent aliquam determinatam quantitatem, sive
magnitudinem vel parvitatem, sed contingit eas quantascumque esse vel
secundum magnitudinem vel secundum parvitatem; necesse est quod totum non
habeat determinatam magnitudinem vel parvitatem, sed contingat totum esse
cuiuscumque magnitudinis vel parvitatis: et hoc ideo, quia quantitas totius
consurgit ex partibus. (sed hoc intelligendum est de partibus existentibus
actu in toto, sicut caro, nervus et os existunt in animali: et hoc est quod
dicit, dico autem talium aliquam partium, in quam cum insit, scilicet actu,
dividitur aliquod totum: et per hoc excluduntur partes totius continui,
quae sunt potentia in ipso)p sed impossibile est quod animal vel planta vel
aliquod huiusmodi habeat se indeterminate ad quantamcumque magnitudinem vel
parvitatem: est enim aliqua quantitas ita magna, ultra quam nullum animal
extenditur, et aliqua ita parva, infra quam nullum animal invenitur; et
similiter dicendum est de planta. Ergo sequitur ad destructionem
consequentis, quod neque aliqua partium sit indeterminatae quantitatis,
quia simile est de toto et de partibus. Sed caro et os et huiusmodi sunt
partes animalis, et fructus sunt partes plantarum: impossibile est igitur
quod caro et os et huiusmodi habeant indeterminatam quantitatem vel
secundum maius vel secundum minus. Non ergo est possibile quod sint aliquae
partes carnis aut ossis quae sint insensibiles propter parvitatem.
|#9
Videtur autem quod hic dicitur, contrarium esse divisioni continui in
infinitum.
Si enim continuum in infinitum divisibile est, caro autem continuum quoddam
est; videtur quod sit in infinitum divisibilis. Omnem igitur parvitatem
determinatam transcendet pars carnis secundum divisionem infinitam.
Sed dicendum quod licet corpus, mathematice acceptum, sit divisibile in
infinitum, corpus tamen naturale non est divisibile in infinitum. In
corpore enim mathematico non consideratur nisi quantitas, in qua nihil
invenitur divisioni in infinitum repugnans; sed in corpore naturali
consideratur forma naturalis, quae requirit determinatam quantitatem sicut
et alia accidentia. Unde non potest inveniri quantitas in specie carnis
nisi infra aliquos terminos determinata.
|#10
Tertiam rationem ponit ibi: amplius si omnia etc..
Et circa hoc duo facit: primo praemittit quaedam ex quibus argumentatur;
secundo ponit deductionem rationis, ibi: remota enim etc..
Circa primum tria proponit.
Primum est quod omnia simul sunt secundum positionem Anaxagorae, ut dictum
est; ex quo vult deducere ad inconveniens. Dicebat enim Anaxagoras, ut
dictum est, quod omnia huiusmodi, scilicet quae sunt similium partium, ut
caro et os et similia, insunt invicem, et non fiunt de novo, sed
segregantur ex aliquo in quo praeextiterunt; sed unumquodque denominatur a
plurimo, idest a pluribus partibus in re existentibus.
Secundum est quod quodlibet fit ex quolibet, sicut ex carne fit aqua per
segregationem, et similiter caro ex aqua.
Tertium est quod omne corpus finitum resecatur a corpore finito: hoc est,
si ab aliquo corpore finito quantumcumque magno auferatur multoties corpus
finitum quantumcumque parvum, toties poterit auferri minus a maiori, quod
totum maius consumetur a minori per divisionem.
Ex his autem tribus concludit quod principaliter intendit, scilicet quod
non sit unumquodque in unoquoque, quod est contrarium primo istorum trium

20

