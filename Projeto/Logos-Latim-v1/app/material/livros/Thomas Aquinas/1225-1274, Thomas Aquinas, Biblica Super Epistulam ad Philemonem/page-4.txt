loco servi. Matth. XXIII, 8: omnes autem vos fratres estis. Et non solum tibi, sed mihi in comparatione ad Deum,
licet sit filius ministerio.
Quanto magis tibi, et in carne et in Domino? quod dupliciter potest exponi: uno modo, quod referatur ad primam
originem divinae creationis, et sic est frater. Deut. XXXII, 6: nonne est ipse pater tuus, qui possedit, et fecit, et
creavit te? Mal. II, 10: numquid non pater unus omnium nostrum, numquid non Deus unus creavit nos? item in
Deo per fidem. Vel magis erat in bonum Philemoni, quia affinis eius secundum carnem, quia secundum eam erat
servus eius, quia hoc totum quod erat ei carnaliter, erat suum. Unde duplici ratione quis movetur ex charitate,
scilicet ex amore secundum carnis originem, et ex amore spirituali.
Ex parte autem apostoli primo allegat suam amicitiam, sub cuius obtentu vult eum suscipi; secundo fideiubet pro
eo de damno; tertio ostendit receptionis officium.
Secundum, ibi si autem. Tertium, ibi itaque, frater.
Dicit ergo si ergo habes me socium, suscipe illum. I Io. I, 7: si autem in luce ambulamus, sicut et ipse est in luce,
societatem habemus ad invicem. Et dicit sicut et me, quia iunctus est mihi. Matth. X, 40: qui vos recipit, me
recipit.
Secundo autem obligat se pro eo satisfacturum pro damno. Dicit ergo si aliquid nocuit, scilicet dimittens
servitium tuum, hoc mihi imputa, quasi dicat: ego satisfaciam.
Gal. Ult.: alter alterius onera portate.
Et plus: quia primo promittit se soluturum; secundo ostendit eum esse debitorem ad hoc, non necessitatis sed
voluntatis. Dicit ergo ego Paulus, quasi dicat: ut certus sis de restitutione, scripsi manu. Et hoc non est
necessitas, quia tu debes mihi teipsum, quem erui a morte aeterna. Et talis debet se liberatori. Tob. IX, 2: si
meipsum tradam tibi servum, non ero condignus providentiae tuae.
Et subiungit dicens itaque, frater, ego te fruar, quasi dicat: si vis me habere socium, suscipe eum, et ego ita fruar
te, frater; id est, si feceris, implebis voluntatem meam gaudiis. Nam frui est uti fructu, et sicut est uti ad utile, sic
frui ad fructum.
Importat autem fructus dulcedinem. Cant. II, 3: et fructus eius dulcis gutturi meo. Item finem, quia ultimum de
arbore est fructus.
Et ideo proprie est habere aliquid ut delectabile et finale. Et inde est quod dicit Augustinus fruimur cognitis, in
quibus voluntas delectatur propter dulcedinem. Item frui est alicui inhaerere propter se. Aliquando ergo
accipiuntur frui et uti communiter, prout important delectationem absque contrario. Eccli. VIII, 10: fruere
magnatis sine querela.
Dicit ergo: sic fruar, quia in nullo mihi contrarius es. Etsi in hoc mihi satisfacies, nihil erit in corde meo de te,
quod contristet me, et sic delectabis me.
Si autem accipitur frui prout finale quid est, sic non est fruendum homine, sed solo Deo. Contra quod est illud
Sap. Cap. II, 6: fruamur bonis quae sunt, et utamur creatura tamquam in iuventute celeriter, etc.. Unde iste addit
in Domino, id est, fruar te in delectatione Dei, gaudens de bono divino in te, quia eius actus est dilectio, et fruitio
effectus, scilicet charitatis. Ideo additur in hoc refice viscera mea. Reficitur enim homo spiritualiter, quando
satisfit desideriis animae suae. Ac si dicat: imple desideria intima cordis mei. Et non in malis, sed in Christo, et
ideo bona est impletio desiderii.
Deinde cum dicit confidens, sumitur ratio ex parte Philemonis, et commendatio obedientiae eius. Et primo
ostendit quomodo confidit de obedientia eius; secundo iniungit ei aliud simile.
Dicit ergo confidens, etc.. II Cor. VII, 16: gaudeo, quod in omnibus confido in vobis.
I Reg. XV, 22: melior est obedientia quam victimae. Sed plus caute scribit, quia homo magis exaudit aliquem,
quando sperat iterum ipsum visurum, quam si desperat. Et ideo dicit simul et para mihi hospitium. Solitus enim
erat cum esset colossis hospitari in domo sua.
Chrysostomus: iucundum verbum, ut homo pauper diviti mandet ultra tot terrarum spatia per epistolam
praeparationem hospitii.
Quid enim pro eo parandum erat, qui pane et vili pulmento contentus erat? dicendum ergo, quod non propter
hospitii praeparationem, sed ad insinuandum familiaritatem et dilectionem hoc dicit; et magis per hoc provocat
eum ad obediendum. Haec ille. Non ergo hoc apostolus dixit propter apparatum exteriorem, sed ad devotionem
eius. Nam spero per orationes vestras, etc..
Contra: numquam fuit eis redditus, sed Romae est mortuus, ergo spes eius defecit.
Respondeo. Duplex est spes iusti, scilicet principalis ad proprium bonum, et in hoc numquam deficit pro se; alia
est secundaria, scilicet probatio aliorum, et in hoc quandoque deficit, quia merita illorum contrariantur, sicut iusti
quandoque non exaudiuntur pro aliis.
Sed numquid fuit deceptus de sua fiducia? dicendum est, quod futura scire est solius Dei, non autem in
cognitione humana, nisi prophetica. Et nullus prophetarum scivit omnia futura de seipso, nisi solus Christus, qui
non habuit spiritum sanctum ad mensuram.
Sic Isaac magnus propheta fuit deceptus in Iacob. Unde non est mirum de apostolo, si nesciret.
Tunc terminat epistolam in salutationem; et primo ex parte aliorum; secundo ex parte sua.
Dicit ergo salutant, etc.. De his omnibus habetur Col. IV, 12.
4

