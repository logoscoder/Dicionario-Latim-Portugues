Dicit ergo propter quod, id est, quia sic abundas charitate, multam fiduciam habeo in Christo Iesu, quasi dicat:
non ex me, sed ex auctoritate Iesu Christi, in cuius fide te genui. Et ideo possum tibi imperare ut pater, sed quod
ad rem, scilicet tuam, pertinet, vel communem; alias praelatus non habet potestatem imperandi sibi quicquam,
nisi quod vel est ad eius utilitatem, vel ecclesiae, vel bonorum morum christianae religionis.
Tamen propter charitatem magis obsecro.
Prov. XVIII, 23: cum obsecrationibus loquitur pauper.
Et quare? certe cum sis talis, etc..
Sunt duo propter quae quis debet obsecrari, scilicet aetas senectutis. I Tim. V, 1: seniorem ne increpaveris, sed
obsecra ut patrem, etc.. Item honestas virtutis, ubi enim non delinquimus, pares sumus. Eccli. XXXII, 1:
rectorem te posuerunt, noli extolli, esto in illis quasi unus ex ipsis.
Dicit ergo cum sis talis, ut Paulus senex, quasi dicat: si esses puer, praeciperem tibi hoc, sed tu es senex.
Item si levis, sed talis es vitae quod es mihi similis. Non quod talis et tantus sit simpliciter, sed aliquo modo
similis, quod dicit ex sua humilitate. Rom. XII, 10: honore invicem praevenientes. Origenes: Paulus diu vixit in
fide. Conversus enim fuit adolescens, nunc dicit, ut senex. Origenes: raro utilis doctor invenitur in ecclesia quin
sit longaevus. Exemplum de Petro et Paulo.
|#2 Lectio 2
Posita fiducia apostoli de bonitate Philemonis, ponit hic suam petitionem.
Et primo ostendit personam pro qua petit; secundo ex hoc petitionem concludit, ibi tu autem illum.
Circa primum duo facit, quia primo describendo personam, ostendit eam sibi acceptam ex spirituali generatione;
secundo ex morum mutatione.
Dicit ergo: vere sum exaudiendus, quia petitio continet honestatem et pietatem pro meo filio onesimo, de quo est
praesens mea sollicitudo. Et acquirens filium tempore defectus, magis eum diligit, ut senex filios in senectute
genitos. Gen. XXXVII, 3: Israel autem diligebat ioseph super omnes filios suos, eo quod in senectute genuisset
eum. Hunc autem genuit in vinculis.
Secundo est mutatio in moribus.
Si enim in peccato perseverasset, non fuisset dignus venia.
Et nota quod minus dicit, et plus significat.
Docet enim tullius, quod quis factum suum debet attenuare quantum potest. Sic apostolus leviter de culpa huius
loquitur, dicens inutilis, id est, nocivus in subtrahendo res tuas, nunc autem, conversus a malo ad statum virtutis,
utilis est ad servitium Dei et hominum. II Tim. II, 21: si quis ergo emundaverit se ab istis, erit vas in honorem
sanctificatum.
Prov. XXV, 4: aufer rubiginem de argento, et egredietur vas purissimum.
Deinde cum dicit tu autem illum, ponit petitionem suam. Et primo ponitur petitio; secundo respondet quaestioni,
ibi quem ego.
Dicit ergo tu ergo illum ut mea viscera suscipe. Et hoc ideo, quia vidi eum emendatum, cuius signum est, quia
eum remisi tibi.
Contra Deut. XXIII, 15: non trades servum Domino, qui ad te confugerit, etc..
Respondeo. Verum est quando Dominus quaerit eum ad mortem; et ideo dicit tu autem, etc.. Phil. I, 7: eo quod
habeam vos in corde, et in vinculis meis et in defensione, etc..
Et respondet quaestioni, quia posset dicere: si est utilis tibi, quare non retines eum usque ad mortem? ideo dicit,
quae est causa mittendi eum.
Primo autem ostendit propositum retinendi eum; secundo quare destitit a proposito, ibi sine consilio autem tuo.
Dicit ergo Philemoni, qui licet esset magnus, tamen apostolo solitus erat ministrare.
Matth. XX, 26: quicumque voluerit inter vos maior fieri, sit vester minister. Unde ex hac fiducia proposuit eum
tenere, ut loco eius sibi ministraret. Unde dicit quem ego volueram mecum detinere, ut pro te, etc..
Quod erat maxime necessarium, quando erat in vinculis propter Christum. Est enim providendum quando quis
patitur pro Domino suo.
Ratio autem quare destitit est quia noluit uti re aliena, ignorante Domino. Unde dicit sine consilio, etc., quasi
dicat: si retinuissem eum, iam placeret tibi non valenti resistere et esset quaedam coactio. Sed sic nolui, imo
magis volui quod voluntarie fieret.
Ex. XXV, 2: ab omni homine qui offert ultroneus, accipietis eas, scilicet primitias. II Cor. IX, 7: non ex tristitia,
aut ex necessitate, hilarem enim datorem diligit Deus.
Deinde cum dicit forsitan enim, ponit rationem quare debet eum recipere benigne.
Et primo ex parte Dei; secundo ex parte ipsius apostoli, ibi si ergo habes; tertio ex parte ipsius Philemonis, ibi
confidens.
Ex parte Dei, quia saepe Dei providentia id quod videtur malum permittit fieri, ut exinde sequatur bonum, ut
patet de ioseph vendito, ut liberaret Aegyptum et familiam patris. Gen. XLV, 5: pro salute enim vestra misit me
Deus ante vos. Et dicit forsitan, quia incomprehensibilia sunt Dei iudicia, Rom. XI, 33. Et dicit pro servo, id est,

3

