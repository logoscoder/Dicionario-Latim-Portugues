OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*AD_PHILEMONEM
SUPER AD PHILEMONEM
|+P Prooemium
Servus si est tibi fidelis, sit tibi quasi anima tua, etc.. Eccli. XXXIII, 31.
Ostendit sapiens tria circa Dominum et servum, scilicet quid requiratur ex parte servi; item qualis debet esse
affectus Domini ad servum; item qualis usus servi.
Ex parte servi requiritur fidelitas, in qua est bonum servi, quia et quod est et omnia sua debet dare Domino.
Matth. XXIV, 45: fidelis servus et prudens, etc.. Et dicit si est fidelis, quia fidelitas apud paucos est. Prov. XX,
6: virum fidelem quis inveniet? talis ergo servus debet haberi a Domino, sicut amicus in affectu. Unde dicit sit
tibi sicut anima tua. Hoc enim est proprium amicorum, ut eorum anima una sit in nolendo et volendo. Act. IV,
32: multitudinis credentium erat cor unum et anima una. In quo datur intelligi, quod est quidam consensus inter
Dominum et servum, quia servus fidelis transit in amicum.
Usus eius est, ut tractetur ut frater; nam frater est, et quantum ad generationem naturae, quia eodem auctore. Iob
XXXI, 24: si contempsi subire iudicium cum servo meo.
Mal. II, 10: numquid non unus pater omnium nostrum? numquid non Deus unus? et quantum ad generationem
gratiae, quae est eadem. Gal. III, 27 s.: quicumque enim in Christo baptizati estis, Christum induistis; non est
Iudaeus, neque Graecus, non est servus, neque liber, non est masculus, neque foemina, omnes enim vos unum
estis in Christo Iesu. Matth. XXIII, 8: omnes vos fratres estis.
Haec autem verba conveniunt materiae huius epistolae. Sicut enim supra ostendit qualiter spirituales praelati
habeant se ad subditos: sic hic qualiter temporales Domini ad temporales servos, et quomodo servus fidelis
quoad Dominum eius.
|+U Capitulus Unicus
|#1 Lectio 1
Epistolae occasio ex hoc est. Apud enim colossenses quidam christianus magnus habuit quemdam servum, qui
furtim fugiens Romam, ab apostolo est baptizatus, pro quo et scribit. Et primo ponitur salutatio; secundo
epistolaris narratio.
In salutatione primo ponit personas salutantes; secundo salutatas; tertio bona optata.
Dicit ergo Paulus, quod est nomen venerandum omnibus fidelibus, qui sunt docti ab eo. Vinctus. II Tim. II, 9:
laboro usque ad vincula. Nam tunc vinctus erat Romae.
Sed Iesu Christi, ubi ostenditur causa vinculorum.
Laudabile enim valde est vinctum esse propter Christum; in hoc enim est beatificandus.
Matth. V, 10: beati qui persecutionem patiuntur propter iustitiam, etc.. I pet. IV, 15: nemo vestrum patiatur quasi
homicida, aut fur, aut maledicus, aut alienorum appetitor; si autem ut christianus, non erubescat, glorificet autem
Deum in isto nomine.
Act. V, 41: ibant apostoli, etc..
Et timotheus frater. Fratres sunt quantum ad perfectam fidem. Phil. II, 20: neminem habeo tam unanimem, qui
sincera affectione pro vobis sollicitus sit. Ipsi autem timotheum adiungit, ut facilius impetret, quia impossibile
est preces multorum non exaudiri.
Deinde ponit personas salutatas. Et primo ponitur persona principalis salutata; secundo adiuncta.
Item primo ponit maritum et uxorem, qui dominium domus habent, quibus obligatur servus. Philemoni dilecto
nostro adiutori, et appiae sorori charissimae. Dilecto dicit propter bona opera. Io. XIII, 34: hoc est praeceptum
1

