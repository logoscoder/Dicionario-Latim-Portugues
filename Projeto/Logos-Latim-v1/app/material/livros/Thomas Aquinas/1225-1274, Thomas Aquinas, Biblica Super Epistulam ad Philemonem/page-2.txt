meum, ut diligatis invicem. Adiutori, quia subministrabat sanctis. Prov. XVIII, 19: frater qui iuvatur a fratre,
quasi civitas firma.
Secundo ponitur persona adiuncta, cum dicit Archippo commilitoni nostro, qui ita erat potens colossis, quod
omnes christiani erant sub umbra eius. Et ideo inducit totam ecclesiam ibi, cuius erat episcopus, sic scribens,
Col. Ult.: dicite Archippo: vide ministerium, quod accepisti, etc.. Et dicit Archippo commilitoni, quia omnes
praelati sunt sicut spirituales milites ecclesiae. II Cor. X, 4: arma militiae nostrae non sunt carnalia, etc.. Et addit
et ecclesiae, etc.. Hos superinducit, ut moveant eum ad exaudiendum.
Bona optata exponuntur, ut consuetum est.
Deinde cum dicit gratias ago, ponitur epistolaris narratio. Et primo ponitur gratiarum actio; secundo petitio, ibi
propter quod; tertio conclusio, ibi itaque, fratres.
Item primo gratiarum actio ponitur; secundo materia actionis gratiarum, ibi audiens; tertio causa propter quam
Deo gratias agit, ibi gaudium enim magnum.
Dicit ergo gratias ago Deo meo.
Col. III, 15: et grati estote. Phil. IV, 6: cum gratiarum actione. Quasi dicat: ita ago gratias de praeteritis, ut orem
tamen pro futuris.
Et ideo dicit semper memoriam tui faciens, etc.. Phil. I, 7: eo quod habeam vos in corde, et in vinculis meis. Is.
XLIX, 15: numquid potest mulier oblivisci infantem suum, etc..
Ponendo autem materiam gratiarum actionis et orationis, ostendit quid pro eo petendo orat.
Materia autem huius erat necessaria et bona Philemoni, scilicet et charitas et fides: sine enim charitate nihil
aliorum valet, et per eam omnia habentur. I Cor. XIII, 1: si linguis hominum loquar, etc.. Item, sine fide nullus
Deum amare potest, quia non cognoscit vere Deum. De spe autem mentionem non facit, quia media est; et in his
intelligitur.
Sed in quo habes fidem et charitatem? in Domino Iesu. I Cor. Ult.: si quis non amat Dominum nostrum Iesum
Christum, anathema sit. Et hoc est necessarium, quia ex Christo dulcius dilecto derivatur dilectio ad membra;
quia non diligit caput, qui non diligit membra. I Io. IV, 20: qui non diligit fratrem suum quem videt, Deum quem
non videt, quomodo potest diligere? et in omnes sanctos; fides innititur doctrinae prout est manifestata per
Christum, quia Deum nemo vidit unquam, Io. I, 18 et XIV, 1: creditis in Deum, et in me credite. Et ideo per
fidem habemus Christum.
Sed quo ad sanctos pertinet, potest intelligi dupliciter: uno modo, quia ex fide quam habent ad Christum
procedunt obsequia impensa sanctis. Vel fides consistit in divinitate principaliter, prout est annuntiata per
Christum, sed non solum per Christum, sed etiam per sanctos. Matth. Ult.: euntes ergo docete omnes gentes, etc..
Debemus ergo credere non solum dicta per Christum, sed etiam per sanctos. Hebr. II, 3: quae cum initium
accepisset enarrari per Dominum, ab eis qui audierunt in nos confirmata est.
Ut communicatio fidei, hoc continuatur dupliciter. Uno enim modo, ut sit signum.
Et est sensus ut communicatio, etc., id est, tanta est charitas tua, ut communicatio fidei tuae, etc.. Vel aliter:
gratias ago, et memoriam, etc., ut scilicet ostendat quid pro eo petat orando. Et potest intelligi communicatio
fidei dupliciter: vel quia in fide communicabat cum omnibus sanctis, non habens aliam fidem novam, ut
haeretici. I Cor. I, 10: idipsum dicatis omnes, etc.. Vel communicatio, qua bona communicas sanctis, procedens
ex fide. I Tim. Ult.: divitibus huius saeculi praecipe non altum sapere, nec sperare in incerto divitiarum, sed in
Deo vivo, qui praestat nobis, etc..
Evidens fiat, id est, ut bonum latens in corde evidens fiat per bona opera. In agnitione omnis boni, scilicet quod a
te fit. Et hoc in Iesu Christo, id est, pro Iesu Christo.
Iac. II, 18: ostende mihi fidem tuam sine operibus, et ego tibi ostendam ex operibus fidem meam.
Vel aliter: multa sunt opera in mundo, quae sunt bona hominibus, et tamen Deo non sunt bona, quia non recte
fiunt. Prov. XIV, 12: est via quae videtur homini recta, novissima autem eius deducunt ad mortem.
Eccle. VIII, 10: vidi impios sepultos, qui etiam cum adhuc viverent in loco sancto erant, et laudabantur in
civitate quasi iustorum operum. Sed hoc manifestatur per fidem rectam, quando consequitur praemium a Deo,
qui non remunerat nisi recta. Et ideo dicit in agnitione, id est, ut hoc evidens fiat, quod cognoscas omne bonum.
Vel quod cognoscatur in te omne bonum, quod est fruitio divinitatis.
Ex. XXXIII, 19: ostendam tibi omne bonum. Sap. VII, 11: venerunt mihi omnia bona pariter cum illa.
Causa autem propter quam gratias agit, est gaudium. Et ideo dicit gaudium enim magnum habui. III Io. Cap.
Unico: maiorem horum gratiam non habeo, quam ut audiam filios meos in veritate ambulare.
Hoc enim gaudium alleviabat pressuras.
Unde addit et consolationem. Ps. Xciii, 19: secundum multitudinem dolorum meorum in corde meo,
consolationes tuae laetificaverunt animam meam. Cuius rationem assignat, dicens quia viscera sanctorum
requieverunt per te, frater. Col. III, 12: induite vos ergo sicut electi Dei sancti et dilecti viscera misericordiae,
benignitatem, etc..
III Io. Cap. Unico: charissime, fideliter agis quicquid operaris in fratres, et hoc in peregrinos, etc..
Deinde cum dicit propter quod, etc., ponitur petitio, et primo fiducia petendi; secundo ipsa petitio, ibi obsecro;
tertio eius ratio, ibi forsitan.
2

