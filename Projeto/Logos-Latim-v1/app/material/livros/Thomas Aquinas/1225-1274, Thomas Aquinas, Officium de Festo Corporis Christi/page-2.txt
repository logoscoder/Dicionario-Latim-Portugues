Noctis recolitur coena novissima, qua Christus creditur agnum et azyma dedisse fratribus iuxta legitima priscis
indulta patribus.
Post agnum typicum expletis epulis, corpus Dominicum datum discipulis sic totum omnibus quod totum singulis,
eius fatemur manibus.
Dedit fragilibus corporis ferculum, dedit et tristibus sanguinis poculum, dicens: accipite quod trado vasculum,
omnes ex eo bibite.
Sic sacrificium istud instituit, cuius officium committi voluit solis presbyteris, quibus sic congruit, ut sumant, et
dent ceteris.
Panis angelicus fit panis hominum, dat panis caelicus figuris terminum.
O res mirabilis. Manducat Dominum pauper, servus et humilis.
Te trina Deitas unaque poscimus, sic nos tu visita, sicut te colimus: per tuas semitas duc nos quo tendimus ad
lucem quam inhabitas. Amen.
|+Pars_3
|#1 Fructum salutiferum gustandum dedit Dominus mortis suae tempore.
A fructu frumenti et vini multiplicati fideles in pace Christi requiescunt.
Communione calicis, quo Deus ipse sumitur, non vitulorum sanguine, congregavit nos Dominus.
|#2 Panem caeli dedit eis.
Panem Angelorum manducavit homo.
|#3 Immensa divinae largitatis beneficia exhibita populo Christiano inaestimabilem ei conferunt dignitatem.
Neque enim est aut fuit aliquando tam grandis natio, quae habeat Deos appropinquantes sibi, sicut adest nobis
Deus noster. Unigenitus siquidem Dei filius suae divinitatis volens nos esse participes, naturam nostram
assumpsit, ut homines Deos faceret factus homo. Et hoc insuper quod de nostro assumpsit, totum nobis contulit
ad salutem.
Corpus namque suum pro nostra reconciliatione in ara crucis hostiam obtulit Deo patri; sanguinem suum fudit in
pretium simul et lavacrum, ut redempti a miserabili servitute, a peccatis omnibus mundaremur.
|#4 Immolabit hoedum multitudo filiorum Israel ad vesperam Paschae. Et edent carnes, et azymos panes.
Pascha nostrum immolatus est Christus: itaque epulemur in azymis sinceritatis et veritatis.
|#5 Ut autem tanti beneficii iugis in nobis maneret memoria, corpus suum in cibum et sanguinem suum in
potum sub specie panis et vini sumendum fidelibus dereliquit.
O pretiosum et admirandum convivium, salutiferum et omni suavitate repletum.
Quid enim hoc convivio pretiosius esse potest, in quo non carnes vitulorum et hircorum, ut olim in lege, sed
nobis sumendus proponitur Christus verus Deus? quid hoc sacramento mirabilius? in ipso namque panis et
vinum in Christi corpus et sanguinem substantialiter convertuntur.
Ideoque Christus Deus et homo perfectus, sub modici panis et vini specie continetur.
|#6 Comedetis carnes, et saturabimini panibus, iste est panis, quem dedit vobis Dominus ad vescendum.
Non Moyses dedit vobis panem de caelo, sed pater meus dat vobis panem de caelo verum.
|#7 Manducatur itaque a fidelibus, sed minime laceratur: quinimmo diviso sacramento integer sub qualibet
divisionis particula perseverat. Accidentia autem sine subiecto in eodem subsistunt, ut fides locum habeat, dum
visibile invisibiliter sumitur aliena specie occultatum, et sensus a deceptione reddantur immunes, qui de
accidentibus iudicant sibi notis. Nullum etiam sacramentum est isto salubrius, quo purgantur peccata, virtutes
augentur, et mens omnium spiritualium charismatum abundantia impinguatur. Offertur in ecclesia pro vivis et
mortuis; ut omnibus prosit quod est pro salute omnium institutum.
|#8 Respexit elias ad caput suum subcinericium panem: qui surgens comedit et bibit, et ambulavit in fortitudine
cibi illius usque ad montem Dei.
Si quis manducaverit ex hoc pane, vivet in aeternum.
|+Pars_4
|#1 Memor sit Dominus sacrificii nostri, et holocaustum nostrum pingue fiat.
Paratur nobis mensa Domini adversus omnes qui tribulant nos.
In voce exultationis resonent epulantes in mensa Domini.
2

