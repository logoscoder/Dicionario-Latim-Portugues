refert, quicumque eorum moriatur, ad hoc quod tollatur lex matrimonii:
utrumlibet enim contingat, manifestum est, quod per mortem, qua commorimur
Christo, cessat obligatio veteris legis. Deinde cum dicit ut fructificemus,
ostendit utilitatem praedictae liberationis. Et circa hoc tria facit. Primo
ponit utilitatem, dicens ut fructificemus Deo. Per hoc enim quod sumus facti
membra Christi, in Christo manentes, possumus fructum boni operis facere ad
honorem Dei. Io. XV, 4: sicut palmes non potest ferre fructum, et cetera.
Secundo, ibi cum enim essemus. Ostendit quod iste fructus impediebatur, quando
eramus sub servitute legis, dicens: cum essemus in carne, id est subditi
concupiscentiis carnis. Infra VIII, 9: vos autem non estis in carne, sed in
spiritu. Passiones autem et affectiones peccatorum, quae quidem erant per legem,
vel notificatae vel augmentatae occasionaliter ut supra patuit, operabantur in
membris nostris, id est movebant membra nostra. Iac. IV, 1: unde bella et lites,
nonne ex concupiscentiis? Et hoc, ut fructificarent morti, id est, ut fructum
facerent mortis. Iac. I, 15: peccatum cum consummatum fuerit, generat mortem.
Tertio, ibi nunc autem soluti. Ostendit quod praedicta utilitas acquiritur ab
his qui sunt liberati a servitute legis, dicens nunc autem soluti sumus per
gratiam Christi a lege mortis, id est a servitute legis Moysi, quae dicitur lex
mortis, vel quia corporaliter occidebat absque misericordia. Hebr. c. X, 28:
irritam quis faciens legem Moysi, et cetera. Vel potius dicitur lex mortis, quia
spiritualiter occidebat per occasionem, secundum illud II Cor. III, 6: littera
occidit, et cetera. In qua lege, nos tenebamur, quasi servi sub lege. Gal. III,
23: prius autem quam veniret fides, sub lege custodiebamur. Ita, scilicet sumus
soluti, ut serviamus in novitate spiritus, in spiritu renovati per gratiam
Christi. Ez. XXXVI, 27: dabo vobis cor novum, et spiritum novum ponam in medio
vestri non in vetustate litterae, id est non secundum veterem legem. Vel non in
vetustate peccati, quam littera legis auferre non potuit. Ps. VI, 8: inveteravi
inter omnes inimicos meos.
Lectio 2
[86196] Super Rom., cap. 7 l. 2
Postquam apostolus ostendit quod per gratiam Christi liberamur a servitute
legis, et quod ista liberatio est utilis, hic respondet cuidam obiectioni, quae
ex praemissis occasionem habet, per quam videtur quod lex vetus non sit bona. Et
circa hoc duo facit. Primo solvit obiectionem per quam videtur legem non esse
bonam; secundo ostendit legem esse bonam, ibi scimus enim, et cetera. Circa
primum duo facit. Primo ponit obiectionem quantum ad ipsam legem; secundo
solvit, ibi itaque lex quidem sancta, et cetera. Dicit ergo primo. Dictum est
quod passiones peccatorum erant per legem et quod est lex mortis, quid ergo
dicemus ex his sequi? Numquid dicemus, quod lex est peccatum? Quod quidem potest
intelligi dupliciter. Uno modo quod lex peccatum doceat, sicut dicitur Ier. X,
3: leges populorum vanae sunt, quia scilicet vanitatem docent. Alio modo, ut lex
dicatur peccatum, quia ille qui legem dedit, peccaverit, talem legem ferendo. Et
haec duo invicem se consequuntur, quia si lex peccatum docet, legislator legem
ferendo peccat. Is. X, 1: vae qui condunt leges iniquas. Videtur autem quod lex
peccatum doceat, si passiones peccatorum sunt per legem, et si lex ducit ad
mortem. Deinde cum dicit absit, solvit praedictam obiectionem. Circa quod
sciendum est, quod si lex per se et directe causaret passiones peccatorum vel
mortem, sequeretur quod lex esset peccatum altero modorum dictorum, non autem si
lex est occasio passionum peccati et mortis. Circa hoc ergo duo facit. Primo
ostendit quid lex per se facit; secundo ostendit quid ex ea occasionaliter
sequatur, ibi occasione autem accepta, et cetera. Circa primum tria facit. Primo
respondet ad quaestionem dicens absit, scilicet, quod lex sit peccatum. Neque
enim ipsa docet peccatum, secundum illud Ps. XVIII, 8: lex domini immaculata,
neque legislator peccavit, quasi iniustam legem ferens, secundum illud Prov.
VIII, v. 15: per me reges regnant, et cetera. Secundo, ibi sed peccatum, et
cetera. Ponit id quod per se pertinet ad legem, scilicet notificare peccatum et
non auferre. Et hoc est, quod dicit sed peccatum non cognovi nisi per legem.
Supra III, 20: per legem enim Dei cognitio peccati. Et siquidem hoc intelligitur
de lege naturali manifestum est quod dicitur, quia per legem naturalem homo
diiudicat inter bonum et malum. Eccli. XVII, 6: sensu implevit corda illorum, et

