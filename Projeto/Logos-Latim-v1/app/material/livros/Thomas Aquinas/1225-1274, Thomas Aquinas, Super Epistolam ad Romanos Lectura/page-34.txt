ad personas ostendit primo in malis, cum dicit in omnem animam hominis operantis
id est contra omnem animam, quia sicut gloria sanctorum ab anima ad corpus
devenit, ita reproborum poena primo et principaliter est in anima et secundo in
corpore, quod propter defectum vel culpam animae resurget passibile. Ez. XVIII,
4: anima quae peccaverit, ipsa morietur. Dicit autem Iudaei primum et Graeci,
quia Iudaeis maior poena debebatur tamquam cognoscentibus Dei voluntatem per
legem. Lc. XII, 47: servus sciens voluntatem domini sui, et non fecit, etc.,
digne plagis vapulabit multis. Et similiter Christiani quantum ad idem peccatum,
puta adulterium vel furtum, graviori poena puniuntur quam infideles. Hebr. X,
29: quanto magis putatis maiora mereri supplicia, qui filium Dei, et cetera. Sed
quantum ad totam poenam, gravior est poena infidelium propter peccatum
infidelitatis, quod est gravissimum. Unde dicitur I Petr. III, quod super
incredulos ira Dei manet. Secundo manifestat in bonis, et ponit primo duo, quae
supra dixit gloriam et honorem, tertium vero, scilicet pacem, ponit loco
incorruptionis, quam includit pax, et multa alia comprehendit. Non enim potest
esse pax hominis perfecta quamdiu aliquis timet se amissurum bona quae habet,
sed tunc aliquis habet veram pacem cordis, quando habet omnia quae concupiscit
et ea perdere non timet. Is. XXXII, v. 18: sedebit populus meus in pulchritudine
pacis. Et in his etiam primatum Iudaeis attribuit, quia eis sunt primo promissa,
et in eorum promissiones gentes introierunt. Io. IV, v. 38: alii laboraverunt et
vos in labores eorum introistis. Deinde cum dicit non enim est acceptio,
assignat rationem dictorum, quia scilicet non est personarum acceptio apud Deum.
Act. X, 34: non est personarum acceptor Deus. Opponitur autem personarum
acceptio iustitiae distributivae, per quam aliquis distribuit unicuique secundum
dignitatem personarum; ergo acceptio est quando praeter dignitatem datur alicui
plus vel minus. Tunc autem hoc fit praeter dignitatem, quando hoc fit non
propter conditionem, sed propter personam quae facit ad causam. Hoc est enim
causam accipere, scilicet quasi regulam operandi, sed propter personam, quasi
ipsa persona accipiatur ut causa aliquid faciendi. Puta si aliquis det alicui
propter consanguinitatem plus de bonis patrimonialibus, non est acceptio
personarum, quia consanguinitas est conveniens causa propter quam de talibus
bonis debeat habere. Si autem propter consanguinitatem aliquis praelatus det
alicui plus de bonis ecclesiasticis, potest hoc ad acceptionem personarum
pertinere, si alia idoneitas non concurrat. Non enim consanguinitas est ratio
conveniens distributionis bonorum spiritualium. Quia igitur Deus omnia
convenientissima ratione facit, non cadit in ipsum personarum acceptio. Dicitur
enim Sap. VIII, 1, quod disponit omnia suaviter. Sed videtur acceptor
personarum, quia peccatorum quosdam in suis peccatis relinquit, quosdam ad se
vocat. Sed dicendum quod personarum acceptio opponitur iustitiae, unde locum
habet in his quae dantur ex debito, quod attendit iustitia. Deus autem non ex
debito, sed gratis, peccatores ad poenitentiam vocat. Si enim ex operibus, iam
non ex gratia, ut dicitur infra c. XI, 6, et Tit. III, 5: non ex operibus
iustitiae quae fecimus nos, sed secundum suam misericordiam salvos nos fecit. In
talibus autem beneficiis gratis datis non solum Deo, sed etiam homini, liberum
est dare cui voluerit. Matth. XX, 15: an non licet mihi quod volo facere? Deinde
cum dicit quicumque enim, exponit praedictam rationem. Quod enim non sit
personarum acceptio apud Deum, patet per hoc quod omnes qui peccant puniuntur.
Unde primo loquitur quantum ad illos qui legem non susceperunt, dicens, quod
quicumque peccaverit sine lege, scilicet Moysi, accepta a Deo, sine lege
peribit, id est condemnabitur, non propter legis transgressionem. Iob IV, 20:
quia nullus intelligit, in aeternum peribunt. Secundo loquitur quantum ad illos
qui legem scriptam acceperunt, et dicit quod quicumque peccaverunt in lege, id
est, post legem scriptam, iudicabuntur per legem, id est, propter hoc quod
transgressi sunt praeceptum legis. Io. XII, 48: sermo quem locutus sum vobis
ille iudicabit eum in novissimo die. Quidam autem ex hoc modo loquendi
occasionem erroris sumpserunt. Quia enim apostolus non dicit, quicumque in lege
peccaverit per legem peribit, sicut dixerat de his qui sunt sine lege quod sine
lege peribunt, crediderunt quod illi qui post legem susceptam peccant,
iudicentur aliqualiter, scilicet in praesenti, non tamen pereunt. Sed, sicut
dicit Glossa quis Christianus dicat non perire Iudaeum si non credat in
Christum, cum dominus dicat quod tolerabilius erit Sodomae in die iudicii quam

