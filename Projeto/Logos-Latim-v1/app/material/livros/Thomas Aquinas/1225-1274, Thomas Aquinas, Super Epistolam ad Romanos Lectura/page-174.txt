Unde dicit: dictum est quod nihil est commune, sed hoc intelligendum est nisi ei
qui, erronea conscientia, aestimat quid, id est aliquid ciborum, commune esse,
id est immundum, illi commune est, id est ita est illicitum sibi, ac si esset
secundum se immundum. Tit. I, 15: omnia munda mundis, coinquinatis autem et
infidelibus nihil mundum est, sed inquinata est eorum mens, et conscientia. Et
sic apparet quod aliquid, quod est secundum se licitum, efficitur illicitum ei
qui id contra suam conscientiam agit, licet conscientia sua sit erronea, quod
rationabiliter accidit. Nam actus iudicantur secundum voluntatem agentium,
voluntas autem movetur a re apprehensa. Unde in id voluntas tendit quod ei vis
apprehensiva repraesentat, et secundum hoc qualificatur, vel specificatur actio.
Si igitur ratio alicuius iudicet aliquid esse peccatum et voluntas feratur in id
faciendum, manifestum est quod homo habet voluntatem faciendi peccatum; et ita
actio eius exterior, quae informatur ex voluntate, est peccatum. Et eadem
ratione si aliquis aestimet id quod est veniale peccatum, esse mortale peccatum,
si hac conscientia durante illud faciat, manifestum est quod elegit peccare
mortaliter, et ita actio eius propter suam electionem est peccatum mortale. Si
tamen aliquis post factum habeat conscientiam erroneam, per quam credat id quod
est licitum a se factum fuisse peccatum, vel quod est veniale fuisse mortale,
non propter hoc efficitur id quod est prius, vel peccatum, vel mortale, quia
voluntas et actio non informantur ex apprehensione sequenti, sed ex praecedenti.
Haec autem quae dicta sunt dubitationem non habent, sed dubium potest esse,
utrum si aliquis habeat erroneam conscientiam ut credat esse necessarium ad
salutem quod est peccatum mortale, puta si aliquis aestimet se peccare
mortaliter nisi furetur vel fornicetur, utrum talis conscientia eum liget, ita
scilicet si contra conscientiam agat, mortaliter peccet. Et videtur quod non.
Primo quidem quia lex Dei quae prohibet fornicationem et furtum, fortius ligat,
quam conscientia. Secundo quia hoc posito esset perplexus, peccaret enim et
fornicando et non fornicando. Sed dicendum est quod etiam in per se malis
conscientia erronea ligat. In tantum enim conscientia ligat, ut dictum est,
inquantum ex hoc quod aliquis contra conscientiam agit, sequitur quod habeat
voluntatem peccandi; et ita si aliquis credat non fornicari esse peccatum
mortale, dum eligit non fornicari, eligit peccare mortaliter, et ita mortaliter
peccat. Et ad hoc etiam facit quod hic dicit apostolus. Manifestum est enim quod
discernere cibos quasi necessarium ad salutem erat illicitum, quia nec Iudaeis
conversis etiam ante divulgationem Evangelii licebat servare legalia, spem
ponendo in eis, quasi essent necessaria ad salutem, ut Augustinus dicit. Et
tamen apostolus hic dicit quod si quis habens conscientiam cogentem discernere
cibos, quod est aestimare aliquid esse commune, et non discernit eos, scilicet
abstinendo ab eis, peccat ac si manducaret immundum. Et ita etiam in per se
illicitis conscientia erronea ligat. Nec obstat quod primo obiicitur de lege
Dei, quia idem est ligamen conscientiae etiam erroneae et legis Dei. Non enim
conscientia dictat aliquid esse faciendum vel vitandum, nisi quia credit hoc
esse contra vel secundum legem Dei. Non enim lex nostris actibus applicatur,
nisi mediante conscientia nostra. Similiter etiam nec obstat quod secundo
obiicitur. Nihil enim prohibet aliquem esse perplexum aliquo supposito, licet
nullus sit perplexus simpliciter, sicut sacerdos fornicarius, sive celebret
Missam, sive non celebret quando debet ex officio, peccat mortaliter; non tamen
est perplexus simpliciter, quia potest peccatum dimittere et celebrare. Et
similiter potest aliquis conscientiam erroneam dimittere, et a peccato
abstinere. Est autem adhuc alia dubitatio. Non enim dicitur scandalizare qui
facit opus rectum, licet etiam ex eo aliquis sumat materiam scandali, legitur
enim Matth. XV, v. 12 quod Pharisaei audito verbo Christi, scandalizati sunt.
Sed non discernere cibos est opus rectum: ergo non est dimittendum propter
scandalum eius qui perversam conscientiam habet errans in fide. Nam secundum hoc
Catholici deberent abstinere a carnibus et matrimonio, ne inde haeretici
scandalizarentur secundum erroneam conscientiam. Sed dicendum est quod aliquis
scandalizare alium potest, non solum faciendo aliquod malum, sed etiam aliquid
faciendo quod habet speciem mali, secundum illud I Thess. c. ult.: ab omni
specie mali abstinete vos. Dicitur autem aliquid habere speciem mali dupliciter.
Primo videlicet secundum opinionem eorum qui sunt ab Ecclesia praecisi; secundo,
secundum opinionem eorum qui adhuc ab Ecclesia tolerantur. Infirmi autem in

