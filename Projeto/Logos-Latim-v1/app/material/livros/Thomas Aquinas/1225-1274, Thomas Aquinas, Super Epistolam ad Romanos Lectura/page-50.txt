lex nova, per quam gentilis aequiparatur Iudaeo. Sed dubitatur de hac
distinctione. Nam et in veteri lege necessaria erat fides, sicut et in nova.
Eccli. II, 8: qui timetis dominum, credite illi, et Ps. CXV, 10: credidi propter
quod locutus sum. Immo etiam in nova lege facta quaedam requiruntur et quorumdam
sacramentorum, secundum illud Lc. c. XXII, 19: hoc facite in meam
commemorationem; et etiam moralium observationum, Iac. I, 22: estote factores
verbi, et non auditores tantum. Dicendum est igitur quod legem factorum dicit
legem exterius propositam et descriptam, per quam exteriora facta hominum
ordinantur, dum praecipitur quid fieri debeat, et per prohibitionem ostenditur a
quo debeat abstineri. Legem autem fidei vocat legem interius descriptam, per
quam non solum exteriora facta, sed etiam ipsi motus cordium disponuntur, inter
quos primus est motus fidei. Corde enim creditur ad iustitiam, ut dicitur hic et
cap. V. Et de hac lege loquitur infra: VIII, 2: lex spiritus vitae quae est in
Christo Iesu. Deinde cum dicit arbitramur enim, ostendit modum quo per legem
fidei gloria Iudaeorum excluditur, dicens: arbitramur enim nos apostoli,
veritatem a Christo edocti, hominem quemcumque, sive Iudaeum sive gentilem,
iustificari per fidem. Act. XV, 9: fide purificans corda eorum. Et hoc sine
operibus legis. Non autem solum sine operibus caeremonialibus, quae gratiam non
conferebant, sed solum significabant, sed etiam sine operibus moralium
praeceptorum, secundum illud ad Tit. III, 5: non ex operibus iustitiae quae
fecimus nos, et cetera. Ita tamen quod hoc intelligat sine operibus
praecedentibus iustitiam, non autem sine operibus consequentibus, quia, ut
dicitur Iac. II, 26: fides sine operibus, scilicet subsequentibus, mortua est.
Et ideo iustificare non potest. Deinde cum dicit an Iudaeorum, ostendit quoddam
quod praesupposuerat, scilicet quod iustitia fidei communiter se haberet ad
omnes. Et prius quidem hoc manifestaverat ratione accepta ex parte causae
materialis, cum supra dixerat: omnes peccaverunt et egent gratia Dei, id est,
peccatores sunt, quos oportet per gratiam fidei iustificari. Sed probatio quae
est ex sola causa materiali non sufficit, quia materia non movetur per se ad
formam sine causa agente. Et ideo hic subiungit rationem acceptam ex parte
causae agentis, id est iustificantis, qui est Deus. Infra c. VII, 33: Deus qui
iustificat. Manifestum est autem quod Deus noster illos iustificando salvat,
quorum est Deus, secundum illud Ps. LXVII, 21: Deus noster, Deus salvos
faciendi. Non est autem Iudaeorum tantum Deus, sed et gentium, ergo utrosque
iustificat. Circa hoc ergo tria facit. Primo proponit quaestionem de Iudaeis,
cum dicit an Iudaeorum tantum est Deus? Quod quidem videri posset alicui per hoc
quod dicitur Exodi V, 3: Deus Hebraeorum vocavit nos. Dicendum est ergo, quod
Iudaeorum Deus tantum erat per specialem cultum ab eis Deo exhibitum, unde in
Ps. LXXV, 2 dicitur: notus in Iudaea Deus; erat tamen Deus omnium per commune
regimen universorum, secundum illud Ps. XLVI, 8: rex omnis terrae Deus. Secundo,
proponit quaestionem ex parte gentilium dicens: nonne et gentium, scilicet est
Deus? Et respondet immo et gentium, quas scilicet gubernat et regit, secundum
illud Ier. X, 7: quis non timebit te, o rex gentium? Tertio, ibi quoniam quidem,
manifestat per signum quod dixerat, quasi dicat: ex hoc manifestum est quod Deus
est non solum Iudaeorum, sed et gentilium, quoniam quidem unus est Deus qui
iustificat circumcisionem, idest Iudaeos, ex fide, ut enim dicitur Gal. V, 6: in
Christo Iesu neque circumcisio, neque praeputium. Quod autem dicit ex fide et
per fidem, secundum Glossam est omnino idem; potest tamen aliqua differentia
attendi. Nam haec praepositio ex, designat aliquando causam remotam; haec
praepositio per, propinquam. Iudaei ergo iustificari dicuntur ex fide, quia
fides fuit prima causa ex qua processit circumcisio et caetera sacramenta
legalia: et ita Iudaeos iustificat fides, sicut quaedam causa primaria per
quasdam medias causas. Sed gentiles per ipsam fidem immediate iustificantur.
Deinde cum dicit legem ergo, excludit quamdam obiectionem. Posset enim aliquis
dicere quod praedictam legem destrueret, et ideo quaerit dicens legem ergo
destruimus per fidem, ex hoc scilicet quod dicimus homines iustificari sine
operibus legis. Et respondet absit, secundum illud Matth. c. V, 18: non
praeteribit iota unum, aut unus apex, et cetera. Subdit autem sed legem
statuimus, id est per fidem legem perficimus et adimplemus, secundum illud
Matth. V, 17: non veni solvere legem, sed adimplere. Et hoc quantum ad praecepta
caeremonialia, quae cum essent figuralia, per hoc statuuntur et adimplentur,

