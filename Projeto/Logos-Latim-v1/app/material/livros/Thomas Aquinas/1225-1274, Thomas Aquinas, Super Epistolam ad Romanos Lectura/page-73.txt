infirmus homo et exigui temporis, et cetera. Intentio ergo Dei legem dantis non
terminatur ad abundantiam peccatorum, sed ad humilitatem hominis, propter quam
permisit abundare delicta. Sic ergo quia hoc erat occultum, signanter quantum ad
hoc dicit quod lex subintravit. Quia vero hic agitur de lege et fine legis, duo
consideranda occurrunt. Primo quidem quot modis lex dicatur; secundo, quis sit
finis legis. Circa primum sciendum est, quod lex, uno modo, dicitur tota
Scriptura veteris testamenti, secundum illud Io. XV, 25: ut impleatur sermo
eorum, qui in lege eorum scriptus est, quia odio habuerunt me gratis, cum tamen
hoc scriptum sit in Psalmo. Quandoque vero dicitur lex Scriptura quinque
librorum Moysis, secundum illud Deut. XXXIII, 4: legem praecepit nobis Moyses.
Tertio dicitur Decalogus praeceptorum, secundum illud Exodi XXIV, 12: dabo tibi
duas tabulas lapideas, et legem ac mandata quae scripsi ut doceas. Quarto
dicitur lex tota continentia caeremonialium, secundum illud Hebr. X, 1: umbram
habens lex futurorum bonorum. Quinto dicitur lex aliquod speciale praeceptum
caeremoniale, secundum illud Lev. VII, 11: haec est lex hostiae pacificorum.
Sumitur autem hic lex communiter ab apostolo, quantum ad totam doctrinam legis
Moysi, id est, quantum ad moralia et caeremonialia praecepta, quia scilicet per
caeremonias legis non dabatur gratia, per quam homo adiuvaretur ad implenda
praecepta moralia concupiscentia diminuta. Circa finem autem legis sciendum est
quod in populo Iudaeorum tria fuerunt hominum genera, sicut et in quolibet alio
populo, scilicet duri, id est peccatores et rebelles, proficientes et perfecti.
Quantum igitur ad duros, lex fuit data in flagellum, et quantum ad praecepta
moralia, ad quorum observantiam cogebantur per poenae comminationem, ut patet
Lev. II, et quantum ad caeremonialia, quae ideo sunt multiplicata, ne liceret
eis diis alienis alium cultum superaddere. Ex. XX, 34: in manu valida et brachio
extento, et in furore effuso regnabo super vos. Sed proficientibus, qui dicuntur
mediocres, lex fuit in paedagogum, secundum illud Gal. c. III, 24: lex
paedagogus noster fuit in Christo. Et hoc quantum ad caeremonialia, quibus
continebantur in divino cultu: et quantum ad moralia, quibus ad iustitiam
promovebantur. Perfectis autem fuit quantum ad caeremonialia quidem in signum,
secundum illud Ezech. XX, 12: sabbata mea dedi eis, ut essent signum inter me,
et cetera. Quantum ad moralia vero in solatium, secundum illud infra c. VII, 22:
condelector legi Dei secundum interiorem hominem. Deinde cum dicit ubi
abundavit, etc., ostendit quomodo per gratiam tollitur abundantia delictorum. Et
primo ponit gratiae abundantiam; secundo ostendit abundantis gratiae effectum,
ibi ut sicut regnavit, et cetera. Dicit ergo primo: dictum est quod lege
subintrante abundavit delictum: nec tamen propter hoc impeditur divinum
propositum de salute Iudaeorum et totius humani generis, quia ubi abundavit
delictum, scilicet in humano genere et specialiter in Iudaeis, superabundavit et
gratia, scilicet Christi condonantis peccata. II Cor. IX, 8: potens est Deus
omnem gratiam abundare facere in vobis. Eius autem quod hic dicitur, duplex
ratio assignari potest. Una quidem ex effectu gratiae. Sicut enim magnitudinem
morbi non sanat nisi fortis et efficax medicina, ita requirebatur abundans
gratia ad hoc ut sanaret abundantiam delictorum. Lc. VII, 47: dimissa sunt ei
peccata multa, quoniam dilexit multum, et cetera. Alia ratio sumi potest ex
dispositione peccantis, qui, dum magnitudinem peccatorum suorum recognoscit,
quandoque quidem desperat et contemnit, secundum illud Prov. c. XVIII, 3: impius
cum in profundum venerit peccatorum, contemnit, etc., quandoque vero per
auxilium divinum ex consideratione suorum peccatorum magis humiliatur, et
maiorem consequitur gratiam, secundum illud Ps. XV, 4: multiplicatae sunt
infirmitates eorum, postea acceleraverunt. Deinde cum dicit ut, sicut regnavit
peccatum in mortem, etc. ostendit effectum gratiae abundantis, qui quidem est
per oppositum respondens effectui peccati. Ut, scilicet sicut peccatum,
introductum per primum hominem, et abundans per legem, regnavit, id est plenum
dominium in homines obtinuit, et hoc quousque duceret eos in mortem temporalem
et aeternam, infra VI, 23: stipendia peccati mors ita et gratia Dei regnet, id
est plene dominetur in nobis, per iustitiam, quam scilicet in nobis facit; supra
eodem: iustificati gratis per gratiam ipsius. Et hoc quousque nos ducat in vitam
aeternam, secundum illud infra c. VI, 23: gratia Dei vita aeterna. Et hoc totum
est per Iesum Christum dominum nostrum, qui est dator gratiae, secundum illud
Io. I, 17: gratia et veritas per Iesum Christum facta est, et etiam iustitia, I

