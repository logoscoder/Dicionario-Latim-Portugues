primo proponit factum; secundo probat, ibi sicut scriptum est, etc.; tertio
rationem assignat, ibi si enim, et cetera. Circa primum tria facit. Primo
proponit suam intentionem, dicens: ideo induxi vos ad considerandum bonitatem et
severitatem Dei, nolo enim, o fratres, ignorare vos mysterium hoc, non enim
omnia mysteria capere potestis. Hoc est enim perfectorum, quibus dominus dicit
Lc. VIII, v. 10: vobis datum est nosse mysterium regni Dei. Sap. VI, 24: non
abscondam a vobis sacramenta Dei. Sed ignorantia huius mysterii esset vobis
damnosa. I Cor. XIV, v. 38: si quis ignorat, ignorabitur. Secundo assignat suae
intentionis rationem, ut non sitis vobismetipsis sapientes, id est non de sensu
vestro praesumatis et ex vestro sensu alios condemnantes, vos eis praeferatis.
Infra XII, 16: nolite esse prudentes apud vosmetipsos. Is. V, 21: vae qui
sapientes estis in oculis vestris, et coram vobismetipsis prudentes. Tertio
proponit quod intendit. Primo quidem quantum ad casum particularium Iudaeorum,
cum dicit quia caecitas contingit in Israel, non universaliter sed ex aliqua
parte ut supra ostensum est. Is. VI, v. 10: excaeca cor populi huius. Secundo
ponit terminum huius caecitatis, dicens donec intraret, ad fidem, plenitudo
gentium, id est non solum aliqui particulariter ex gentibus, sicut tunc
convertebantur sed, vel pro toto vel pro maiori parte, in omnibus gentibus
Ecclesia fundaretur. Ps. XXIII, 1: domini est terra et plenitudo eius. Dicuntur
autem gentiles ad fidem conversi intrare, quasi ex exterioribus et visibilibus
rebus quae venerabantur, in spirituali et voluntate divina. Ps. XCIX, 2:
introite in conspectu eius in exultatione. Et est notandum quod hoc adverbium
donec potest designare causam excaecationis Iudaeorum. Propter hoc enim permisit
Deus eos excaecari, ut plenitudo gentium intraret, sicut patet ex supradictis.
Potest etiam designare terminum, quia videlicet usque tunc caecitas Iudaeorum
durabit, quousque plenitudo gentium ad fidem intrabit. Et huic concordat quod
infra subdit de futuro remedio Iudaeorum, cum dicit et tunc, scilicet cum
plenitudo gentium intraverit, omnis Israel salvus fiet, non particulariter sicut
modo, sed universaliter omnes. Os. I, 7: salvabo eos in domino Deo suo. Mich.
ult.: revertetur et miserebitur nostri. Deinde cum dicit sicut scriptum est,
etc., probat quod dixerat de futura salute Iudaeorum. Et primo probat hoc per
auctoritatem; secundo per rationem, ibi secundum Evangelium meum, et cetera.
Dicit ergo primo: dico quod omnis Israel salvus fiet, sicut scriptum est Is.
LVI, 20 ubi nostra littera sic habet: veniet ex Sion redemptor, et eis qui
redeunt ad Iacob, hoc foedus meum cum eis, dicit dominus. Sed apostolus hoc
inducit secundum litteram Lxx et tangit tria verba hic posita. Primo salvatoris
adventum, cum dicit veniet, Deus scilicet humanatus ad salvandum nos, ex Sion,
id est ex populo Iudaeorum, qui significatur per Sion, quae erat arx Ierusalem,
quae est metropolis Iudaeae. Unde dicitur Zachariae IX, 9: exulta satis, filia
Sion, iubila, filia Ierusalem, ecce rex tuus venit tibi, et cetera. Io. IV, 22:
salus ex Iudaeis est. Vel dicit, ex Sion eum venire, non quia sit ibi natus sed
quia inde doctrina eius exivit in universum mundum, per hoc quod apostoli in
coenaculo Sion spiritum sanctum receperunt. Is. II, 3: de Sion exibit lex.
Secundo ponit salutem per Christum Iudaeis oblatam, dicens qui eripiat, et
avertat impietatem a Iacob. Et potest ereptio referri ad liberationem a poena.
Ps. CXIV, 8: eripiet animam meam de morte. Quod vero dicit avertet impietatem a
Iacob, potest referri ad liberationem a culpa. Ps. XIII, 7: avertet dominus
captivitatem plebi suae. Vel utrumque refertur ad liberationem a culpa sed dicit
qui eripiat, propter paucos, qui nunc difficulter quasi cum quadam violentia
convertuntur. Amos III 12: quomodo si eruat pastor de ore leonis duo crura, aut
extremum auriculae, sic eruentur filii Israel. Dicit autem avertet impietatem a
Iacob, ad ostendendum facilitatem conversionis Iudaeorum in fine mundi. Mich.
ult.: quis Deus similis tui, qui aufers iniquitatem, et transfers peccatum
reliquiarum haereditatis tuae? Tertio ostendit modum salutis, cum dicit et hoc
testamentum, scilicet novum, erit illis a me cum abstulero peccata eorum. Vetus
enim testamentum peccata non auferebat, quia, ut dicitur Hebr. X, 4: impossibile
est
sanguine
taurorum
et
hircorum
auferri
peccata.
Et
ideo
propter
imperfectionem veteris testamenti promittitur eis novum testamentum. Ier. XXXI,
31: feriam domui Israel, et domui Iuda foedus novum. Quod quidem habebit
efficaciam ad remissionem peccati per sanguinem Christi. Matth. c. XXVI, 28: hic
sanguis meus novi testamenti, qui pro multis effundetur in remissionem

