cultum pertinent, potest homo nolens sed credere non potest nisi volens.
Intellectus enim credentis non determinatur ad assentiendum veritati ex
necessitate rationis, sicut intellectus scientis, sed ex voluntate: et ideo
scire non pertinet ad iustitiam hominis, quae est in voluntate, sed credere.
Gen. XV, v. 6: credidit Abraham Deo, et reputatum est illi ad iustitiam.
Postquam autem homo est iustificatus per fidem, oportet quod eius fides per
dilectionem operetur ad consequendam salutem. Unde subdit ore autem confessio
fit ad salutem, scilicet aeternam consequendam. Is. LI, 8: salus autem mea in
sempiternum erit. Est autem triplex confessio necessaria ad salutem. Primo
quidem confessio propriae iniquitatis, secundum illud Ps. XXXI, 5: dixi:
confitebor adversum me iniustitiam meam domino, quae est confessio poenitentis.
Secunda confessio est per quam homo confitetur Dei bonitatem misericorditer
beneficia praestantis Ps. CXVII, 1: confitemini domino quoniam bonus, et haec
est confessio gratias agentis. Tertia est confessio divinae veritatis Matth. X,
32: omnis qui confitebitur me coram hominibus, confitebor et ego eum coram patre
meo; et haec confessio est credentis, de qua nunc apostolus loquitur. Haec autem
est necessaria ad salutem pro loco et tempore, quando scilicet exposcitur fides
alicuius, scilicet a persecutore fidei, vel quando periclitatur fides aliena:
sicut praecipue praelati debent praedicare fidem subditis suis. Et ideo
baptizati liniuntur chrismate in fronte signo crucis, ut ipsum crucifixum
confiteri non erubescant. Supra I, 16: non enim erubesco Evangelium. Ita est
autem et de omnibus virtutum actibus, qui pro loco et tempore sunt necessarii ad
salutem. Nam praecepta affirmativa quae de his dantur, obligant semper, sed non
ad semper. Secundo, ibi: dicit enim Scriptura, etc., probat per auctoritatem,
dicens: dicit enim Scriptura, scilicet Is. XXVIII, 16, omnis qui credit in
illum, fide scilicet formata, non confundetur, scilicet quasi deficiens a
salute. Eccli. II 8: qui timetis dominum, credite illi, et non evacuabitur
merces vestra. Littera vero nostra habet: qui crediderit, non festinet, ut supra
dictum est. Tertio, ibi non enim est distinctio, etc., probat hoc esse
universaliter intelligendum, cum Isaias indefinite hoc proponat. Et, primo,
proponit quod intendit, dicens: ideo dictum est omnis qui credit, etc., non enim
est distinctio quantum ad hoc Iudaei et Graeci. Col. III, 11: ubi non est
gentilis et Iudaeus, circumcisio et praeputium, et cetera. Secundo probat per
rationem quae duplici modo innititur, quorum primum tangit, dicens nam idem
dominus omnium. Supra III, v. 29: an Iudaeorum Deus tantum? Nonne et gentium?
Ps. XLVI, 7: rex omnis terrae Deus. Et ideo ad ipsum pertinet providere omnium
saluti. Secundum medium tangit, dicens dives est in omnes qui invocant illum. Si
enim non esset tantae bonitatis quod sufficeret ad satisfactionem utriusque,
posset putari quod non omnibus credentibus provideret, sed divitiae bonitatis
eius et misericordiae indeficientes sunt. Supra II, 4: an divitias bonitatis
eius contemnis? Eph. II, 4: Deus autem qui dives est in misericordia, et cetera.
Tertio probat idem per auctoritatem quae habetur Ioel. II, 32: omnis quicumque
invocaverit nomen domini, salvus erit. Est autem invocare, in se vocare per
affectum et devotum cultum. Ps. XC, 15: invocabit me, et ego exaudiam eum.
Deinde cum dicit quomodo ergo invocabunt, etc. ponit ordinem quo quis vocatur in
salutem, quae est ex fide. Et circa hoc duo facit. Primo ostendit quod ea quae
sunt posteriora in hoc ordine, sine prioribus esse non possunt; secundo ostendit
quod, positis prioribus, non est necessarium posteriora poni, ibi sed non omnes
obediunt Evangelio. Circa primum duo facit. Primo ponit ordinem eorum quae
requiruntur ad salutem; secundo confirmat quod supposuerat per auctoritatem, ibi
sicut scriptum est. Ponit autem primo quinque per ordinem, incipiens ab
invocatione ad quam, secundum auctoritatem prophetae, sequitur salus. Dicit ergo
quomodo ergo invocabunt in quem non crediderunt? Quasi dicat: sine dubio
invocatio salutem facere non potest, nisi fide praecedente. Pertinet autem
invocatio ad confessionem oris quae ex fide cordis procedit. Ps. CXV, 10:
credidi, propter quod locutus sum. II Cor. IV, 13: nos credidimus, propter quod
et loquimur. Secundo a fide ascendit vel procedit ad auditum, dicens aut quomodo
credent ei quem non audierunt? Illa enim homo credere dicitur quae sibi ab aliis
dicuntur quae ipse non videt. Io. IV, 42: iam non propter tuam loquelam
credimus; ipsi enim audivimus et scimus quia hic est vere salvator mundi, et
cetera. Est autem duplex auditus: unus quidem interior, quo quis audit a Deo

