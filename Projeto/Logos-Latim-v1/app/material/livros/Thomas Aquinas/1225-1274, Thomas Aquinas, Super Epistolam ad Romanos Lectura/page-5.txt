dictum est. Imponuntur enim divinitus quibusdam nomina a principio nativitatis
ad designandum gratiam quam a principio consequuntur, sicut patet de Ioanne
Baptista, Lc. I, 13; quibusdam vero mutantur nomina ad designandum profectum
virtutis eorum, ut Chrysostomus dicit, sicut patet de Abraham et de Petro. Alii
vero dicunt, et melius, quod Paulus fuit a principio binomius. Consuetum enim
erat apud Iudaeos ut simul cum nominibus Hebraicis assumerent sibi nomina
illarum gentium quibus serviebant, sicut Graecis servientes nominabantur
nominibus Graecorum, ut patet de Iasone et Menelao. Hoc autem nomen Paulus ab
antiquo celebre fuit apud Romanos, et ideo, cum diceretur Saulus secundum
Hebraeos, vocatus est etiam Paulus secundum Romanos, quo nomine non videtur usus
nisi postquam coepit gentibus praedicare. Unde, Act. c. XIII, 9, dicitur: Saulus
qui et Paulus. Et hoc magis approbat Augustinus. Secundo describitur persona
scribentis ex conditione, cum dicit servus Christi. Videtur autem esse abiecta
conditio servitutis si absolute consideretur. Unde et sub maledicto pro peccato
infligitur, Gen. IX, 25: maledictus Chanaan puer, servus servorum erit fratrum
suorum. Sed redditur commendabilis ex eo quod additur Iesu Christi. Iesus enim
interpretatur salvator, Matth. c. I, 21: ipse salvum faciet et cetera. Christus
interpretatur unctus, secundum illud Ps. XLIV, 8: unxit te Deus, Deus tuus,
etc., per quod designatur dignitas Christi et quantum ad sanctitatem, quia
sacerdotes ungebantur ut patet Ex. XXIX, 7; et quantum ad potestatem, quia etiam
reges ungebantur ut patet de David et de Salomone; et quantum ad cognitionem,
quia etiam prophetae ungebantur ut patet de Eliseo. Quod autem aliquid
subiiciatur suae saluti et spirituali unctioni gratiae, laudabile est, quia
tanto aliquid est perfectius quanto magis suae perfectioni subiicitur, sicut
corpus animae et aer luci, Ps. CXV, 16: o domine, quia ego servus tuus sum. Sed
contra est quod dicitur Io. XV, v. 15: iam non dicam vos servos sed amicos. Sed
dicendum quod duplex est servitus. Una timoris, quae non competit sanctis, Rom.
VIII, 15: non accepistis spiritum servitutis iterum in timore, etc., alia
humilitatis et amoris, quae sanctis convenit secundum illud Lc. XVII, 10:
dicite: servi inutiles sumus. Cum enim liber est qui est causa sui, servus autem
qui est causa alterius, sicut ab alio movente motus: si quis sic agat causa
alterius, sicut ab alio motus, sic est servitus timoris, quae cogit hominem
operari contra suam voluntatem; si vero aliquis agat causa alterius, sicut
propter finem, sic est servitus amoris, quia amicorum est bene facere et obsequi
amico propter ipsum, ut philosophus dicit in IX Ethic. Tertio commendatur a
dignitate cum dicitur vocatus apostolus. Dignitas apostolatus est praecipua in
Ecclesia, secundum illud I Cor. XII, 28: quosdam quidem posuit Deus in Ecclesia
primum apostolos. Apostolus enim idem est quod missus, secundum illud Io. XX,
21: sicut misit me pater et ego mitto vos, scilicet ex eadem dilectione et cum
eadem auctoritate. Dicit autem vocatus apostolus ad designandum gratiam, id est
vocatus ad hoc quod sit apostolus; Hebr. V, 4: nemo assumit sibi honorem, etc.;
vel ad designandum excellentiam, ut sicut urbs antonomastice vocatur ipsa Roma,
ita apostolus vocatur Paulus, secundum illud I Cor. XV, 10: abundantius illis
omnibus laboravi; vel ad designandum humilitatem, ut sit sensus: non audeo me
dicere apostolum sed homines me ita vocant. Sic, I Cor. XV, 9, non sum dignus
vocari apostolus. Quarto describitur persona scribentis ex officio cum dicit
segregatus in Evangelium Dei. Segregatus, inquam, vel per conversionem ab
infidelibus, secundum illud Gal. I, 15: cum autem placuit ei qui me segregavit
ex utero matris meae, scilicet synagogae; vel segregatus per electionem ab aliis
discipulis, secundum illud Act. XIII, 2: segregate mihi Saulum, et cetera.
Evangelium autem idem est quod bona Annuntiatio. Annuntiatur enim in ipso
coniunctio hominis ad Deum, quae est bonum hominis, secundum illud Ps. LXXII,
28: mihi autem Deo adhaerere bonum est. Triplex autem coniunctio hominis ad Deum
annuntiatur in Evangelio. Prima quidem per gratiam unionis, secundum illud Io.
I, 14: verbum caro factum est. Secunda per gratiam adoptionis, prout inducitur
in Ps. LXXXIX, 6: ego dixi: dii estis et filii excelsi omnes. Tertia per gloriam
fruitionis, Io. XVII, 3: haec est vita aeterna. Is. LII, 7: quam pulchri super
montes pedes annuntiantis. Haec autem Annuntiatio non humanitus sed a Deo facta
est, Is. XXI, 10: quae audivi a domino exercituum, Deo Israel, annuntiavi vobis.
Unde dicit in Evangelium Dei.

