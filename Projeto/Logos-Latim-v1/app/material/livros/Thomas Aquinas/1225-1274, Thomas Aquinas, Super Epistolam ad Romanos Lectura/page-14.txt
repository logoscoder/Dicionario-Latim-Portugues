Caput 1
Lectio 5
[86170] Super Rom., cap. 1 l. 5
Praemissa salutatione, hic apostolus epistolarem tractatum incipit, in quo:
primo ostendit affectum suum ad eos quibus scribebat ut reddat auditores
benevolos, secundo, instruit eos de veritate gratiae Christi, ibi virtus enim
Dei est. Ostendit autem affectum ad eos tripliciter: primo quidem ex gratiarum
actione, qua de eorum bonis gratias agit, secundo ex oratione, quam pro eis ad
Deum fundit, ibi testis enim est mihi Deus, tertio ex desiderio visitationis
eorum, ibi obsecrans si quo modo. Circa primum tria oportet considerare. Primo
quidem gratiarum actionis ordinem, cum dicit primum quidem gratias ago Deo meo.
Necesse enim est ut in omnibus gratiarum actionem praemittamus, secundum illud I
Thess. ultim.: in omnibus gratias agite. Non enim est dignus beneficium consequi
qui de acceptis beneficiis gratias non agit. Sap. XVI, 29: ingrati spes tamquam
hybernalis glacies tabescet, et Eccle. I, 7: ad locum unde exeunt flumina
revertuntur, quia ad principium unde proveniunt beneficia revertuntur, scilicet
per gratiarum actiones, ut iterum fluant, scilicet per iteratam beneficiorum
exhibitionem. In omnibus autem, quae petimus vel agimus, divino beneficio
indigemus, et ideo, ante omnia, debet gratiarum actio praemitti. Secundo,
designat personas tres, quarum una est persona cui fit gratiarum actio, quam
designat dicens Deo meo, scilicet cui debetur gratiarum actio de omnibus bonis,
quia ab eo fluunt. Iac. I, 17: omne datum optimum et omne donum perfectum
desursum est, et cetera. Et quamvis sit Deus omnium per creationem et
gubernationem, secundum illud, infra X, 12 dominus omnium, specialiter tamen
dicitur esse Deus iustorum tripliciter: primo quidem secundum specialem curam
quam de eis gerit, Ps. XXXIII, 16: oculi domini super iustos, et alibi dicit:
dominus illuminatio mea. Secundo per specialem cultum, Ex. XV, 2: iste Deus
meus, et glorificabo eum. Tertio quia eorum praemium, Gen. XV, 1: ego dominus
merces tua magna nimis. Secunda persona est mediatoris, quam tangit dicens per
Iesum Christum. Eodem enim ordine debet gratiarum actio in Deum recurrere quo
gratiae a Deo in nos deveniunt, quod quidem est per Iesum Christum, infra V, 2:
per quem accessum habemus per fidem in gratiam istam in qua stamus. Tertia est
persona illorum pro quibus gratias agit, quam designat subdens pro omnibus
vobis, quia scilicet eorum gratias quasi suas reputat, propter vinculum
charitatis, quasi diceret: maiorem horum non habeo gratiam quam ut audiam, et
cetera. Signanter autem dicit pro omnibus vobis, quia scilicet omnibus placere
desiderat, I Cor. c. X, 33: sicut et ego per omnia omnibus placeo, et omnium
salutem cupit, secundum illud I Cor. VII, 7: volo omnes homines esse sicut
meipsum. Tertio, ponit materiam gratiarum actionis cum subdit quia fides vestra
annuntiatur in universo mundo. Agit quidem gratias de fide eo quod est bonorum
omnium spiritualium fundamentum. Hebr. XI, 1: est autem fides sperandarum
substantia rerum. Commendantur autem Romani de fide, quia fidem de facili
susceperant, et in eadem firmiter permanebant, unde et usque hodie apud eos
plurima fidei signa ostenduntur in visitatione sanctorum locorum, ut Hieronymus
dicit super epistolam ad Galatas. Nondum tamen perfectam fidem habebant, quia
aliqui eorum praeventi erant a pseudo apostolis ut crederent legis caeremonias
Evangelio iungendas. Gaudet autem et gratias agit de eorum fide non solum
propter eos, sed propter utilitatem inde consequentem, quia scilicet eorum
exemplo, qui erant domini gentium, aliae gentes provocabantur ad fidem, quia, ut
dicit Glossa, prompte facit inferior quod videt fieri a superiori: propter quod
admonentur praelati ut fiant forma gregis ex animo. I Petr. ultim. Consequenter
cum dicit testis enim, etc. ostendit affectum suum ad eos ex oratione quam pro
eis fundit. Et quia orationis negotium in secreto agitur coram Deo, secundum
illud Matth. VI, 6: tu autem cum oraveris intra in cubiculum tuum et clauso
ostio ora patrem tuum, Dei testimonio probat se pro eis orare. Primo ergo
inducit testem, secundo manifestat supra quod testimonium inducat, quod sine
intermissione. Testem autem inducit cum dicit testis est mihi Deus sub cuius
testimonio omnia aguntur. Ier. XXIX, 23: ego sum iudex et testis. Et ut iustum
testem non frustra se invocare ostendat ponit consequenter quomodo sit ei
coniunctus. Primo quidem quantum ad servitium cum dicit cui servio, scilicet per
latriae cultum. Deut. VI, 13: dominum Deum tuum adorabis et illi soli servies.

