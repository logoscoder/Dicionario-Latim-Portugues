affectum apostoli devotius eius verba suscipiant et impedimentum visitationis
eius imputent suae culpae et sic corrigantur. Nam in poenam culpae dicitur Is.
V, v. 6: mandabo nubibus meis ne pluant super eam imbrem. Deinde ponit causam
duplicem propositi, quarum prima est utilitas, unde dicit ut aliquem fructum
habeam in vobis sicut in ceteris gentibus quibus, scilicet, praedicavi. Quod
potest dupliciter intelligi. Uno modo quasi dicat: ut faciam aliquem fructum in
vobis per meam praedicationem. Io. XV, v. 16: ut eatis et fructum afferatis.
Alio modo quasi ex eorum conversione ei fructus accrescat, secundum illud Io.
IV, 36: qui metit mercedem accipit et fructum congregat in vitam aeternam. Alia
autem causa est debitum quod sibi imminebat ex suscepto officio. I Cor. IX, v.
16: si non evangelizavero vae mihi, et cetera. Et quia universalem gentium
apostolatum susceperat, omnibus se asserit debitorem, secundum illud I Cor. IX,
19: cum essem liber ex omnibus omnium me servum feci. Et ideo duplicem
diversitatem ponit. Una quidem secundum diversitatem gentium cum dicit Graecis
ac barbaris. Dicitur autem aliquis barbarus dupliciter. Uno modo secundum quid,
qui scilicet est extraneus quoad aliquem, secundum illud I Cor. XIV, 11: si ergo
nesciero virtutem vocis, ero ei cui loquar barbarus. Alio modo simpliciter, qui
scilicet est quasi extraneus a communitate hominum, in quantum ratione non
regitur. Unde proprie barbari dicuntur qui ratione non reguntur, secundum quod
dictum est II Mach. XV, 2: ne ita ferociter ac barbare feceris, id est inhumane.
Et quia Graeci fuerunt primi legum inventores, omnes gentiles, qui humanis
legibus reguntur, nominat Graecos. De Iudaeis autem, qui divinis legibus
regebantur, mentionem non facit, quia non erat institutus apostolus Iudaeorum
sed gentilium. Gal. II, 9: ita ut illi in circumcisis, nos autem in gentibus. Ex
utraque autem causa concludit promptitudinem voluntatis cum subdit ita quod in
me, id est quantum ad me pertinet dummodo aliunde non impediar, promptum est
etiam vobis, qui Romae estis, evangelizare. Ex. XXXV, 20: egressaque omnis
multitudo filiorum Israel de conspectu Moysi obtulit mente promptissima atque
devota. Et excludit impedimentum promptitudinis, scilicet erubescentiam, propter
quam multi ea praetermittunt quae alias facerent prompte. Et hoc est quod subdit
non enim erubesco Evangelium, quod quidem infidelibus apud quosdam erubescibile
videbatur, propter id quod dicit I Cor. I, 23: nos autem praedicamus Christum
crucifixum Iudaeis quidem scandalum, gentibus autem stultitiam. Non est autem
secundum rei veritatem erubescendum propter id quod sequitur: ipsis autem
vocatis Iudaeis atque Graecis, Christum Dei virtutem et Dei sapientiam. Unde
dicitur Lc. IX, 26: qui erubuerit me et meos sermones, hunc filius hominis
erubescet. Et inde est quod baptizati liniuntur chrismate in fronte signo
crucis, ubi est sedes verecundiae, ne scilicet Evangelium erubescant.

© 2000 Enrique Alarcón et Societas CAEL quoad hanc editionem
Iura omnia asservantur
CORPUS THOMISTICUM
Sancti Thomae de Aquino
Super Epistolam ad Romanos lectura
a capite I lectione VI ad caput IV

Textum Taurini 1953 editum
ac automato translatum a Roberto Busa SJ in taenias magneticas
denuo recognovit Enrique Alarcón atque instruxit

