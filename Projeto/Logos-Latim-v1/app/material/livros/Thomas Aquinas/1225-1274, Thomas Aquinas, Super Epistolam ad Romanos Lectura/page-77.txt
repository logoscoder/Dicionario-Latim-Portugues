debuit eius mors conformari aliis gerentibus carnem peccati, qui semel
moriuntur. Unde dicitur ad Hebr. IX, v. 27 s.: quemadmodum statutum est
hominibus semel mori, sic et Christus semel oblatus est, et cetera. Secundo
ostendit idem ex conditione vitae, quam resurgendo adeptus est, dicens quod
autem vivit, vivit Deo, id est, ad conformitatem Dei. Dicitur enim II Cor. ult.
quod si crucifixus est ex infirmitate, vivit ex virtute Dei. Effectus autem
conformatur causae; unde et vita quam Christus resurgens acquisivit, est
deiformis. Sicut ergo vita Dei est sempiterna et absque corruptione, secundum
illud I Tim. ult.: qui solus habet immortalitatem, ita et vita Christi est
immortalis. Deinde cum dicit ita et vos, etc., infert conclusionem intentam ut
conformemur vitae Christi resurgentis, et quantum ad hoc quod mortuus est
peccato, id est mortali vitae, quae habet similitudinem peccati, numquam ad eam
rediturus, et quantum ad hoc quod vivit ad conformitatem Dei. Et quantum ad
primum dicit ita et vos existimate vos quidem mortuos esse peccato, scilicet
tamquam ad peccatum numquam sitis redituri. Is. XXVI, 14: morientes non vivant.
Et quantum ad secundum dicit viventes Deo, id est, ad honorem vel similitudinem
Dei, ut scilicet numquam per peccatum moriamur. Gal. II, 20: quod autem nunc
vivo in carne, in fide vivo filii Dei. Et ideo subdit in Christo Iesu domino
nostro, id est, per Iesum Christum, per quem et peccatis morimur et Deo vivimus.
Vel: in Christo Iesu, id est, tamquam incorporati Christo Iesu, ut per eius
mortem moriamur peccato et per eius resurrectionem vivamus Deo. Eph. II, 5:
convivificavit nos in Christo, cuius gratia salvati estis per Christum.
Lectio 3
[86193] Super Rom., cap. 6 l. 3
Postquam apostolus ostendit, quod non est nobis permanendum in peccato, et quod
huius rei facultatem habemus, hic concludit moralem exhortationem. Et circa hoc
tria facit. Primo proponit admonitionem; secundo rationem assignat, ibi peccatum
enim, etc.; tertio movet quaestionem et solvit, ibi quid ergo? Peccabimus, et
cetera. Circa primum duo facit. Primo proponit admonitionem; secundo exponit
eam, ibi ut obediatis, et cetera. Dicit ergo primo. Dictum est quod vetus homo
noster simul crucifixus est, ut destruatur corpus peccati, per quod datur
intelligi, quod virtus peccati in tantum diminuta est, ut nobis dominari non
possit. Ergo peccatum, de caetero, non regnet in vestro mortali corpore. Non
autem dicit: non sit peccatum in vestro mortali corpore, quia quamdiu corpus
nostrum est mortale, id est necessitati mortis addictum, non potest esse quin in
corpore nostro sit peccatum, id est fomes peccati. Sed ex quo a Deo liberati
sumus a regno peccati debemus conari, quod peccatum in corpore nostro dominium
iam amissum in nobis non recuperet. Et hoc est quod dicit non regnet peccatum in
vestro mortali corpore. Et hoc quidem necessarium est cavere, dum corpus mortale
gerimus, quia dicitur Sap. IX, 15: corpus quod corrumpitur aggravat animam, et
cetera. Deinde, cum dicit ut obediatis, etc., exponit admonitionem praemissam.
Circa quod considerandum est, quod dupliciter peccatum regnat in homine. Uno
modo per interiorem consensum mentis. Et hoc removendo dicit ut obediatis
concupiscentiis eius. Obedire enim per consensum mentis concupiscentiis peccati
est peccatum regnare in nobis. Eccli. XVIII, 30: post concupiscentias tuas non
eas. Secundo modo regnat in nobis peccatum per operis executionem. Et ad hoc
excludendum subdit sed neque exhibeatis membra vestra peccato, id est fomiti
peccati, arma iniquitatis, id est instrumenta ad iniquitatem exequendam. Homo
enim cum per membra sua peccatum exequitur, ad iniquitatem exequitur: et hoc
ipso impugnare videtur ad restituendum dominium peccati, quod per consuetudinem
peccati in nobis convalescit. Ez. XXXII, 27: cum armis suis ad Inferos
descenderunt. Deinde, cum dicit sed exhibete vos Deo, etc., exhortatur ad
contrarium, ut scilicet exhibeamus nos Deo. Et primo quantum ad interiorem
affectum, cum dicit sed exhibeatis vos Deo, ut scilicet mens vestra ei subdatur.
Deut. X, v. 12: et nunc, Israel, quid dominus Deus tuus requirit a te, nisi ut
timeas dominum Deum tuum, et ambules in viis eius? Et hoc facere debetis tamquam
ex mortuis viventes, id est tamquam reducti ad vitam gratiae de morte culpae.
Nam et ideo iustum est ut qui vivit, iam non sibi vivat, sed ei qui pro omnibus
mortuus est, II Cor. V, 15. Secundo, quantum ad exteriorem actum, unde dicit:
exhibete membra vestra Deo, id est ad eius obsequium, arma iustitiae, id est

