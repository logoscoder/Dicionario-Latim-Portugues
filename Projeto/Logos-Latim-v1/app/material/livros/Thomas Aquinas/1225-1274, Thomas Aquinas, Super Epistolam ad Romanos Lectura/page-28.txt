iniuriam. Consequenter ponit peccata quae pertinent ad omissionem, et primo
ponit radicem horum peccatorum cum dicit superbos. Dicuntur enim superbi quasi
super se euntes per inordinatum appetitum excellentiae, volunt enim praeesse,
non subesse alienae regulae, et ideo praecepta omittunt. Eccli. c. X, 15:
initium omnis peccati superbia, quod verum est quantum ad aversionem a Deo, non
quantum ad conversionem ad bonum commutabile. Dicitur enim I Tim. ult. quod
radix omnium malorum est cupiditas. Secundo ponit processum superbiae, ex quo
primo in corde nascitur elatio, ut scilicet homo se super alios efferat. Lc. c.
XVIII, 11: non sum sicut ceteri hominum. Unde dicitur contra elatos illud Ps.
CXXX, v. 1: neque elati sunt oculi mei. Secundo ex superbia in opere nascitur
novitatum praesumptio, et quantum ad hoc subdit inventores malorum; quia enim
bona iam a Deo et ab hominibus sunt instituta, consequens est ut ipsi de novo
adinveniant mala. Is. III, 8: adinventiones eorum contra dominum. Consequenter
ponuntur ipsae omissiones. Et primo respectu superiorum; unde, quantum ad
parentes, dicit parentibus non obedientes. Contra id quod dicitur Eph. c. VI, 1:
filii obedite parentibus vestris in domino. Quantum autem ad Deum dicit
insipientes, id est contra divinam reverentiam agentes. Iob XXVIII, 28: ecce
timor domini ipsa est sapientia et recedere a malo intelligentia. Secundo, ponit
omissionem quantum ad seipsum. Cum dicit incompositos, in habitu et in incessu.
Eccli. XIX, 27: amictus corporis et risus dentium et ingressus hominis,
enuntiant de illo. Quidam tamen inculpantur Is. III, 16 de hoc quod composito
gradu incedebant, quia illa compositio excedebat modum communem hominum, inter
quos conversabantur. Tertio, ponit omissionem quantum ad pares ad quos debemus
habere, primo, affectum in corde; contra quod dicit sine affectione. Prov. XII,
10: viscera impiorum crudelia. II Tim. III, 2: erunt homines seipsos amantes,
scilicet et non alios. Secundo, debet homo eis exhibere socialem conversationem;
contra quod subdit absque foedere, quo scilicet aliis socialiter non convivunt.
Iud. XVIII, 27 s. Percusserunt eos in ore gladii eo quod cum nullo hominum
haberent quicquam societatis et negotii. Eccle. IV, 10: vae soli quoniam cum
ceciderit, et cetera. Quarto, quantum ad inferiores, subdit sine misericordia,
quam debemus miseris exhibere. Iac. II, 13: iudicium sine misericordia fiet illi
qui non facit misericordiam, et cetera. Deinde cum dicit qui cum iustitiam,
ostendit eos esse obnoxios irae, sive vindictae divinae. Circa quod tria
consideranda sunt primo naturalis eorum affectus quia, cum cognoscerent Deum
iustum et omnes alias perfectiones habentem, non crediderunt quod pro peccatis
poenam inferret. Soph. I, 12: dicunt in cordibus suis: non faciet dominus male.
Et hoc est quod dicit qui cum iustitiam Dei cognovissent, non intellexerunt.
Secundo poena peccatis eorum debita, cum dicit digni sunt morte. Infra c. VI,
23: stipendia peccati mors est. Dignum est enim quod anima, quae deserit Deum, a
corpore suo deseratur per mortem corporalem, et finaliter deseratur a Deo per
mortem aeternam, de qua dicitur in Ps. XXXIII, 22: mors peccatorum pessima, et,
Apoc. XX, 6: in his mors secunda non habebit potestatem. Tertio considerandum
est quibus talis poena debetur. Et, primo, his qui talia agunt, scilicet
praedicta peccata, secundum illud Ps. V, 7: odisti omnes qui operantur
iniquitatem, perdes omnes qui loquuntur mendacium. Et non solum illis qui
faciunt sed etiam his qui consentiunt facientibus. Et hoc dupliciter. Uno modo
directe, vel laudando peccatum, secundum illud Ps. IX, 24: laudatur peccator in
desideriis animae suae, vel etiam praebendo consilium et favorem, secundum illud
II Par. XIX, 2: impio praebes auxilium. Alio modo indirecte, quando non
reprehendit aut impedit quocumque modo, si potest, et praecipue si ex officio
incumbat, sicut peccata filiorum imputantur Heli, sicut patet I Reg. III, 13.
Haec autem specialiter apostolus dicit propter quosdam sapientes gentilium, qui,
et si idola non colebant, tamen colentibus non resistebant.
Caput 2
Lectio 1
[86174] Super Rom., cap. 2 l. 1
Postquam apostolus ostendit quod gentiles iustificati non sunt ex veritatis
cognitione quam habuerunt, hic ostendit quod neque etiam Iudaei iustificati sunt
ex his in quibus gloriabantur. Et sic utrisque est necessaria ad salutem virtus
evangelicae gratiae. Primo ergo dicit quod Iudaei non sunt iustificati ex lege.

