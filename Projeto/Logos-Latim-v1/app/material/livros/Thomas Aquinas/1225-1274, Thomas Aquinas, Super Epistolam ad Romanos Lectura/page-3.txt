quidam sunt quasi vasa inutilia, vel propter peccatum vel propter errorem,
secundum illud Ier. LI, 34: reddidit me quasi vas inane. Sed beatus Paulus fuit
purus a peccato et errore, unde fuit vas electionis utile, secundum illud II
Tim. II, 21: si quis emundaverit se ab istis, scilicet erroribus et peccatis,
erit vas in honorem sanctificatum utile domino. Unde utilitas sive fructus huius
vasis exprimitur cum dicitur coram gentibus, quarum doctor fuit secundum illud I
Tim. II, 7: doctor gentium in fide et veritate; et regibus, quibus fidem Christi
annuntiavit sicut Agrippae, ut habetur Act. XVI, 38, et etiam Neroni et eius
principibus; unde dicitur Phil. c. I, 12-13: quae circa me sunt magis ad
profectum venerunt Evangelii, ita ut vincula mea manifesta fierent in Christo in
omni praetorio; Is. XLIX, 7: reges videbunt et consurgent principes. Et filiis
Israel, contra quos de Christo disputabat, Act. IX, 22: Saulus autem magis
convalescebat et confundebat Iudaeos, qui habitabant Damasci, affirmans quoniam
hic est Christus. Sic igitur ex verbis praemissis possumus accipere quatuor
causas huius operis, scilicet epistolarum Pauli, quas prae manibus habemus.
Primo quidem auctorem in vase. Secundo materiam in nomine Christi, quae est
plenitudo vasis, quia tota doctrina haec est de doctrina Christi. Tertio modum
in usu portationis; traditur enim haec doctrina per modum epistolarum, quae per
nuntios portari consueverunt, secundum illud II Par. c. XXX, 6: perrexerunt
cursores cum epistulis ex regio imperio, et cetera. Quarto distinctionem operis
in utilitate praedicta. Scripsit enim quatuordecim epistolas quarum novem
instruunt Ecclesiam gentium; quatuor praelatos et principes Ecclesiae, id est
reges; una populum Israel, scilicet quae est ad Hebraeos. Est enim haec doctrina
tota de gratia Christi, quae quidem potest tripliciter considerari. Uno modo
secundum quod est in ipso capite, scilicet Christo, et sic commendatur in
epistola ad Hebraeos. Alio modo secundum quod est in membris principalibus
corporis mystici, et sic commendatur in epistolis quae sunt ad praelatos. Tertio
modo secundum quod in ipso corpore mystico, quod est Ecclesia, et sic
commendatur in epistolis quae mittuntur ad gentiles, quarum haec est distinctio:
nam ipsa gratia Christi tripliciter potest considerari. Uno modo secundum se, et
sic commendatur in epistola ad Romanos; alio modo secundum quod est in
sacramentis gratiae et sic commendatur in duabus epistolis ad Corinthios, in
quarum prima agitur de ipsis sacramentis, in secunda de dignitate ministrorum,
et in epistola ad Galatas in qua excluduntur superflua sacramenta contra illos
qui volebant vetera sacramenta novis adiungere; tertio consideratur gratia
Christi secundum effectum unitatis quem in Ecclesia fecit. Agit ergo apostolus,
primo quidem, de institutione ecclesiasticae unitatis in epistola ad Ephesios;
secundo, de eius confirmatione et profectu in epistola ad Philippenses; tertio,
de eius defensione, contra errores quidem, in epistola ad Colossenses, contra
persecutiones vero praesentes, in I ad Thessalonicenses, contra futuras vero et
praecipue tempore Antichristi, in secunda. Praelatos vero Ecclesiarum instruit
et spirituales et temporales. Spirituales quidem de institutione, instructione
et gubernatione ecclesiasticae unitatis in prima ad Timotheum, de firmitate
contra persecutores in secunda, tertio de defensione contra haereticos in
epistola ad Titum. Dominos vero temporales instruit in epistola ad Philemonem.
Et sic patet ratio distinctionis et ordinis omnium epistolarum. Sed videtur quod
epistola ad Romanos non sit prima. Prius enim videtur scripsisse ad Corinthios
secundum illud Rom. c. ultimo: commendo autem vobis Phoeben, sororem nostram,
quae est in ministerio Ecclesiae quae est Cenchris, ubi est portus Corinthiorum.
Sed dicendum quod epistola ad Corinthios prior est in tempore Scripturae. Sed
epistola ad Romanos praemittitur, tum propter dignitatem Romanorum qui aliis
gentibus dominabantur quia hic confutabatur superbia quae est initium omnis
peccati; ut dicitur Eccli. X, 14; tum quia etiam hoc exigit ordo doctrinae ut
prius gratia consideretur in se quam ut est in sacramentis. Item quaeritur unde
apostolus hanc epistolam scripsit. Augustinus dicit quod de Athenis; Hieronymus
quod de Corintho. Nec est contradictio, quia forte Athenis incepit eam scribere
sed Corinthi consummavit. Item obiicitur contra id quod in Glossa dicitur quod
aliqui fideles, antequam Petrus, Romanis praedicaverunt. In ecclesiastica vero
historia dicitur quod Petrus primus praedicavit eis. Sed intelligendum est
primus inter apostolos et cum sequela magni fructus. Ante vero praedicaverat
Romae Barnabas ut habetur in itinerario Clementis.

