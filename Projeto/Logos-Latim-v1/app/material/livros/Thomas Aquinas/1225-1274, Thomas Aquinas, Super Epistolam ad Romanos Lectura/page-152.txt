Deo, unus quidem sic, alius vero sic. Matth. XXV, 14 s.: vocavit servos suos, et
tradidit illis bona sua, et uni dedit quinque talenta, alii autem duo, alii vero
unum. Secundo docet diversarum gratiarum usum, et, primo, in rebus divinis,
quantum ad cognitionem quidem, dicens: sive prophetia, quam habentes, utamur ea
secundum rationem fidei. Dicitur autem prophetia quaedam apparitio ex
revelatione divina eorum quae sunt procul. Unde I Reg. IX, 9 dicitur: qui
propheta hodie dicitur, vocabatur olim videns. Sunt autem procul a cognitione
nostra, secundum se quidem futura contingentia, quae propter defectum sui esse
cognoscibilia non sunt; sed res divinae sunt procul a nostra cognitione, non
secundum se, cum sint maxime cognoscibiles, quia, ut dicitur I Io. I, 5: Deus
lux est, et tenebrae in eo non sunt ullae, sed propter defectum intellectus
nostri, qui se habet ad ea, quae sunt in seipsis manifestissima, sicut oculus
noctuae ad lucem solis. Et quia unumquodque magis proprie dicitur tale, quod est
secundum se tale, quam quod est est tale secundum aliud; inde est quod magis
proprie dicuntur esse procul a cognitione nostra futura contingentia. Et propter
hoc horum proprie est prophetia. Amos c. III, 7: non faciet dominus Deus verbum,
nisi revelaverit secretum suum. Dicitur tamen prophetia communiter etiam
revelatio quorumcumque occultorum. Hoc autem donum prophetiae, non solum fuit in
veteri testamento, sed etiam in novo Ioel II, 28: effundam de spiritu meo super
omnem carnem, et prophetabunt filii vestri. Dicuntur etiam prophetae in novo
testamento, qui prophetica dicta exponunt, quia sacra Scriptura eodem spiritu
interpretatur quo est condita. Eccli. XXIV, 46: adhuc doctrinam quasi prophetiam
effundam. Ordinatur autem prophetiae donum, sicut et aliae gratiae gratis datae,
ad fidei aedificationem. I Cor. XII, 7: unicuique datur manifestatio spiritus ad
utilitatem. Hebr. II, 3 s.: confirmata est, scilicet doctrina fidei, contestante
Deo
signis
et
prodigiis,
et
variis
virtutibus,
et
spiritus
sancti
distributionibus. Et ideo prophetia est utendum secundum rationem fidei, id est
non in vanum sed ut per hoc fides confirmetur, non autem contra fidem. Unde
dicitur Deut. XIII, v. 1: si surrexerit in medio tui propheta, et dixerit tibi:
eamus, et sequamur deos alienos; non audies verba prophetiae illius, quia
scilicet prophetizat contra rationem fidei. Quantum ad sacramenta ministranda
subdit sive ministerium in ministrando, id est, si quis accepit gratiam vel
officium ministerii, puta ut sit episcopus vel sacerdos, qui dicuntur ministri
Dei. Is. c. LXI, 6: vos sacerdotes domini vocabimini, ministri Dei nostri:
dicetur vobis, exequatur illud diligenter exequendo in ministrando, II Tim. IV,
5: ministerium tuum imple. Secundo tangit ea quae pertinent ad res humanas, in
quibus potest aliquis alteri subvenire. Primo quidem quantum ad cognitionem vel
speculativam vel practicam. Quantum ergo ad speculativam primo dicit sive qui
docet, id est qui habet officium vel gratiam docendi, utatur doctrina, id est ut
studiose et fideliter doceat. Iob IV, 3: ecce docuisti plurimos. Matth. ult.:
euntes docete omnes gentes. Quantum autem ad cognitionem practicam subdit qui
exhortatur, id est qui habet officium vel gratiam exhortandi homines ad bonum,
utatur illo in exhortando. Thess. II, v. 3: exhortatio nostra non fuit de
errore, neque de immunditia, neque in dolo. Tit. II, v. 15: haec loquere et
exhortare. Deinde ponit ea quae pertinent ad exteriora opera, in quibus
quandoque aliquis subvenit alicui aliquod donum dando, et quantum ad hoc dicit
qui tribuit, id est qui habet facultatem tribuendi et gratiam, exequatur hoc in
simplicitate, ut scilicet nihil mali ex illo intendat, quasi donis homines ad
malum alliciens. Vel etiam cum aliquis ex modico dato intendit multo maiora
acquirere. Eccli. XX, 14 s.: datus insipientis non erit tibi utilis, oculi enim
illius septemplices sunt. Exigua dabit, et multa improperabit. Et Prov. c. XI,
28: simplicitas iustorum dirigit eos. Quandoque autem aliquis subvenit alteri,
eius curam habendo, et quantum ad hoc dicit qui praeest, id est qui est in
praelationis officio constitutus, utatur illo officio in sollicitudine. Hebr.
ult.: obedite praepositis vestris, et subiacete eis. Ipsi enim pervigilant quasi
rationem reddituri pro animabus vestris. II Cor. XI, 28: sollicitudo omnium
Ecclesiarum. Quandoque autem subvenit aliquis alicui relevando eius miseriam, et
quantum ad hoc dicit qui miseretur, id est qui habet facultatem et affectum
miserendi, exequatur hoc in hilaritate, quasi libenter hoc faciens. II Cor. IX,
7: non ex tristitia, aut ex necessitate. Hilarem enim datorem diligit Deus.
Eccli. XXXV, 11: in omni dato hilarem fac vultum tuum. Deinde cum dicit dilectio

