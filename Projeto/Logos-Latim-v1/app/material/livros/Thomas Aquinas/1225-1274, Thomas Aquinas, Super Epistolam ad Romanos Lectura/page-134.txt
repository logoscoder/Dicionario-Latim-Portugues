congrue coniunguntur, quia ex invidia causatur ira. Unde Iob V, 2 dicitur: virum
stultum interficit iracundia, et parvulum occidit invidia. Dicitur autem Deus in
aemulationem inducere et in iram mittere, non quidem in eis causando malitiam
sed subtrahendo gratiam, vel potius faciendo conversionem gentium, unde Iudaei
occasionem irae et invidiae sumunt. Secundo ostendit eos cognovisse per
doctrinam
prophetarum,
et
inducit
Isaiam,
primo
quidem
praenuntiantem
conversionem gentium, dicens Isaias autem audet et dicit, id est audacter
Iudaeis annuntiat veritatem, quamvis ei periculum mortis immineret, Iob XXXIX,
12: audacter in occursum pergit armatis; et dicit, Is. LXIV, 1: inventus sum a
gentibus non quaerentibus me, palam apparui his qui me non interrogabant, ubi
littera nostra sic habet: quaesierunt me qui ante non interrogabant, invenerunt
qui non inquisierunt me. In his autem verbis primo designat conversionem
gentium, dicens inventus sum a gentibus non quaerentibus me. Et ideo praeter
merita et intentionem gentilium ostenditur fuisse eorum conversio. Infra XV, v.
9: gentes autem super misericordia honorare Deum. De hac autem inventione
dicitur Matth. XIII, 44: simile est regnum caelorum thesauro abscondito in agro,
quem qui invenit homo abscondit, et cetera. Secundo ostendit causam et modum
conversionis eorum. Causam quidem, quia non casu factum est ut invenirent quod
non quaerebant sed ex gratia eius qui eis voluit apparere; quod designatur in
hoc quod dicit apparui. Tit. II, v. 11: apparuit gratia salvatoris nostri Dei
omnibus hominibus. Modum autem, quia non apparuit Christus gentilibus in
aenigmatibus et figuris legis sed in manifesta veritate. Unde dicit palam. Io.
c. XVI, 29: ecce palam loqueris, et proverbium nullum dicis. Palam, inquit,
apparui eis, scilicet gentilibus, qui me non interrogabant, id est qui meam
doctrinam non quaerebant. Is. XLV, 20: rogant Deum non salvantem. Secundo
ostendit quod Isaias praenuntiavit incredulitatem Iudaeorum, dicens ad Israel
autem, id est contra Israel, dicit, Is. LXV, 2: tota die expandi manus meas ad
populum non credentem, sed contradicentem mihi. Ubi nostra littera sic habet:
expandi manus meas tota die ad populum incredulum, qui graditur in via non bona
post cogitationes suas, populus qui ad iracundiam provocat me. Quod autem dicit
expandi manus meas, potest uno modo intelligi de expansione manuum Christi in
cruce, quae quidem dicitur fuisse in cruce tota die, id est principali parte
totius diei, scilicet ab hora sexta usque ad vesperas, Matth. XXVII, 45. Et
quamvis eo expandente manus in cruce, sol sit obscuratus, petrae scissae,
monumenta aperta, Iudaei tamen in sua incredulitate permanserunt, eum
blasphemantes, ut dicitur Matth. XXVIII, 39 s. Unde subdit ad populum non
credentem, sed contradicentem mihi. Hebr. XII, 3: recogitate eum qui talem
sustinuit a peccatoribus adversus semetipsum contradictionem. Alio modo potest
referri ad extensionem manus Dei in miraculis faciendis, Act. IV, 30: in eo quod
manum tuam extendis ad sanitates, et signa et prodigia fieri per nomen sanctum
filii tui Iesu; ut sit sensus: tota die, id est toto tempore praedicationis
meae, expandi manus meas, miracula faciendo, ad populum non credentem, etiam
miraculis visis, Io. XV, 24: si opera non fecissem, quae nemo alius fecit,
peccatum non haberent, sed contradicentem mihi, id est meis miraculis
detrahentem, secundum illud Matth. XII, 24: in Beelzebub, principe Daemoniorum,
eiicit Daemonia. Osee IV, 4: populus tuus sicut hi qui contradicunt sacerdoti.
Tertio potest intelligi de extensione manus Dei ad beneficia illi populo
exhibita, secundum illud Prov. I, 24: extendi manum meam, et non fuit qui
aspiceret; ut sit sensus tota die, id est toto tempore legis et prophetarum,
expandi manus meas ad dandum beneficia ad populum non credentem, sed
contradicentem mihi. Deut. XXXI, 27: semper contentiose egistis contra dominum.
Caput 11
Lectio 1
[86214] Super Rom., cap. 11 l. 1
Postquam apostolus ostendit Iudaeorum casum esse miserandum, non tamen totaliter
excusabilem, hic ostendit casum Iudaeorum non esse universalem. Et primo movet
quaestionem; secundo solvit, ibi absit, etc.; tertio infert conclusionem, ibi
quid ergo, et cetera. Dicit ergo primo: dico, ad haec inquirendo, numquid Deus
repulit, totaliter, populum suum? Scilicet Iudaeorum, quia vocat eum non
credentem sed contradicentem. Et hoc Psalmista etiam inquirit dicens: ut quid

