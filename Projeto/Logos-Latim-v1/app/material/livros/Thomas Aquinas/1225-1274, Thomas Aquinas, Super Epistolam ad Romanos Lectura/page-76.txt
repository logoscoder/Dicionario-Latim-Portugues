reatus et macula peccati. Vel quia diminuitur virtus eius, sicut virtus fomitis
vel etiam consuetudinis peccandi. Col. II, 14: delens quod adversum nos erat
chirographum decreti, quod erat contrarium nobis: et ipsum tulit de medio,
affigens illud cruci. Deinde cum dicit ut destruatur, etc., ponit effectum
praedicti
beneficii
duplicem;
quorum
primus
est
remotio
praecedentium
delictorum. Et hoc est quod dicit ut destruatur corpus peccati. Dicitur enim
corpus peccati ipsa congeries malorum operum, sicut ipsa congeries membrorum
facit unum corpus naturale. Iob XLI, 6: corpus eius quasi scuta fusilia, et
cetera. Secundus autem effectus est ut caveamus a peccatis in futurum: et hoc
est quod subdit dicens ut ultra non serviamus peccato. Tunc enim homo peccato
servit, quando concupiscentiae peccati obedit per consensum et corporis
executionem. Io. VIII, 34: qui facit peccatum, servus est peccati. Deinde cum
dicit qui enim mortuus est, etc., manifestat quod dixerat. Et primo quantum ad
primum effectum; secundo quantum ad secundum, ibi si autem mortui, et cetera.
Circa primum considerandum est, quod congeries peccatorum destruitur quando
peccata homini remittuntur. Sic igitur destructionem corporis peccati manifestat
dicens: qui enim mortuus est, peccato scilicet per Baptismum, quo Christo
commorimur, iustificatus est a peccato, id est, remissis peccatis, translatus
est in statum iustitiae. I Cor. VI, 11: et haec quidem fuistis aliquando, sed
abluti estis, et cetera. Quia igitur per crucem Christi homo peccato moritur,
consequens est quod a peccato iustificetur, et ita quod corpus peccati
destruatur. Deinde cum dicit si autem mortui, etc., manifestat secundum effectum
per conformitatem ad vitam Christi tali ratione: ille qui Christo morienti
commoritur, simul convivit et resurgenti. Christus autem sic resurrexit a
mortuis tamquam numquam de caetero moriturus; ergo ille qui mortificatus est
peccato, sic Christo resurgenti convivit, quod habet facultatem numquam de
caetero ad peccatum redeundi. Circa hoc ergo tria facit. Primo ostendit
conformitatem hominis fidelis ad vitam Christi resurgentis; secundo ponit
conditionem vitae resurgentis, ibi scientes quod Christus, etc.; tertio infert
conclusionem intentam, ibi ita et vos, et cetera. Dicit ergo primo, si autem
mortui sumus cum Christo, id est, si virtute mortis Christi sumus mortui
peccato, credimus quia simul etiam vivemus cum illo, id est, ad similitudinem
vitae eius. Vivemus, inquam, hic vita gratiae et in futuro vita gloriae. Eph.
II, 5: cum essemus mortui peccatis, convivificavit nos, et cetera. Deinde cum
dicit scientes, ponit conditionem vitae Christi resurgenti. Et primo ponit eam;
secundo probat, ibi quod enim mortuus est, et cetera. Dicit ergo primo. Hoc,
inquam, quod dictum est credimus scientes quod Christus resurgens ex mortuis,
iam non moritur, sed vivit vita perpetua. Apoc. I, 18: fui mortuus, et sum
vivens in saecula saeculorum. Et, quod plus est, mors illi ultra non
dominabitur, quae scilicet in homine dominatur non solum dum moritur per
separationem animae a corpore, sed etiam ante mortem dum patitur aegritudinem,
famem et sitim, et alia huiusmodi, per quae pervenitur ad mortem: sed ab his
libera est vita Christi resurgentis. Et ideo non subiicitur dominio mortis, sed
potius ipse habet dominium super mortem. Apoc. I, 18: habet clavem mortis et
Inferni. Deinde cum dicit quod enim mortuus, etc., probat propositum scilicet
quod Christus resurgens ulterius non moriatur, et hoc dupliciter. Primo quidem
ratione accepta ex parte mortis quam sustinuit, dicens quod enim mortuus est
peccato, mortuus est semel. Non autem intelligitur, quod ipse mortuus est
peccato, quod ipse commisit vel contraxit, quia in eo nullo modo peccatum locum
habuit. I Petr. II, 22: qui peccatum non fecit, et cetera. Sed dicitur mortuus
esse peccato dupliciter. Uno modo, quia mortuus est pro peccato tollendo, II
Cor. V, 21: eum qui non novit peccatum pro nobis Deus fecit peccatum, id est
hostiam pro peccato. Alio modo, quia mortuus est similitudini carnis peccati, id
est, vitae passibili et mortali. Infra VIII, 3: Deus misit filium suum in
similitudinem carnis peccati. Utroque autem modo concludi potest, quod Christus
mortuus sit semel, ex hoc quod mortuus est peccato. Quantum enim ad primum,
manifestum est quod per unam mortem omnia peccata delevit, secundum illud Hebr.
X, 14: una oblatione consummavit in sempiternum sanctificandos. Ideo non restat
ut adhuc pro peccato moreretur. I Petr. c. III, 18: Christus semel pro peccatis
nostris mortuus est, et cetera. Quantum ad secundum autem idem potest concludi.
Si enim Christus mortem sustinuit, ut deficeret in eo similitudo carnis peccati,

