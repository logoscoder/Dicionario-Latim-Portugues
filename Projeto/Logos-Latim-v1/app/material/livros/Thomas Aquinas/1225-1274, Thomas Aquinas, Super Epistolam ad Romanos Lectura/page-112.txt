praesentia sive dolorem sive delectationem inferant. II Cor. IV, 18: non
contemplantibus nobis ea quae videntur. Addit autem neque futura, quorum nec
timor, nec desiderium potest nos separare a Christo. Unde dicebat Act. c. XXI,
13: ego non solum alligari, sed et mori in Ierusalem paratus sum propter nomen
domini Iesu. Deinde ponit diversitatem sensibilium creaturarum ex parte
magnitudinis: et, primo, tangit magnitudinem virtutis, cum dicit neque
fortitudo, id est neque quaecumque creatura fortis, potest me separare a
Christo, puta fortis ignis, aut fortis aqua: quia, ut Cant. VIII, 6 dicitur,
fortis est ut mors dilectio. Deinde ponit magnitudinem dilectionis, describens
eam secundum ea quae proprie conveniunt corporibus, scilicet altum et profundum.
Unde dicit neque altitudo, ex qua, scilicet aliquis mihi minaretur praecipitium,
sicut dicitur Lc. IV, 29 quod duxerunt Iesum usque ad supercilium montis ut
praecipitarent eum. Neque profundum, in quo aliquis submersionem minaretur. Ps.
LXVIII, 2: infixus sum in limo profundi. Possunt etiam haec tria ad res humanas
referri. Tripliciter enim aliquis homo posset a Deo aliquem avertere. Uno quidem
modo cogendo per fortitudinem; sed sicut dicitur I Reg. II, 2: non est fortis
sicut Deus noster. Secundo, stupefaciendo per altitudinem auctoritatis; sed de
eo dicitur in Ps. LXXXII, 19: tu solus altissimus super omnem terram. Tertio,
seducendo per profundum sapientiae; sed de eo dicitur Iob XI, 8: profundior
Inferno et unde cognosces? Possunt etiam haec duo, altitudo et profundum, ad
prospera et adversa referri, secundum illud II Cor. VI, 7: per arma iustitiae a
dextris et a sinistris. Vel secundum Chrysostomum, in libro de compunctione
cordis, qui ait: altitudo et profundum non mihi aliud indicare videntur, quam
regnum caelorum et Gehennam. Quasi dicat: nec si a regno decidere me necesse
sit, aut etiam in Gehennam trahi pro Christo, nec hoc mihi quidem metuendum est.
Quantum autem ad ea quae non sunt sed possunt esse, subdit neque creatura alia,
quod utique secundum Chrysostomum de his dicitur quae non sunt, quasi illi non
sufficiant omnia quae sunt, sed illa quae non sunt provocat quodammodo ad
certamen. Nihil, inquit, istorum poterit nos separare a charitate Dei. I Cor.
XIII, 8: charitas nunquam excidit. Quae quidem charitas Dei est in Christo Iesu
domino nostro, quia scilicet per eum data est nobis, inquantum per spiritum
sanctum nobis dedit. Lc. XII, 49: ignem veni mittere in terram et quid volo nisi
ut accendatur? Sed cum scriptum sit Eccle. IX, 1: nescit homo utrum amore vel
odio dignus sit, sed omnia in futurum servantur incerta: quid est hoc quod dicit
se esse certum quod nihil possit eum a charitate separare? Ad quod dici potest
quod apostolus non loquitur singulariter de seipso, sed loquitur in persona
omnium praedestinatorum, de quibus propter certitudinem praedestinationis
annuntiat quod nihil eos a charitate possit separare. Potest etiam ista
certitudo causari ex virtute charitatis quae, quantum in se est, ab aliquibus
non potest separari, cum Deum super omnia diligant. Quod autem aliquis interdum
a charitate recedat, non est propter defectum charitatis, sed propter defectum
liberi arbitrii. Si autem Paulus hoc dicit de seipso, de hoc certus esse non
poterat, nisi forte per revelationem, quia dictum est ei, II Cor. XII, 9:
sufficit tibi gratia mea. Nam quantum ad possibilitatem liberi arbitrii, ipse
alibi dicit I Cor. IX, 27: ne forte cum aliis praedicaverim, ipse reprobus
efficiar.
Caput 9
Lectio 1
[86206] Super Rom., cap. 9 l. 1
Apostolus supra necessitatem et virtutem gratiae demonstravit, hic incipit agere
de origine gratiae, utrum ex sola Dei electione detur aut detur ex meritis
praecedentium operum, occasione accepta ex eo quod Iudaei, qui videbantur
divinis obsequiis mancipati, exciderant a gratia, gentiles autem ad eam erant
admissi, qui prius fuerant a Deo alieni. Primo igitur agit de electione gentium;
secundo de casu Iudaeorum cap. X fratres voluntas quidem cordis mei, et cetera.
Circa primum duo facit. Primo commemorat dignitatem Iudaeorum; secundo ostendit
quomodo gentiles ad illam dignitatem sunt assumpti, ibi non autem quod
exciderit. Circa primum duo facit. Primo apostolus ostendit affectum suum ad
gentem Iudaeorum, ne ea quae contra eos dixit vel dicturus est, ex odio dicere
videatur; secundo eorum dignitatem ostendit, ibi qui sunt Israelitae, et cetera.

