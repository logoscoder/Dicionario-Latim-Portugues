in malum. Et ideo est exponendum in bonum, ut sit sensus hoc enim faciens id
est, in necessitate ei subveniens, carbones ignis, id est amorem charitatis de
qua dicitur Cant. VIII, v. 6: lampades eius, ut lampades ignis atque flammarum
congeres, id est, congregabis, super caput, id est, super mentem eius. Quia, ut
Augustinus dicit in libro de catechizandis rudibus, nulla est maior provocatio
ad amandum, quam praevenire amando. Nimis enim durus animus qui dilectionem: et
si nolebat impendere, nolit rependere. Deinde, cum dicit noli vinci a malo,
etc., probat quod dixit per rationem. Naturale est enim homini ut velit
adversarium vincere et non vinci ab eo. Illud autem ab aliquo vincitur, quod ad
illud trahitur, sicut aqua vincitur ab igne quando trahitur ad calorem ignis. Si
ergo bonus aliquis homo, propter malum quod sibi ab aliquo infertur, trahatur ad
hoc quod ei male faciat, bonus a malo vincitur. Si autem e contrario propter
beneficium quod bonus persecutori exhibet, eum ad suum amorem trahat, bonus
malum vincit. Dicit ergo noli vinci a malo, scilicet eius qui te persequitur, ut
tu eum persequaris, sed in bono tuo vince malum illius, ut scilicet ei
benefaciendo, eum a malo trahas. I Io. ult.: haec est victoria quae vincit
mundum, fides nostra. Ier. XV, 19: ipsi convertentur ad te, et tu non
converteris ad eos.
Caput 13
Lectio 1
[86222] Super Rom., cap. 13 l. 1
Postquam apostolus ostendit qualiter se debeat homo exhibere Deo, utendo donis
gratiae eius hic ostendit quomodo debeat se exhibere proximo: et primo quantum
ad superiores; secundo quantum ad omnes, ibi nemini quicquam debeatis, et
cetera. Circa primum duo facit. Primo inducit homines ad subiectionem quam
debent superioribus; secundo ad exhibendum subiectionis signum, ibi ideo et
tributa praestatis, et cetera. Circa primum tria facit. Primo proponit
documentum; secundo rationem assignat, ibi non enim est potestas, etc.; tertio
infert conclusionem intentam, ibi ideoque, et cetera. Circa primum considerandum
est quod quidam fideles in primitiva Ecclesia dicebant terrenis potestatibus se
subiici non debere propter libertatem, quam consecuti erant a Christo, secundum
illud Io. VIII, v. 36: si filius vos liberaverit, vere liberi eritis. Sed
libertas per Christum concessa, est libertas spiritus qua liberamur a peccato et
morte, sicut supra VIII, 2 dictum est: lex spiritus in Christo Iesu liberavit me
a lege peccati et mortis. Caro autem adhuc remanet servituti obnoxia, sicut
supra dictum est. Et ideo tunc nulli subiectioni homo, per Christum liberatus,
erit obnoxius, nec spirituali scilicet, nec carnali. Unde dicitur I Cor. XV, 24:
cum tradiderit Christus regnum Deo patri, et evacuaverit omnem principatum et
potestatem. Interim autem dum corruptibilem carnem gerimus, oportet nos dominis
carnalibus subiacere. Unde dicitur Eph. VI, 5: servi, obedite dominis
carnalibus. Et hoc est etiam quod hic apostolus dicit omnis anima potestatibus
sublimioribus subdita sit. Potestates autem sublimiores hic dicuntur homines in
potestatibus constituti, quibus secundum iustitiae ordinem subiici debemus. I
Petr. II, 23: subditi estote omni humanae creaturae propter Deum, sive regi
quasi praecellenti, sive ducibus, tamquam ab eo missis, et cetera. Dicit autem
indefinite potestatibus sublimioribus, ut ratione sublimitatis officii eis
subiiciamur, etiam si sint mali. Unde I Petr. II, 18 subditur: subiecti estote
non tantum bonis et modestis, sed etiam dyscolis. Quod autem dicitur omnis
anima, per synecdochen intelligitur omnis homo, sicut et Gen. XVII, 14:
delebitur anima illa de populo suo. Utitur autem hoc modo loquendi, quia
subiectionem superioribus debemus ex animo, id est ex pura voluntate, secundum
illud Eph. c. VI, 6 s.: non ad oculum servientes, quasi hominibus placentes, sed
ex animo cum bona voluntate. Deinde cum dicit non est enim potestas, etc., ponit
rationem admonitionis praemissae. Primo quidem ex parte honesti; secundo ex
parte necessarii, ibi qui autem resistunt, et cetera. Circa primum duo facit.
Primo praemittit duo principia; secundo ex eis concludit, ibi itaque qui
resistit, et cetera. Primo enim praemittit originem potestatis, dicens non est
enim potestas nisi a Deo. Quicquid enim communiter de Deo et creaturis dicitur,
a Deo in creaturas derivatur, sicut patet de sapientia, Eccli. I, 1: omnis
sapientia a domino Deo est. Potestas autem de Deo et de hominibus dicitur. Iob

