beatus vir cuius est dominus Deus spes eius. Sic igitur manifestum est illum
habere gloriam apud Deum, qui non ex operibus legis iustificatur, ut dictum est.
Deinde cum dicit beati quorum, etc., ponit verba David praedictam sententiam
continentia, et dicit eos esse beatos quorum remittuntur peccata. Et sic patet
quod non habuerunt prius bona opera ex quibus iustitiam seu beatitudinem
consequerentur. Est autem triplex peccatum, scilicet originale, actuale mortale
et actuale veniale. Primo ergo quantum ad originale dicit beati quorum remissae
sunt iniquitates. Ubi considerandum est quod peccatum originale iniquitas
dicitur, quia est carentia originalis iustitiae, per quam secundum aequitatem
ratio hominis subiiciebatur Deo, inferiores vires rationi, et corpus animae; sed
per peccatum originale haec aequitas tollitur, quia postquam ratio desiit esse
subiecta Deo, inferiores vires rationi rebellant et corpus ab obedientia animae
subducitur per corruptionem et mortem. Unde in Ps. l, 7: ecce enim in
iniquitatibus conceptus sum. Utrobique autem peccatum originale pluraliter
significatur. Vel propter plures homines, in quibus multiplicatur originale
peccatum, vel potius quia virtute continet in se quodammodo omnia peccata.
Huiusmodi autem peccatum originale remitti dicitur, quia transit reatus
superveniente gratia, sed remanet actu, remanente fomite sive concupiscentia,
quae non tollitur totaliter in hac vita, sed remittitur, sive mitigatur.
Secundo, quantum ad actuale mortale, dicit et quorum tecta sunt peccata.
Dicuntur autem peccata tegi divino conspectui, inquantum non inspicit ad ea
punienda. Ps. LXXXIV, 3: operuisti omnia peccata eorum. Tertio, quantum ad
veniale, dicit beatus vir cui non imputavit dominus peccatum, ut scilicet per
peccatum intelligantur peccata venialia, quae, licet levia sint, tamen per multa
homo separatur et elongatur a Deo. II Paral. XXX, 18 s.: dominus bonus
propitiabitur cunctis, qui in toto corde requirunt illum, et non imputabitur
illis quod minus sancti sunt. Possunt autem et haec tria aliter distingui. Sunt
enim in peccato tria, quorum unum est offensa Dei, et quantum ad hoc dicit beati
quorum remissae sunt iniquitates, secundum quod homo dicitur remittere offensam
sibi factam. Is. XL, 2: dimissa est iniquitas illius. Aliud autem est ipse actus
inordinatus culpae, qui non potest non fuisse factus ex quo semel perpetratus
est, sed tegitur manu misericordiae divinae, ut quasi pro non facto habeatur.
Tertio vero est reatus poenae et quantum ad hoc dicit beatus vir cui non
imputavit dominus peccatum, scilicet ad poenam. Deinde cum dicit beatitudo ergo
etc., excludit falsum intellectum auctoritatis praedictae. Posset enim Iudaeus
sic intelligere quod praedicta gratia remissionis peccatorum non fieret nisi
circumcisis. Ad hoc ergo excludendum, primo apostolus quaestionem movet dicens
beatitudo haec, qua scilicet Deus dat iustitiam sine operibus, manet tantum in
circumcisione, id est habet locum solum in circumcisis, an etiam in praeputio,
id est in gentibus? Manifestum est quod in utrisque, secundum illud quod dicit
infra X, 10: idem dominus dives in omnes, et cetera. Secundo, ibi dicimus enim,
ad hoc ostendendum assumit auctoritatem Scripturae, quasi dicat, hoc ideo
quaero: dicimus enim, etc., quod reputatur fides Abrahae ad iustitiam, Gen. XV,
6. Tertio ex hac auctoritate concludit solutionem praemissae quaestionis, sub
interrogatione tamen, dicens quomodo ergo reputata est? Scilicet fides Abrahae
ad iustitiam, in circumcisione, id est, quando erat circumcisus, an in
praeputio, id est quando erat incircumcisus? Et respondet non in circumcisione,
sed in praeputio. Et hoc manifestum est ex serie narrationis Scripturae. Nam
Gen. c. XV, 6 legitur, quod fides reputata est Abrahae ad iustitiam,
circumcisionem autem accepisse legitur Gen. XVII, 23 s. Si igitur Abraham, adhuc
incircumcisus existens iustificatus est per fidem, manifestum est quod iustitia
fidei, per quam gratis remittuntur peccata, non est solum in circumcisione, sed
etiam in praeputio, id est, in gentilitate.
Lectio 2
[86183] Super Rom., cap. 4 l. 2
Ostenso quod beatitudo remissionis peccatorum non solum est in circumcisione,
sed etiam in praeputio, exemplo Abrahae qui tempore praeputii est iustificatus,
hic respondet cuidam obiectioni. Posset enim aliquis dicere: si Abraham
iustificatus est ante circumcisionem, ergo sine causa et frustra circumcisus
est. Ad hanc ergo obiectionem excludendam primo proponit, quod circumcisio non

