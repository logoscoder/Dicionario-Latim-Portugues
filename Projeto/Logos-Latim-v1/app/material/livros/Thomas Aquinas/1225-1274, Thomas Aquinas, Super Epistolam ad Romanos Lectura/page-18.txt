Caput 1
Lectio 6
[86171] Super Rom., cap. 1 l. 6
Postquam apostolus Romanos fideles, quibus scribebat, sibi benevolos reddidit
ostendendo affectum suum ad eos, hic incipit instruere eos de his quae pertinent
ad evangelicam doctrinam in quam se segregatum praedixerat. Et primo ostendit
virtutem evangelicae gratiae, secundo exhortatur ad executionem operum huius
gratiae, XII cap., ibi obsecro itaque. Circa primum duo facit: primo proponit
quod intendit, secundo manifestat propositum, ibi revelatur enim. Circa primum
tria facit: primo proponit virtutem evangelicae gratiae, secundo exponit ibi
iustitia enim, tertio expositionem confirmat ibi sicut scriptum est. Dicit ergo
primo: ideo Evangelium non erubesco, quia, quamvis ut dicitur I Cor. c. I, 18,
verbum crucis pereuntibus quidem stultitia sit, nobis tamen virtus Dei est.
Virtus enim Dei est. Quod potest intelligi dupliciter: uno modo, quia virtus Dei
in Evangelio manifestatur secundum illud Ps. CX, 6: virtutem operum suorum
adnuntiavit populo suo; alio modo, quia ipsum Evangelium in se Dei virtutem
continet, secundum illud Ps. LXVIII, v. 34: dabit voci suae vocem virtutis.
Circa quam virtutem tria sunt consideranda. Primo quidem ad quid se ista virtus
extendat, et hoc designatur cum subditur in salutem. Iac. I, 21: in mansuetudine
suscipite insitum verbum quod potest salvare animas vestras. Quod quidem fit
tripliciter: uno modo, in quantum per verbum Evangelii remittuntur peccata; Io.
XV, 3: iam mundi estis propter sermonem quem locutus sum vobis. Secundo, in
quantum per Evangelium homo consequitur gratiam sanctificantem; Io. c. XVII, 17:
sanctifica eos in veritate. Sermo tuus veritas est. Tertio, in quantum perducit
ad vitam aeternam; Io. VI, 69: verba vitae aeternae habes. Secundo, per quem
modum Evangelium salutem conferat, quia per fidem, quod designatur cum dicitur
omni credenti. Quod fit tripliciter: primo per praedicationem; Mc. ultim.:
praedicate Evangelium omni creaturae; qui crediderit et baptizatus fuerit salvus
erit. Secundo per confessionem; infra X, 10: oris confessio fit ad salutem.
Tertio per Scripturam, unde etiam verba Evangelii scripta virtutem salutiferam
habent, sicut beatus Barnabas infirmos curabat, Evangelium superponendo.
Cavendae sunt tamen superstitiones characterum, quia hoc est superstitiosum.
Unde, Ez. IX, 6, illi salvati sunt in quorum frontibus est scriptum thau, quod
est signum crucis. Tertio, quibus Evangelium fit in salutem, quia tam Iudaeis
quam gentibus. Non enim Iudaeorum tantum Deus est sed et gentium, infra III, 29,
et ideo subdit Iudaeo primum et Graeco. Per Graecum omnem gentilem intelligens,
eo quod a Graecis gentilium sapientia est exorta. Sed, cum infra X, 10 dicatur
non est distinctio Iudaei et Graeci, quomodo hic Iudaeo primum? Dicendum est
ergo quod quantum ad salutis finem consequendum non est distinctio inter eos,
aequalem enim consequuntur mercedem utrique, sicut pro labore etiam in vinea,
priores et posteriores, eundem denarium acceperunt, ut dicitur Matth. XX, 1-16.
Sed quantum ad ordinem salutis Iudaei sunt primi, quia eis promissiones sunt
factae, ut infra III, 2, et in eorum gratiam sunt gentiles assumpti, ac si ramus
oleastri inseratur in bonam olivam, ut infra XI, 24. Ex his etiam salvator
noster natus est. Io. IV, 22: salus ex Iudaeis est. Exponit autem consequenter
quomodo Evangelium sit in salutem cum dicit iustitia enim Dei revelatur in eo ex
fide in fidem. Quod quidem dupliciter potest intelligi. Uno modo de iustitia qua
Deus iustus est, secundum illud Ps. X, 8: iustus dominus et iustitias dilexit.
Et secundum hoc, sensus est quod iustitia Dei, qua scilicet iustus est servando
promissa, in eo revelatur, scilicet in homine credente Evangelio, quia credit
Deum implesse quod promisit de Christo mittendo; et hoc ex fide, scilicet Dei
promittentis Ps. CXLIV, 13: fidelis dominus in omnibus verbis suis. In fidem

