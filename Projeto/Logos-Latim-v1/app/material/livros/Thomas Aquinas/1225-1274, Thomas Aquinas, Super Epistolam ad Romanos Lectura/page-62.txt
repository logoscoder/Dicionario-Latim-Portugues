Lectio 2
[86186] Super Rom., cap. 5 l. 2
Postquam apostolus ostendit firmitatem spei per donum spiritus sancti, hic
ostendit idem per mortem Christi. Et primo proponit quaestionem; secundo
ostendit difficultatem, ibi vix enim pro iusto, etc.; tertio determinat
quaestionis veritatem, ibi commendat autem suam charitatem, et cetera. Dicit
ergo primo. Dictum est quod spes non confundit, quod quidem apparet hoc
consideranti ut quid enim Christus cum adhuc infirmi essemus, scilicet
infirmitate peccati. Ps. VI, 3: miserere mei, domine, quoniam infirmus sum. Nam
sicut per corporalem infirmitatem dissolvitur humorum debita harmonia, ita etiam
per peccatum debitus ordo affectionum excluditur. Cum ergo adhuc infirmi
essemus, Christus mortuus est pro impiis. I Petr. c. III, 18: Christus semel pro
peccatis nostris mortuus est, iustus pro iniustis. Et hoc secundum tempus, id
est ut certo tempore in morte moraretur, die scilicet tertia surrecturus. Matth.
XII, 40: sicut fuit Iona in ventre ceti tribus diebus et tribus noctibus, sic
erit filius hominis in corde terrae. Hoc ergo magnum est, si consideremus quis
mortuus sit. Magnum etiam est si consideremus pro quibus est mortuus. Non potest
autem esse tam magnum quid, nisi fiat propter aliquem certum fructum, secundum
illud Ps. XXIX, 10: quae utilitas in sanguine meo, dum descendo in corruptionem?
Quasi dicat: nulla, si non sequatur humani generis salus. Deinde cum dicit vix
enim pro iusto, etc., ostendit praedictae quaestionis difficultatem ex parte
eorum, pro quibus Christus mortuus est, scilicet pro impiis, dicens vix enim
quis, id est, aliquis, moritur pro homine iusto liberando; quin immo, ut dicitur
Is. LVII, 1: iustus perit et non est qui recogitet in corde suo, et cetera. Ideo
dico vix moritur, nam forsitan quis, id est aliquis rarus ex zelo virtutis,
audeat mori pro bono homine. Rarum enim est propter hoc quod est maximum, ut
enim dicitur Io. XV, 13: maiorem hac dilectionem nemo habet, et cetera. Illud
autem quod Christus fecit, ut quis moriatur pro impiis et iniustis, nunquam
invenitur. Et ideo merito admirandum est, quare Christus hoc fecerit. Potest
autem et aliter legi, ut pro iusto intelligamus aliquem in virtute exercitatum;
per bonum autem, hominem innocentem. Et quamvis secundum hoc iustus sit
praestantior bono, tamen pro iusto vix aliquis moritur. Cuius ratio est, quia
innocens, qui per bonum intelligitur, magis miserandus videtur propter defectum
aetatis vel alicuius huiusmodi. Iustus autem, quia perfectus est et absque
defectu, non habet in se misericordiae malitiam. Quod ergo aliquis moriatur pro
innocente, potest ex compassione misericordiae provenire; sed quod aliquis
moriatur pro iusto, provenit ex zelo virtutis, qui in paucioribus invenitur quam
misericordiae passio. Deinde cum dicit commendat autem, etc., respondet
praemissae quaestioni. Et primo ponit responsionem; secundo ex hoc arguit ad
propositum, ibi multo ergo magis, etc.; tertio ostendit necessitatem
consequentiae, ibi si enim cum inimici, et cetera. Dicit ergo primo. Quaesitum
est quare Christus pro impiis mortuus est; et ad hoc est responsio, quia per hoc
Deus suam charitatem commendat in nobis, id est per hoc ostendit se nos maxime
diligere, quoniam si cum adhuc peccatores essemus, Christus mortuus est pro
nobis, et hoc secundum tempus, sicut supra expositum est. Ipsa autem mors
Christi pro nobis charitatem ostendit Dei, quia dedit filium suum, ut pro nobis
satisfaciens moreretur. Io. c. III, 16: sic Deus dilexit mundum, ut filium suum
unigenitum daret, et cetera. Et ita sicut charitas Dei patris ad nos ostenditur
per hoc quod spiritum suum dedit nobis, ut supra dictum est, ita et per hoc quod
dedit filium suum, ut hic dicitur. Sed in hoc quod dicit commendat, immensitatem
quamdam divinae charitatis assignat, quae quidem ostenditur, tum ex ipso facto,
quia scilicet dedit filium suum, ut moreretur pro nobis, tum ex parte nostrae
conditionis, quia hoc non fecit provocatus nostris meritis, cum adhuc peccatores
essemus. Eph. II, 4 s.: Deus qui dives est in misericordia propter nimiam
charitatem qua dilexit nos, cum essemus mortui peccatis, convivificavit nos
Christo, et cetera. Consequenter cum dixit multo ergo magis, etc., concludit
propositum ex praemissis, dicens: si Christus pro nobis mortuus est, cum adhuc
peccatores essemus, multo magis vivificati nunc in sanguine ipsius, sicut supra
III, 25 habitum est, quem proposuit Deus propitiatorem per fidem, per sanguinem
ipsius, salvi erimus ab ira, id est a vindicta damnationis aeternae, quam

