spiritus sanctus est fons cuius aquae, id est effectus, saliunt in vitam
aeternam, ut dicitur Io. IV, 14. Deinde cum dicit nam expectatio creaturae, etc.
ostendit propositum per excellentiam illius gloriae. Et primo ex expectatione
creaturae; secundo ex expectatione apostolorum, ibi non solum autem, et cetera.
Circa primum duo facit. Primo ponit expectationem creaturae; secundo manifestat
eam, ibi vanitati enim, et cetera. Dicit ergo primo: dictum est quod etiam
futura gloria excedit passiones praesentes. Et tamen hoc manifestum est; nam
expectatio creaturae, id est ipsa creatura expectans, expectat revelationem
filiorum Dei: quia, ut dicitur I Io. III, 2: nunc filii Dei sumus, et nondum
apparuit quid erimus. Occultatur enim dignitas divinae filiationis in sanctis
propter exteriores passiones sed postmodum revelabitur illa dignitas, quando
immortalem et gloriosam vitam suscipient, ita quod ex persona impiorum dicitur
Sap. V, 5: ecce quomodo computati sunt inter filios Dei. Dicit autem expectatio
expectat, ut talis geminatio intensionem expectationis designet, secundum illud
Ps. XXXIX, 1: expectans expectavi dominum. Sciendum est autem quod creatura hic
tripliciter accipi potest. Uno modo homines iusti, qui specialiter creatura Dei
dicuntur, vel quia permanent in bono, in quo creati sunt; vel propter
excellentiam, quia omnis creatura quodammodo eis deservit. Iac. I, 18:
voluntarie genuit nos verbo veritatis, ut simus initium aliquod creaturae eius.
Haec autem creatura, id est homo iustus, expectat revelationem gloriae filiorum
Dei, tamquam praemium sibi repromissum. Tit. c. II, 13: expectantes beatam spem
et adventum gloriae magni Dei. Secundo, potest dici creatura ipsa humana natura,
quae subiicitur bonis gratiae, quae quidem in hominibus iniustis nondum
iustificata est sed est sicut informis. In hominibus autem iam iustificatis, est
quidem partim formata per gratiam sed tamen est adhuc informis respectu illius
formae, quam est acceptura per gloriam. Sic igitur ipsa creatura, id est nos
ipsi, secundum quod consideramur in bonis naturae, expectat revelationem gloriae
filiorum Dei. Quod etiam nobis competit per gratiam, sicut si dicamus quod
materia expectat formam, vel colores expectant completionem imaginis, sicut
dicit Glossa. Iob XIV, 14: cunctis diebus quibus nunc milito, expecto, donec
veniat immutatio mea. Tertio modo potest intelligi de ipsa creatura sensibili,
sicut sunt elementa huius mundi, secundum illud Sap. XIII, 5: a magnitudine
speciei et creaturae cognoscibiliter poterit eorum creator videri. Huiusmodi
autem creatura dupliciter aliquid expectat: nam expectatio creaturae sensibilis,
secundum quod est a Deo, ordinatur ad aliquem finem, quod quidem contingit
dupliciter. Uno modo secundum quod Deus imprimit aliquam formam et virtutem
naturalem huiusmodi creaturae, ex qua inclinatur ad aliquem finem naturalem,
puta si dicamus quod arbor expectat fructificationem et ignis expectat locum
sursum. Alio modo creatura sensibilis ordinatur a Deo ad aliquem finem qui
superexcedit formam naturalem ipsius. Sicut enim humanum corpus induetur quadam
forma gloriae supernaturali, ita tota creatura sensibilis, in illa gloria
filiorum Dei, quamdam novitatem gloriae consequetur, secundum illud Apoc. XXI,
1: vidi caelum novum et terram novam. Et per hunc modum creatura sensibilis
expectat revelationem gloriae filiorum Dei. Deinde cum dicit vanitati enim,
etc., manifestat praedictam expectationem. Et primo ponit necessitatem
expectandi; secundo, expectationis terminum, ibi quia ipsa creatura, etc.;
tertio, expectationis signum, ibi scimus enim quod omnis creatura, et cetera.
Necessitas autem expectandi est ex defectu cui subiacet creatura. Cui enim nihil
deficit non habet necesse aliquid expectare. Defectum autem creaturae ostendit,
dicens vanitati enim creatura subiecta est. Et siquidem per creaturam
intelligatur homo iustus, sic intelligitur subiici vanitati, id est istis rebus
corporalibus, quae sunt mutabilia et caduca. Unde dicitur vana, secundum illud
Eccle. I, 2: vanitas vanitatum et omnia vanitas. Subiicitur autem eis propter
necessitatem praesentis vitae, circa ea occupationem habens, non tamen volens,
quia huiusmodi temporalia non amat, sicut illi contra quos dicitur in Ps. IV, 3:
ut quid diligitis vanitatem et quaeritis mendacium? Sed tamen huiusmodi vanitati
subiicitur talis creatura propter eum, id est propter ordinationem Dei, qui
subiecit eam, id est hominem iustum, huiusmodi sensibilibus creaturis, et tamen
in spe, ut scilicet quandoque a tali occupatione homo liberetur, in
resurrectione scilicet quando neque nubent, neque nubentur, sed erunt sicut
Angeli in caelo, Matth. XXII, 30. Si vero intelligatur creatura ipsa humana

