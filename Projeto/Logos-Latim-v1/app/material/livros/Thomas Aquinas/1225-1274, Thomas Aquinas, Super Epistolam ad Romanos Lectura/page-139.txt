insistebat. Sed hoc videtur contra intentionem litterae. Si enim illi Iudaei ad
eius apostolatum pertinebant in hoc quod eorum conversioni intendebat, non
honorificasset suum ministerium. Et ideo dicendum est quod sic erat sibi
commissa praedicatio gentilium, ut ad eam ex necessitate teneretur, sicut ipse
dicit I Cor. c. IX, 16: si non evangelizavero, vae mihi; necessitas enim mihi
incumbit; nec tamen erat ei prohibitum Iudaeis praedicare, quamvis ad hoc non
teneretur. Et secundum hoc eorum saluti insistendo, ministerium suum
honorificabat; quod quidem non faceret, si casum eorum irreparabilem reputaret.
Unde ipsum apostoli studium quod adhibebat ad conversionem Iudaeorum, inducit
pro signo quod casus Iudaeorum sit reparabilis. Deinde cum dicit si enim, etc.
assignat rationem suae intentionis, quia scilicet videbat quod conversio
Iudaeorum proveniebat in salutem gentium. Unde dicit si enim amissio eorum, id
est incredulitas et inobedientia eorum, sicut dicitur servus amissus quando sub
cura et obedientia domini refugit esse. Ier. l, 6: grex perditus factus est
populus
meus.
Si,
inquam,
ista
Iudaeorum
amissio
est
occasionaliter
reconciliatio mundi, inquantum per mortem Christi sumus reconciliati Deo, quae
assumptio nisi vita ex mortuis? Id est, quod Iudaei reassumantur a Deo, secundum
illud Zach. XI, 7: sumpsi mihi duas virgas. Quid, inquam, faciet talis
assumptio, nisi quod gentiles resurgere faciat ad vitam? Gentiles enim sunt
fideles qui tepescent. Matth. XXIV, 12: quoniam abundavit iniquitas refrigescet
charitas multorum. Vel etiam qui totaliter cadent decepti ab Antichristo,
Iudaeis conversis in pristinum fervorem restituentur. Et etiam sicut Iudaeis
cadentibus, gentiles post inimicitias sunt reconciliati, ita post conversionem
Iudaeorum, imminente iam fine mundi, erit resurrectio generalis, per quam
homines ex mortuis ad vitam immortalem redibunt. Deinde cum dicit quod si
delibatio, etc. ostendit idem ex conditione ipsius gentis Iudaeorum. Et hoc
quidem dupliciter. Primo, ex parte apostolorum cum dicit quod si delibatio
sancta est, et massa. Dicitur autem delibatio id quod ex massa pastae sumitur,
quasi ad probandum. Sunt autem apostoli ex gente Iudaeorum assumpti a Deo, sicut
delibatio ex massa. Et ideo si apostoli sunt sancti, consequens est quod gens
Iudaeorum sit sancta. I Petr. II, 9: gens sancta, populus acquisitionis et
cetera. Secundo probat idem ex parte patriarcharum, qui comparantur ad Iudaeos,
sicut radix ad ramos, unde et Is. XI, 1 dicitur: egredietur virga de radice
Iesse. Si ergo patriarchae, qui sunt radix, sunt sancti, et Iudaei, qui ex eis
processerunt sicut rami, sunt sancti. Os. XIV, 6: erumpet radix eius, ut Libani,
ibunt rami, et cetera. Sed contra est quod dicitur Ezech. c. XVIII, 5 s.: vir si
fuerit iustus, vita vivet. Sic ergo non sequitur quod si radix est sancta, et
rami. Ibidem etiam subditur quod si filius videns peccata patris sui timuerit et
non fecerit simile, non morietur, sed vita vivet; unde etiam videtur non sequi
quod si delibatio sancta est et massa. Sed dicendum quod apostolus hic non
loquitur de actuali sanctitate; non enim intendit ostendere Iudaeos incredulos
esse sanctos sed de sanctitate potentiali. Nihil enim prohibet eos reparari in
sanctitate, quorum patres et quorum filii sunt sancti. Vel potest dici quod illi
sunt specialiter rami patriarcharum, qui eos imitantur, secundum illud Io. VIII,
39: si filii estis Abrahae, opera Abrahae facite.
Lectio 3
[86216] Super Rom., cap. 11 l. 3
Postquam apostolus ostendit casum Iudaeorum fuisse utilem et reparabilem, hic
excludit gloriationem gentilium contra Iudaeos. Et circa hoc duo facit. Primo
ostendit gentilibus conversis, non esse gloriandum contra Iudaeos; secundo
respondet obiectioni gentilium, ibi dices ergo: fracti sunt, et cetera. Circa
primum duo facit. Primo prohibet gentiles contra Iudaeos gloriari; secundo
rationem prohibitionis assignat, ibi quod si gloriaris, et cetera. Videbatur
autem ex duabus partibus imminere gentilibus gloriandi occasio contra Iudaeos.
Primo quidem ex defectu Iudaeorum, dicens: dictum est, quod si radix est sancta,
et rami, sed si aliqui ex ramis, id est Iudaeis, non omnes tamen, sunt fracti,
id est, divisi a fide patrum qui comparantur radici, noli scilicet gloriari. Iob
XV, 30: ramos eius arefacit flamma. Sap. IV, 5: confringentur rami inconsumpti.
Secundo videtur eis imminere materia gloriandi ex parte promotionis eorum.
Promotio autem alicuius tanto magis consuevit eum extollere in vanam gloriam,

