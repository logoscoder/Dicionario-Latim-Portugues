non est qui faciat bonum. Ier. IV, 22: sapientes sunt ut faciant mala, bene
autem facere nescierunt. Subdit autem usque ad unum, quod potest uno modo
intelligi exclusive, quasi diceret, praeter unum qui scilicet solus fecit bonum
redimendo humanum genus. Eccle. VII, v. 29: virum de mille unum reperi, mulierem
non inveni. Vel potest intelligi inclusive, quasi dicat, nec etiam unus est
purus homo qui faciat bonum, scilicet perfectum. Ier. V, 1: quaerite in plateis
eius an inveniatis virum facientem iudicium et quaerentem fidem. Deinde cum
dicit sepulchrum patens, ponit peccata commissionis, et primo peccata oris;
secundo, peccata operis, ibi veloces pedes eorum. Peccata vero cordis ex his
peccatis
deprehenduntur.
Circa
peccatum
oris
quatuor
ponit.
Primo
promptitudinem, seu turpitudinem cum dicit sepulchrum patens est guttur eorum.
Sepulchrum enim patens duo habet. Est enim paratum ad recipiendum mortuum, et
secundum hoc guttur hominis dicitur esse sepulchrum patens, quando est paratum
ad dicendum mortifera, per quem modum dicitur Ier. V, 16: pharetra eius quasi
sepulchrum patens. Secundo exhalat foetorem. Matth. XXIII, 27: similes sunt
sepulchris dealbatis, quae a foris parent hominibus speciosa, intus sunt plena
ossibus mortuorum et omni spurcitia. Eorum ergo guttur est sepulchrum patens, ex
quorum ore procedit turpiloquii foetor. Apoc. IX, 17: et de ore ipsorum procedit
ignis et fumus et sulphur. Secundo tangit, circa peccatum oris, fraudem, cum
dicit linguis suis dolose agebant, aliud scilicet habendo in corde, aliud in
ore. Ier. IX, 8: sagitta vulnerans lingua eorum, dolum locuta est. Tertio ponit
verborum noxietatem, cum dicit venenum aspidum sub labiis eorum, quia scilicet
talia verba eveniunt, quae insanabiliter proximos occidunt vel spiritualiter vel
corporaliter. Deut. XXXII, 33: fel draconum vinum eorum, et venenum, et cetera.
Quarto designat abundantiam horum peccatorum, cum dicit quorum os maledictione
plenum est et amaritudine, quia scilicet in talibus semper abundat maledictio,
quia scilicet maledicunt de aliis detrahendo, contra id quod dicitur infra XII,
14: benedicite et nolite maledicere. Et amaritudine, in quantum scilicet non
verentur in faciem proximi dicere iniuriosa verba, quibus ad amaritudinem
provocantur, contra id quod dicitur Eph. IV, 31: omnis amaritudo tollatur a
vobis. Deinde cum dicit veloces pedes eorum, tangit peccata operis, circa quae
tria tangit. Primo quidem promptitudinem ad male agendum. Unde dicit veloces
pedes eorum, prompti sunt pedes, id est affectus eorum, ad effundendum
sanguinem, id est ad faciendum quaecumque gravia peccata, quia inter caetera
quae committimus in proximum, homicidium est gravius. Prov. I, 16: pedes eorum
in malum currunt, et festinant ut effundant sanguinem. Secundo tangit
multitudinem nocumentorum, quae aliis inferunt, cum subdit in viis eorum, id est
in operibus eorum, est contritio, quia scilicet alios conterunt opprimendo eos.
Is. X, 7: ad conterendum cor eius. Et infelicitas, inquantum scilicet privant
homines bonis suis, ad miseriam eos deducendo. Iob XXIV, 7: nudos dimittunt
homines indumenta tollentes, et cetera. Possunt tamen haec duo intelligi esse
posita ad designandum poenam potius quam culpam, ut sit sensus: in viis eorum
est contritio et infelicitas, id est opera eorum, quae per vias designantur,
ducunt eos ad contritionem et infelicitatem. Ita quod contritio referatur ad
oppressionem poenae, qua pro peccatis punientur, Is. XXX, 14: comminuentur sicut
conteritur lagena figuli; infelicitas autem referenda est ad poenam damni, quia
felicitate aeterna privabuntur. Sap. XIII, 10: infelices autem sunt, et inter
mortuos spes eorum. Tertio ostendit eorum culpae obstinationem ad malum, a qua
quidem aliqui revocantur dupliciter. Uno modo per hoc, quod volunt ab hominibus
pacem habere. Sed contra dicitur et viam pacis non cognoverunt, id est, non
acceptaverunt. Ps. CXIX, 7: cum his qui oderunt pacem. Alio modo intuitu divini
timoris, sed isti nec Deum timent, nec hominem reverentur, ut dicitur Lc. XVIII,
7. Unde subditur non est timor Dei ante oculos eorum, id est, ante ipsorum
considerationem. Eccli. c. I, 27: timor domini expellit peccatum. Nam qui sine
timore est non poterit iustificari. Potest autem et hoc specialiter dici contra
Iudaeos, Christo non credentes, quod non cognoverunt viam pacis, id est
Christum, de quo dicitur Eph. II, 14: ipse est pax nostra. Deinde cum dicit
scimus autem quia quaecumque, manifestat auctoritatem inductam tripliciter.
Primo quidem exponendo sensum eius; secundo exponendo intentionem ipsius, ibi ut
omne os; tertio, assignando rationem dictorum in ipsa, ibi quoniam ex operibus.
Circa primum considerandum est quod Iudaei, contra quos apostolus hic

