est, scilicet spiritui homines concordans. Ps.: lex domini immaculata. Vel
spiritualis est, id est a spiritu sancto data, qui digitus Dei dicitur in
Scripturis. Lc. XI, 20: si in digito Dei eiicio Daemonia. Unde dicitur Ex. XXXI,
18: dedit dominus Moysi duas tabulas lapideas scriptas digito Dei. Lex tamen
nova non solum dicitur lex spiritualis, sed lex spiritus, ut patet infra VIII,
2, quia non solum a spiritu sancto, est, sed spiritus sanctus eam imprimit cordi
quod inhabitat. Deinde cum dicit ego autem carnalis sum, etc. ostendit
conditionem hominis. Et potest hoc verbum dupliciter exponi. Uno quidem modo, ut
apostolus loquatur in persona hominis in peccato existentis. Et ita hoc
Augustinus exponit in libro LXXXIII quaestionum. Postea vero in libro contra
Iulianum, exponit hoc ut apostolus intelligatur loqui in persona sua, id est,
hominis sub gratia constituti. Prosequamur ergo declarando qualiter haec verba
et sequentia diversimode possunt utroque modo exponi, quamvis secunda expositio
melior sit. Quod ergo dicitur primo ego autem etc., sic intelligendum est, ut ly
ego pro ratione hominis intelligatur, quae est principale in homine; unde
videtur unusquisque homo esse sua ratio vel suus intellectus, sicut civitas
videtur esse rector civitatis, ita ut quod ille facit, civitas facere videatur.
Dicitur autem homo carnalis, quia eius ratio carnalis est, quae dicitur carnalis
dupliciter. Uno modo ex eo quod subditur carni, consentiens his, ad quae caro
instigat, secundum illud I Cor. III, 3: cum sit inter vos zelus et contentio,
nonne carnales estis, et cetera. Et hoc modo intelligitur de homine nondum per
gratiam reparato. Alio modo dicitur ratio esse carnalis, ex eo quod a carne
impugnatur, secundum illud Gal. V, 17: caro concupiscit adversus spiritum. Et
hoc modo intelligitur esse carnalis ratio etiam hominis sub gratia constituti.
Utraque enim carnalitas provenit ex peccato, unde subdit venumdatus sub peccato.
Sed tamen notandum quod carnalitas quae importat rebellionem carnis ad spiritum,
provenit ex peccato primi parentis, quia hoc pertinet ad fomitem, cuius
corruptio ex illo peccato derivatur. Carnalitas autem quae importat subiectionem
ad carnem, provenit non solum ex peccato originali, sed etiam actuali, per quod
homo obediendo concupiscentiis carnis, servum se carnis constituit; unde subdit
venumdatus sub peccato, scilicet vel primi parentis, vel proprio. Et dicit
venumdatus, quia peccator seipsum vendit in servum peccati, pretio propriae
voluntatis implendae. Is. l, 1: ecce in iniquitatibus vestris venditi estis.
Deinde cum dicit quod enim operor, etc., ostendit quod proposuerat. Et primo
quod lex sit spiritualis; secundo, quod homo sit carnalis, venumdatus sub
peccato, ibi nunc autem iam non ego, et cetera. Circa primum duo facit. Primo
proponit probationem; secundo inducit conclusionem, ibi si autem quod nolo, et
cetera. Sumitur autem probatio ex hominis infirmitate, quam primo proponit;
secundo adducit probationem, ibi non autem, et cetera. Infirmitas autem hominis
est manifesta et ex hoc quod operatur id quod intelligit non esse operandum;
unde dicitur quod enim operor, non intelligo, scilicet esse operandum. Quod
quidem potest intelligi dupliciter. Uno modo de eo qui est subiectus peccato,
qui quidem in universali intelligit non esse operandum peccatum, tamen victus
suggestione Daemonis vel passione vel inclinatione perversi habitus, operatur
illud. Et ideo dicitur operari quod intelligit non esse operandum contra
conscientiam faciens; sicut, Lc. XII, v. 47 s.: servus sciens voluntatem domini
sui et non faciens, digne plagis vapulabit multis. Alio modo potest intelligi de
eo qui est in gratia constitutus. Qui quidem operatur malum, non quidem
exequendo in opere vel consentiente mente, sed solum concupiscendo secundum
passionem sensibilis appetitus, et illa concupiscentia est praeter rationem et
intellectum, quia praevenit eius iudicium, quo adveniente talis operatio
impeditur. Et ideo signanter non dicit intelligo non esse faciendum, sed non
intelligo, quia scilicet intellectu nondum deliberato, aut praecipiente, talis
operatio concupiscentiae insurgit. Gal. V, 17: caro concupiscit adversus
spiritum, et spiritus adversus carnem. Deinde cum dicit non enim quod volo,
etc., probat quod dixerat et per divisionem et per effectum. Per divisionem
quidem eius, quod dixit quod enim operor, etc., sub quo duo continentur,
scilicet non agere bonum et agere malum, quia etiam ille qui non agit bonum,
dicitur operari peccatum, peccato omissionis. Ex parte autem eius quod dixit non
intelligo, probat per effectum; quia enim intellectus movet voluntatem, velle
est effectus eius, quod est intelligere. Dicit ergo primo quantum ad omissionem

