ac automato translatum a Roberto Busa SJ in taenias magneticas
denuo recognovit Enrique Alarc√≥n atque instruxit

Caput 5
Lectio 1
[86185] Super Rom., cap. 5 l. 1
Postquam apostolus ostendit necessitatem gratiae Christi, quia sine ea nec
cognitio veritatis gentibus, nec circumcisio et lex Iudaeis profuerunt ad
salutem, hic incipit commendare virtutem gratiae. Et circa hoc duo facit. Primo
ostendit quae bona per gratiam consequamur; secundo, a quibus malis per eam
liberemur, ibi propterea sicut per unum hominem, et cetera. Circa primum duo
facit. Primo proponit modum perveniendi, seu viam qua venimus ad gratiam;
secundo ostendit bona quae per gratiam consequimur, ibi et gloriamur in spe
gloriae, et cetera. Circa primum duo facit. Primo exhortatur ad debitum gratiae
usum; secundo ostendit nobis gratiae aditum, ibi per quem accessum, et cetera.
Dicit ergo primo. Dictum est quod fides reputabitur omnibus ad iustitiam
credentibus resurrectionem Christi, quae est causa nostrae iustificationis.
Iustificati igitur ex fide, inquantum scilicet per fidem resurrectionis effectum
eius participamus, habeamus pacem ad Deum, scilicet subiiciendo nos et obediendo
ei. Iob XXII, 21: acquiesce igitur ei et habeto pacem. Iob IX, 4: quis restitit
ei, et pacem habuit? Et hoc per Iesum Christum dominum nostrum, qui nos ad istam
pacem perduxit. Eph. II, 14: ipse est pax nostra. Unde subdit per quem, Christum
accessum habemus, scilicet tamquam per mediatorem. Tim. II, 5: mediator Dei et
hominum, et cetera. Eph. II, 18: per ipsum accessum habemus ambo in uno spiritu
ad patrem. Accessum, inquam, in gratiam istam, id est, in statum gratiae. Io. I,
17: gratia et veritas per Iesum Christum facta est. In qua, id est, per quam
gratiam, non solum resurreximus a peccatis, sed etiam stamus, fixi et erecti per
affectum in caelestibus. Ps. CXX, 21: stantes erant pedes nostri. Et iterum: nos
autem surreximus, et erecti sumus. Et hoc per fidem, per quam, scilicet, gratiam
consequamur, non quia fides praecedat gratiam, cum potius per gratiam sit fides.
Eph. II, 8: gratia estis salvati per fidem, scilicet, quia primus effectus
gratiae in nobis est fides. Deinde cum dicit gloriamur in spe gloriae, etc.
ostendit quae bona nobis per gratiam provenerunt. Primo dicit quod per gratiam
habemus gloriam spei; secundo, quod per gratiam habemus gloriam Dei, ibi non
solum autem, et cetera. Circa primum tria facit. Primo ostendit magnitudinem
spei, in qua gloriamur; secundo, eius vehementiam, ibi non solum autem, et
cetera. Tertio, eius firmitatem, ibi spes autem non confundit, et cetera.
Magnitudo autem spei consideratur ex magnitudine rei speratae, quam ponit dicens
et gloriamur in spe gloriae filiorum Dei, id est ex hoc quod speramus nos
adepturos gloriam filiorum Dei. Per gratiam enim Christi adepti sumus spiritum
adoptionis filiorum Dei, ut dicitur infra c. VIII, 15, et Sap. V, 5: ecce
quomodo computati sunt inter filios Dei. Filiis autem debetur haereditas patris,
infra VIII, 17: si autem filii et haeredes. Haec autem haereditas est gloria
quam Deus habet in seipso. Iob XL, v. 4: si habes brachium ut Deus, et cetera.
Et huiusmodi spes indita est nobis per Christum. I Petr. I, 3 s.: regeneravit
nos in spem vivam, per resurrectionem Iesu Christi ex mortuis in haereditatem
incorruptibilem, et cetera. Et haec gloria, quae in futuro in nobis complebitur,
interim nunc in nobis inchoatur per spem. Infra VIII, 24: spe salvi facti sumus.
Ps. V, 12: gloriabuntur in te omnes qui diligunt nomen tuum. Deinde cum dicit
non solum autem, etc., ostendit vehementiam huius spei. Qui enim vehementer
aliquid sperat, libenter sustinet propter illud etiam difficilia et amara, sicut
infirmus si vehementer sperat sanitatem, libenter bibit potionem amaram ut

