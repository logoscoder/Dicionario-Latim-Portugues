gentes ambulant in vanitate sensus sui, tenebris obscuratum habentes
intellectum. Deinde cum dicit dicentes, exponit quod dixerat. Et, primo,
qualiter in cogitationibus suis evanuerunt, cum dicit dicentes se esse
sapientes, stulti facti sunt. Dicentes, id est sapientiam sibi a seipsis
adscribentes. Is. V, v. 21: vae qui sapientes estis in oculis vestris. Is. XIX,
11: quomodo dicetis Pharaoni: filius sapientium ego, filius regum antiquorum? et
cetera. Secundo, exponit quod dixerat et obscuratum est insipiens cor, cum dicit
stulti facti sunt, quasi contra divinam sapientiam agentes. Ier. X, 14: stultus
factus est omnis homo a scientia sua, de qua scilicet praesumebat. Deinde cum
dicit et mutaverunt gloriam, ponit peccatum impietatis gentilium. Et primo
quanto ad hoc quod peccaverunt contra Dei gloriam, secundo quomodo contra
veritatem naturae ipsius, ibi qui commutaverunt veritatem. Circa primum duo
facit: primo ponit impietatis culpam, secundo poenam, ibi propter quod tradidit.
Culpa quidem eorum fuit quod, quantum in ipsis erat, honorem divinum in alium
transtulerunt, secundum illud Ier. II, v. 11: populus meus mutavit gloriam suam
in idolum. Primo ergo ponit id quod mutaverunt, secundo id in quod mutaverunt,
ibi in similitudinem. Circa primum, tria sunt attendenda ex parte Dei. Primo,
quidem ipsius gloriam, quam tangit dicens et mutaverunt gloriam, quod potest
intelligi dupliciter. Uno modo de gloria qua homo Deum glorificat, ei cultum
latriae exhibendo. I Tim. I, 17: soli Deo honor. Hanc igitur mutaverunt, cum
cultum Deo debitum exhibuerunt aliis. Alio modo potest intelligi de gloria qua
Deus in se gloriosus est, quae est incomprehensibilis et infinita. Prov. c. XXV,
27: perscrutator maiestatis opprimetur a gloria. Quae quidem gloria, nihil est
aliud quam ipsa claritas divinae naturae; lucem enim inhabitat inaccessibilem, I
Tim. ult. Hanc autem mutaverunt, dum eam aliis attribuerunt. Incommunicabile
enim nomen lignis et lapidibus imposuerunt, ut dicitur Sap. c. XIV, 21. Secundo,
notatur incorruptibilitas, cum dicit incorruptibilis. Ipse enim solus perfecte
incorruptibilis est, qui est omnino immutabilis; omnis enim mutatio quaedam
corruptio est. Unde dicitur I Tim. ult.: solus habet immortalitatem. Tertio,
notatur naturae sublimitas, cum dicitur Dei, ut enim in Ps. XLVII, 2 dicitur:
Deus magnus dominus. Ex parte vero eius in quod mutaverunt, tria correspondentia
ponuntur. Nam, contra gloriam dicit in similitudinem imaginis, id est in
similitudinem alicuius rei per modum imaginis ab aliquo expressae. Manifestum
enim est quod similitudo imaginis est posterior illa re cuius est imago. Gloria
autem, sive claritas Dei, est principium omnis speciei et formae; et sic dum Dei
gloriam in similitudinem imaginis mutaverunt, converterunt primum in ultimum.
Sap. XIV, 15: acerbo luctu dolens pater, cito sibi rapti filii fecit imaginem.
Contra id quod dixerat incorruptibilis, dicit corruptibilis. Ps. XXIX, 10: quae
utilitas in sanguine meo dum descendo in corruptionem? Scilicet quod est amplius
iam corruptum sive mortuum? Sap. XV, 17: cum sit mortalis, mortuum fingit,
manibus iniquis. Contra id quod dixit Dei, ponit hominis. Iob XXXII, 21: non
accipiam personam viri et Deum homini non aequabo. Et, quod est abominabilius,
homo gloriam Dei transtulit non solum in hominem, qui est ad imaginem Dei sed
etiam ad ea quae sunt infra hominem, unde subdit et volucrum quantum ad
volatilia, et quadrupedum quantum ad gressibilia, et serpentium quantum ad
reptilia. Praetermittit autem pisces tamquam magis ab humana conversatione
seiunctos. Haec autem omnia sunt a Deo homini supposita. Ps. VIII, 8: omnia
subiecisti sub pedibus eius. Ez. VIII, 9: ingredere et vide abominationes
pessimas quas isti faciunt hic. Et ingressus vidi; et ecce omnis similitudo
reptilium et animalium et cetera. Est autem notandum quod, sicut dicit Glossa,
ab adventu Aeneae consueverunt in Italia imagines hominum coli, puta Iovis,
Herculis et similium. Sed tempore Caesaris Augusti, devicta Aegypto, eorum
cultum Romani assumpserunt qui imagines animalium colebant, propter figuras
animalium, quae notantur in caelo, quibus Aegypti, tamquam astrologiae dediti,
cultum divinitatis impendebant. Unde et dominus filios Israel in Aegypto
nutritos ab huiusmodi cultu removet dicens Deut. IV, 19: ne forte elevatis
oculis ad coelum videas solem et lunam et omnia astra caeli, et cetera. Deinde
cum dicit propter quod tradidit, ponit poenam huiusmodi culpae respondentem.
Circa quod considerandum est quod homo medium locum obtinet inter Deum et
animalia bruta, et cum utroque extremorum communicat: cum Deo quidem, secundum
intellectualitatem; cum animalibus vero brutis, secundum sensualitatem. Sicut

