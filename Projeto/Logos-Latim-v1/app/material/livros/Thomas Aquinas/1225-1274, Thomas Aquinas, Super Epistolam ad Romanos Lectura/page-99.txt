initio suae conversionis. Timent enim poenam propter peccata praeterita et
timent separari a Deo per peccatum propter gratiam charitati infusam. Et de hoc
dicitur in Ps. CX, 10: initium sapientiae timor domini. Est autem quartus timor,
qui ex utraque parte oculum habet solum ad rem spiritualem, quia nihil timet
nisi a Deo separari. Et iste timor est sanctus qui permanet in saeculum saeculi,
ut in Psalmo dicitur. Sicut autem timor initialis causatur ex charitate
imperfecta: ita hic timor causatur ex charitate perfecta. I Io. IV, 18: perfecta
charitas foras mittit timorem. Et ideo timor initialis et timor castus non
distinguuntur contra amorem charitatis, qui est causa utriusque, sed solum timor
poenae; quia sicut hic timor facit servitutem, ita amor charitatis facit
libertatem filiorum. Facit enim hominem voluntaria ad honorem Dei operari, quod
est proprie filiorum. Lex igitur vetus data est in timore, quod significabant
tonitrua et alia huiusmodi, quae facta sunt in datione veteris legis, ut dicitur
Ex. XIX, 16 s. Et ideo dicitur Hebr. XII, 21: et ita terribile erat quod
videbatur. Et ideo lex vetus per inflictionem poenarum inducens ad mandata Dei
servanda, data est in spiritu servitutis. Unde dicitur Gal. IV, 24: unum quidem
in monte Sina in servitutem generans. Et ideo hic dicit: recte dictum est quod
qui spiritu Dei aguntur, etc., non enim iterum, in nova lege sicut in veteri
lege fuit, accepistis spiritum servitutis in timore, scilicet poenarum, quem
timorem spiritus sanctus faciebat; sed accepistis spiritum, scilicet charitatis,
qui est adoptionis filiorum, id est, per quem adoptamur in filios Dei. Gal. IV,
5: ut adoptionem filiorum reciperemus. Non autem hoc dicitur quasi sit alius et
alius spiritus, sed quia idem est spiritus, scilicet qui in quibusdam facit
timorem servilem quasi imperfectum, in aliis facit amorem quasi quoddam
perfectum. Deinde cum dicit in quo clamamus, etc., manifestat idem per nostram
confessionem. Profitemur enim nos patrem habere Deum instructi a domino, cum
dicimus orantes pater noster qui es in caelis, ut habetur Matth. VI, 9. Hoc
autem convenit dicere non solum Iudaeis, sed etiam gentibus. Et ideo duo ponit
idem significantia, scilicet abba, quod est Hebraeum, et pater, quod est Latinum
vel Graecum, ut ostendat hoc ad utrumque populum pertinere. Unde et dominus, Mc.
XIV, 36: abba pater, omnia possibilia sunt tibi. Ier. III, 19: patrem vocabis
me. Hoc autem dicimus non tantum sono vocis, quantum intentione cordis, quae
quidem propter sui magnitudinem clamor dicitur, sicut et ad Moysen tacentem
dicitur, Ex. XIV, v. 15: quid clamas ad me, scilicet intentione cordis? Sed ista
magnitudo intentionis ex affectu filialis amoris procedit, quem in nobis
scilicet, facit. Et ideo dicit in quo, scilicet spiritu sancto, clamamus: abba,
pater. Unde Is. VI, 3 dicitur quod Seraphim qui interpretantur ardentes, quasi
igne spiritus sancti, clamabant alter ad alterum. Deinde cum dicit ipse enim
spiritus, etc., ostendit idem ex testimonio spiritus sancti, ne forte aliquis
dicat, quod in nostra confessione decipimur; unde dicit: ideo dico, quod in
spiritu sancto clamamus: abba, pater, ipse enim spiritus testimonium reddit quod
sumus filii Dei. Hic autem testimonium reddit non quidem exteriore voce ad aures
hominum; sicut pater protestatus est de filio suo, Matth. III, 17, sed reddit
testimonium per effectum amoris filialis, quem in nobis facit. Et ideo dicit
quod testimonium reddit, non auribus, sed spiritui nostro, et cetera. Act. III,
15: nos testes sumus horum verborum. Deinde cum dicit si autem filii, etc.,
ponit maiorem. Et, primo, ostendit quod filiis debetur haereditas, dicens: si
autem aliqui filii, per spiritum scilicet, sequitur etiam quod sint haeredes,
quia non solum filio naturali, sed etiam adoptivo debetur haereditas. I Petr. I,
v. 3 s.: regeneravit nos in spem vivam in haereditatem, et cetera. Ps. XV, 6:
haereditas mea praeclara est mihi. Secundo ostendit quae sit ista haereditas. Et
primo describit eam quantum ad Deum patrem, dicens haeredes quidem Dei. Dicitur
autem aliquis haeres alicuius existere, qui principalia eius bona percipit seu
adipiscitur, non autem qui aliqua munuscula recipit, sicut legitur Gen. XXV, 5
quod Abraham dedit cuncta quae possedit Isaac, filiis autem concubinarum
largitus est munera. Bonum autem principale quo Deus dives est, est ipsemet. Est
enim dives per seipsum, et non per aliquid aliud, quia extrinsecorum bonorum non
indiget, ut dicitur in Ps. XV, 2. Unde ipsum Deum adipiscuntur filii Dei pro
haereditate. Unde Ps. XV, 5: dominus pars haereditatis meae. Thren. III, 24:
pars mea dominus, dixit anima mea. Sed cum filius haereditatem non adipiscatur
nisi patre defuncto, videtur quod homo non possit esse haeres Dei, qui numquam

