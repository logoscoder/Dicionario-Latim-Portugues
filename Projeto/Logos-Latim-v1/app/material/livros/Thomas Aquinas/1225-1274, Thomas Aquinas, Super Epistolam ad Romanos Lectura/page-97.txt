quod intendit; secundo ex hoc infert quoddam corollarium, ibi ergo, fratres,
etc.; tertio probat propositum, ibi quicumque enim, et cetera. Circa primum
considerandum est, quod supra mentionem fecerat de spiritu Dei, et de spiritu
Christi, quamvis sit unus et idem spiritus. Primo ergo ostendit quid consequamur
ex spiritu, ex hoc quod est Christi; secundo ostendit quid consequamur ex eo,
inquantum est spiritus Dei patris, ibi quod si spiritus eius, et cetera. Dicit
ergo: dictum est, quod si quis spiritum Christi non habet, hic non est eius,
unde, cum vos sitis Christi, spiritum Christi habetis, et ipsum Christum in
vobis habitantem per fidem, secundum illud Eph. c. III, 17: habitare Christum
per fidem in cordibus vestris. Si autem Christus sic in vobis est, oportet vos
Christo esse conformes. Christus autem sic venit in mundum, ut quantum ad
spiritum esset plenus gratia et veritate, et tamen, quantum ad corpus, habet
similitudinem carnis peccati, ut supra dictum est. Unde et hoc oportet esse in
vobis, quod corpus quidem vestrum propter peccatum, quod adhuc manet in carne
vestra, mortuum est, id est, necessitati mortis addictum, sicut Gen. II, 17
dicitur: quacumque die comederitis, morte moriemini, id est necessitati mortis
addicti eritis; spiritus vero vivit, qui iam revocatus est a peccato, secundum
illud Eph. IV, 23: renovamini spiritu mentis vestrae: vivit vita gratiae,
propter iustificationem, per quam iustificatur a Deo. Gal. II, v. 3: quod autem
nunc vivo in carne, in fide vivo filii Dei. Supra I, 17: iustus ex fide vivit.
Deinde, cum dicit quod si spiritus, etc., ostendit quid consequamur in spiritu
sancto, inquantum est spiritus patris, dicens quod si habitat in vobis spiritus
eius, scilicet Dei patris, qui suscitavit Iesum Christum a mortuis. Ps. XL, 11:
tu autem, domine, miserere mei, et resuscita me. Act. c. III, 15: hunc Deus
suscitavit, etc., et tamen ipse Christus propria virtute resurrexit, quia eadem
est virtus patris et filii, consequens est, quod id quod Deus pater fecit in
Christo, faciat etiam in nobis. Et hoc est quod subdit qui suscitavit Iesum
Christum a mortuis, vivificabit et mortalia corpora vestra. Non dicit mortua,
sed mortalia, quia in resurrectione non solum a corporibus vestris auferetur
quod sint mortua, id est necessitatem mortis habentia, sed etiam quod sint
mortalia, id est potentia mori, quale fuit corpus Adam ante peccatum. Nam post
resurrectionem corpora nostra erunt penitus immortalia. Is. XXV, v. 19: vivent
mortui tui, interfecti mei resurgent, et cetera. Os. VI, 3: vivificabit nos post
duos dies. Et hoc propter inhabitantem spiritum eius in nobis, id est in virtute
spiritus sancti in nobis habitantis. Ez. XXXVII, 5: haec dicit dominus Deus
ossibus his: ecce ego intromittam in vobis spiritum, et vivetis. Et hoc propter
inhabitantem spiritum, id est propter dignitatem quam corpora nostra habent eo
quod fuerunt receptacula spiritus sancti. I Cor. VI, 19: nescitis quod membra
vestra templum sunt spiritus sancti. Illi vero, quorum membra non fuerunt
templum spiritus, resurgent, sed habebunt corpora passibilia. Deinde, cum dicit
ergo debitores, etc., concludit corollarium ex dictis. Et primo ponit
conclusionem; secundo rationem assignat, ibi si enim, et cetera. Dicit ergo
primo. Dictum est, quod per spiritum sanctum multa bona nobis proveniunt et quod
ex prudentia carnis sequitur mors: ergo debitores sumus spiritui sancto propter
beneficia ab eo recepta, ut vivamus secundum spiritum et non secundum carnem.
Gal. V, 25: si spiritu vivimus, spiritu et ambulemus. Deinde, cum dicit si enim
secundum carnem, assignat rationem conclusionis praemissae. Et primo quantum ad
carnem
dicens
si
enim
secundum
carnem
vixeritis,
scilicet
sequendo
concupiscentias carnis, moriemini, scilicet morte culpae in praesenti et morte
damnationis in futuro, I Tim. V, 6: quae in deliciis vivens mortua est. Secundo
assignat rationem quantum ad spiritum, dicens si autem spiritu, id est per
spiritum, scilicet mortificaveritis facta carnis, id est opera quae ex
concupiscentia carnis proveniunt, vivetis, vita gratiae in praesenti et vita
gloriae in futuro. Col. III, 5: mortificate membra vestra quae sunt super
terram. Gal. V, 24: qui Christi sunt, carnem suam crucifixerunt cum vitiis et
concupiscentiis.
Lectio 3
[86201] Super Rom., cap. 8 l. 3
Postquam apostolus proposuit, quod per spiritum sanctum dabitur nobis vita
gloriosa quae omnem mortalitatem a corporibus nostris excludet, hic probationem

