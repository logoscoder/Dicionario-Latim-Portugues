sine simulatione, etc., docet usum doni gratuiti, quod est omnibus commune,
scilicet charitatis. Et primo ponit ea quae pertinent ad charitatem in generali;
secundo ponit quaedam specialiter pertinentia ad dilectionem quorumdam, ibi
necessitatibus sanctorum, et cetera. Circa primum tria facit. Primo ostendit
qualis debeat esse dilectio charitatis ex parte diligentis; secundo, qualiter se
debeat habere ad proximum, ibi charitatem fraternitatis, etc.; tertio, qualiter
se debeat habere ad Deum, ibi sollicitudine non pigri. Circa qualitatem autem
charitatis tria docet. Primo quidem, quod dilectio debet esse vera. Unde dicit
dilectio sine simulatione, ut scilicet non tantum in verbo, aut in exteriori
apparentia, sed sit in vero cordis affectu, et efficacia operis. I Io. III, 18:
non diligamus verbo, neque lingua, sed opere et veritate. Eccli. VI, 15: amico
fideli nulla est comparatio. Secundo docet quod dilectio debet esse pura, cum
dicit odientes malum. Tunc etiam est pura dilectio, quando homo non consentit
amico suo in malum, sed ita diligit hominem, ut eius vitium odiat. Unde dicitur
I Cor. XIII, 6: non gaudet super iniquitate, congaudet autem veritati. Ps.
CXVIII, 113: iniquos odio habui. Tertio docet quod dilectio debet esse honesta,
cum dicit adhaerentes bono, ut scilicet aliquis adhaereat alteri propter bonum
virtutis. Gal. IV, 18: bonum autem aemulamini in bono semper. Haec est pulchra
dilectio, de qua dicitur Eccli. XXIV, 24: ego mater pulchrae dilectionis.
Deinde, cum dicit charitatem fraternitatis, ostendit qualiter charitas se debeat
habere ad proximum. Et primo quantum ad interiorem affectum, cum dicit
charitatem fraternitatis invicem diligentes; ut scilicet non solum fratres
diligamus per charitatem sed etiam diligamus ipsam charitatem, qua eos diligimus
et ab eis diligimur. Sic enim si charam habemus charitatem, non de facili eam
dissolvi faciemus. Hebr. ult.: charitas fraternitatis maneat in vobis. Cant.
ult.: si dederit homo omnem substantiam domus suae pro dilectione, tamquam nihil
despiciet illam. Secundo, quantum ad exteriorem effectum, cum dicit honore
invicem praevenientes. In quo tria designantur. Primo quidem quod homo proximum
in reverentia debet habere, quod pertinet ad rationem honoris. Nullus enim
potest vere diligere eum quem despicit. Phil. II, 3: in humilitate, superiores
invicem arbitrantes. Quod quidem fit dum aliquis suum defectum considerat et
bonum proximi. In honore autem non solum reverentia intelligitur, sed etiam
necessariorum subventio, sicut, cum dicitur Ex. XX, 12: honora patrem tuum, et
matrem tuam, praecipitur necessariorum subventio, sicut patet per hoc quod
dominus, Matth. XV, v. 3 ss., arguit Pharisaeos contra hoc praeceptum
impedientes filios a subventione parentum. Secundo designatur quod effectus
dilectionis debet mutuo exhiberi, ut scilicet homo non solum velit beneficia
recipere, sed etiam exhibere. Eccli. IV, 36: non sit porrecta manus tua ad
accipiendum, et ad dandum collecta. Et XIV, 15 s.: in divisione sortis da et
accipe. Et hoc designat, cum dicit invicem. Tertio designatur quod effectus
dilectionis debet esse promptus et velox, quod designatur, cum dicit
praevenientes, ut scilicet aliquis praeveniat amicum in beneficiis. Eccli. c.
XXXVII, 1: omnis amicus dicet: et ego amicitiam copulavi. Deinde, cum dicit
sollicitudine, etc., ostendit qualiter se debeat habere dilectio charitatis ad
Deum. Et primo incipit ab ipsa rationis attentione, cum dicit sollicitudine
sitis non pigri, scilicet ad serviendum Deo. Mich. VI, 8: indicabo tibi, o homo,
quid sit bonum, et quid Deus requirat a te; postea subdit: sollicite ambulare
cum Deo tuo. II Tim. II, 15: sollicite cura teipsum probabilem exhibere Deo.
Secundo, quantum ad effectum, cum dicit spiritu sitis ferventes, scilicet in Dei
dilectione. Procedit autem fervor ex abundantia caloris, unde fervor spiritus
dicitur, quia propter abundantiam divinae dilectionis totus homo fervet in Deum,
Act. XVIII, 25 dicitur quod Apollo fervens spiritu loquebatur. I Thes. ult.:
spiritum nolite extinguere. Tertio, quantum ad exterius obsequium, cum dicit
domino servientes, scilicet servitute latriae, quae soli Deo debetur. Deut. VI,
13: dominum Deum tuum adorabis, et illi soli servies. Ps. II, 11: servite domino
in timore. Vel, secundum aliam litteram: tempori servientes, ut scilicet Dei
servitium congruo tempore faciamus. Eccle. VIII, 6: omni negotio tempus est, et
opportunitas. Quarto, quantum ad mercedem servitutis, cum dicit spe gaudentes,
scilicet mercedis, quae est Dei fruitio. Gen. XV, 2: ego dominus merces tua
magna nimis. Supra V, 2: gloriamur in spe gloriae filiorum Dei. Facit autem spes
hominem gaudentem ratione certitudinis, sed tamen affligit ratione dilationis.

