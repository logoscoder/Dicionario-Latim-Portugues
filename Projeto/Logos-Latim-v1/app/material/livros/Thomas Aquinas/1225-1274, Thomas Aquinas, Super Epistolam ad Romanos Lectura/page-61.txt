sanetur per ipsam. Signum ergo vehementis spei quam habemus propter Christum est
quod non solum gloriamur ex spe futurae gloriae, sed etiam de malis quae pro
ipsa patimur, unde dicit non solum autem gloriamur, scilicet in spe gloriae, sed
etiam gloriamur in tribulationibus, per quas ad gloriam pervenimus. Act. XIV,
21: per multas tribulationes oportet nos introire in regnum caelorum. Iac. I, 2:
omne gaudium existimate, fratres mei, cum in tentationes varias incideritis. Et
causam ostendit consequenter, dicens scientes, et cetera. Ubi quatuor per
ordinem ponit, quorum primum est tribulatio, de qua dicitur quod tribulatio
patientiam operatur; non quidem sic quod tribulatio sit eius causa effectiva,
sed quia tribulatio est materia et occasio exercendi patientiae actum. Infra
XII, 12: in tribulatione patientes. Secundo ponit patientiae effectum, cum dicit
patientia probationem. Eccli. II, 5: in igne probatur aurum et argentum: homines
vero receptibiles in camino humiliationis. Manifestum est enim quod detrimentum
alicuius rei de facili sustinemus, propter rem quam magis amamus. Unde si
aliquis in rebus corporalibus et temporalibus patienter sustinet propter bona
consequenda aeterna, sufficienter ex hoc probatur quod talis plus amet bona
aeterna quam temporalia. Sed contra id quod hic dicitur est illud Iac. I, 3:
probatio fidei vestrae patientiam operatur. Dicendum est autem quod probatio
dupliciter potest intelligi. Uno modo secundum quod est in probato, et sic
probatio est ipsa tribulatio per quam homo probatur. Unde idem est dictu quod
tribulatio patientiam operatur, et quod tribulatio probat patientiam. Alio modo
accipitur probatio pro probatum esse. Et ita accipitur hic quod patientia
probationem operatur, quia ex hoc quod homo patienter tribulationem sustinet,
redditur iam probatus. Tertio, subdit tertium, dicens probatio vero spem,
scilicet operatur, quia scilicet, per hoc quod aliquis iam probatus est, potest
de eo spes haberi et ab ipso et ab aliis quod ad haereditatem Dei admittatur.
Sap. III, 5: Deus probavit illos et invenit illos dignos se. Sic igitur de primo
ad ultimum patet, quod tribulatio viam parat ad spem. Unde si aliquis vehementer
gloriatur de spe, consequens est, ut de ipsis tribulationibus glorietur. Deinde
cum dicit spes autem non confundit, ostendit huiusmodi spei firmitatem. Et primo
ponit eam, dicens spes autem, scilicet haec qua speramus gloriam filiorum Dei,
non confundit, id est, non deficit, nisi homo ei deficiat. Ille enim dicitur a
spe sua confundi, qui deficit ab eo quod sperat, Ps. XXX, 2: in te, domine,
speravi, non confundar in aeternum. Eccle. II, 11: nullus speravit in domino, et
confusus est. Secundo, ibi quia charitas Dei, etc., ponit certitudinis spei
duplex argumentum, quorum primum est ex dono spiritus sancti, secundum ex morte
Christi, ibi ut quid enim Christus, et cetera. Dicit ergo primo: ex hoc possumus
scire quod spes non confundit quia charitas Dei diffusa est in cordibus nostris,
per spiritum sanctum qui datus est nobis. Charitas Dei autem dupliciter accipi
potest. Uno modo pro charitate qua diligit nos Deus, Ier. XXXI, 3: charitate
perpetua dilexi te, alio modo potest dici charitas Dei, qua nos Deum diligimus,
infra VIII, 38 s.: certus sum quod neque mors neque vita separabit nos a
charitate Dei. Utraque autem charitas Dei in cordibus nostris diffunditur per
spiritum sanctum qui datus est nobis. Spiritum enim sanctum, qui est amor patris
et filii, dari nobis, est nos adduci ad participationem amoris, qui est spiritus
sanctus, a qua quidem participatione efficimur Dei amatores. Et hoc quod ipsum
amamus, signum est, quod ipse nos amet. Prov. VIII, 17: ego diligentes me
diligo. Non quasi nos primo dilexerimus Deum, sed quoniam ipse prior dilexit
nos, ut dicitur I Io. IV, 10. Dicitur autem charitas, qua nos diligit, in
cordibus nostris diffusa esse, quia est in cordibus nostris patenter ostensa per
donum sancti spiritus nobis impressum. Io. III, v. 24: in hoc scimus, quoniam
manet in nobis Deus, et cetera. Charitas autem qua nos Deum diligimus, dicitur
in cordibus nostris diffusa, id est quia ad omnes mores et actus animae
perficiendos se extendit; nam, ut dicitur I Cor. XIII, 4: charitas patiens est,
benigna est, et cetera. Ex utroque autem intellectu horum verborum concluditur,
quod spes non confundit. Si enim accipiatur charitas Dei qua nos diligit Deus,
manifestum est quod his quos diligit seipsum non negabit. Deut. XXXIII, 3:
dilexit populos, omnes sancti in manu illius sunt. Similiter etiam si charitas
Dei accipiatur qua nos Deum diligimus, manifestum est, quod se diligentibus bona
aeterna praeparavit. Io. XIV, 21: si quis diligit me, diligetur a patre meo, et
cetera.

