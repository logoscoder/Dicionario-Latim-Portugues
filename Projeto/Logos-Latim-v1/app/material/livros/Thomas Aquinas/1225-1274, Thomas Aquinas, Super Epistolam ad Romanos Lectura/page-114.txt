Alio modo potest aliquis esse separatus a Christo, id est a fruitione Christi
quae habetur in gloria. Sic autem separari a Christo volebat apostolus pro
salute gentilium, nedum pro conversione Iudaeorum, secundum illud Philipp. c. I,
23 s.: desiderium habens dissolvi et cum Christo esse, multo melius; permanere
in carne necessarium propter vos. Et hoc modo dicebat optabam, scilicet si fieri
posset, anathema esse, id est separatus a gloria, vel simpliciter vel ad tempus,
propter honorem Christi, qui est ex conversione Iudaeorum, secundum illud Prov.
XIV, 28: in multitudine populi dignitas regis. Unde Chrysostomus dicit in libro
de compunctione cordis: ita totam eius mentem devicit amor, ut etiam eo quod
prae caeteris omnibus amabilius erat esse cum Christo, rursum idipsum, quia ita
placeret Christo contemneret, sed et caelorum regna, quod videbatur laborum esse
remuneratio pro Christo, nihilominus cedere pateretur. Et causam tanti affectus
ostendit subdens pro fratribus meis. Unde Eccli. XXV, v. 1 s. dicitur, quod tria
sunt probata coram Deo et hominibus: concordia fratrum, et cetera. Et ne hoc
intelligeretur de his qui erant spiritualiter in Christo fratres, secundum illud
Matth. XXIII, 8: omnes vos fratres estis, subiungit qui sunt cognati mei
secundum carnem. II Cor. XI, 22: semen Abrahae sunt, et ego. Deinde cum dicit
qui sunt Israelitae ostendit dignitatem Iudaeorum, ut eius tristitia videretur
esse rationabilis propter pristinam dignitatem populi pereuntis propensius enim
est malum dignitatem perdidisse, quam numquam habuisse, ut dicit Glossa et non
solum ex affectu carnali procedens. Ostendit autem eorum dignitatem tripliciter.
Primo quidem quantum ad suam gentem, cum dicit qui sunt Israelitae, id est, a
genere Iacob descendentes, qui est dictus Israel, Gen. XXXII, 28, et II Cor. XI,
22: Israelitae sunt, et ego. Et hoc ad dignitatem pertinet. Dicitur enim Deut.
IV, 7: non est alia natio tam grandis, et cetera. Secundo ostendit dignitatem
illius gentis ex Dei beneficiis, inter quae primo ponit spiritualia beneficia,
quorum unum respicit praesens; et quantum ad hoc dicit quorum est adoptio
filiorum Dei; unde dicitur Exod. c. IV, 22: primogenitus meus Israel. Et hoc
quidem dicitur quantum ad spirituales viros qui fuerunt in illo populo. Quantum
ad carnales vero supra VIII, 15 innuit, quod acceperunt spiritum servitutis in
timore. Aliud vero beneficium ponit quod respicit futurum, cum dicit et gloria,
scilicet filiorum Dei eis repromissa. In cuius signum legitur Ex. ult. quod
gloria domini implevit tabernaculum. Deinde ponit alia beneficia figuralia,
quorum tria sunt figura praesentis spiritualis beneficii. Et horum primum est
testamentum, id est, pactum circumcisionis Abrahae datum, ut dicitur Gen. XVII,
2. Quamvis hoc possit referri ad testamentum novum, quod primo Iudaeis est
praedicatum. Unde et dominus dicebat, Matth. XV, 24: non sum missus nisi ad oves
quae perierunt domus Israel. Et Ier. c. XXXI, 31 dicitur: feriam domui Israel
foedus novum. Secundum est lex data Moysi. Unde et subdit legislatio. Eccli.
XXIV, 33: legem mandavit nobis Moyses. Tertium est cultus divinus, cum dicit et
obsequium, quo scilicet Deo serviebant, omnibus aliis gentibus servientibus
idolis. Is. XLIV, 1: et nunc audi, serve meus Iacob, et Israel quem elegi.
Deinde ponit id quod pertinet ad futuram gloriam, cum dicit et promissa.
Promissiones enim factae in veteri testamento impletae per Christum, Iudaeis
praecipue factae videntur. Unde dicitur infra XV, 8: dico Iesum Christum
ministrum fuisse circumcisionis ad confirmandas promissiones patrum, et cetera.
Fuerunt autem eis multae promissiones factae de bonis terrenis, ut patet Lev.
XXVI, v. 3 s., et Deut. XXVIII, 1-14. Sed per illa temporalia bona spiritualia
figurabantur. Tertio autem describit dignitatem Iudaeorum ex origine, cum dicit
quorum patres, quia scilicet secundum carnem sunt progeniti ab illis patribus
qui fuerunt maxime Deo accepti. Deut. IV, 37: dilexi patres tuos, et elegi semen
eorum. Os. IX, 10: quasi prima poma ficulneae eius vidi patres eorum. Quarto
ostendit dignitatem eorum ex prole cum dicit ex quibus est Christus secundum
carnem, sicut ipse dicit. Io. IV, v. 22: salus ex Iudaeis est. Et ne hoc parum
videatur, ostendit Christi dignitatem, dicens: qui est super omnia Deus
benedictus in saecula, amen. I Io. ult.: hic est verus Deus et vita aeterna. In
quibus verbis quatuor haereses destruuntur. Primo quidem Manichaei, qui dicebat
Christum habuisse corpus phantasticum et non verum, quod removet per hoc quod
dicit secundum carnem. Habet enim veram carnem, secundum illud Lc. ult.:
spiritus carnem et ossa non habet, sicut me videtis habere. Secundo, haeresis
Valentini qui dicit Christum non de massa humani generis, sed de caelo corpus

