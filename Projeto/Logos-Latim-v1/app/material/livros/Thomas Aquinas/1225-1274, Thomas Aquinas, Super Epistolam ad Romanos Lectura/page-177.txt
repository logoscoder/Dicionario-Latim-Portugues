autem in lege quaedam immunda, non natura, sed significatione, ut patet Lev. XI,
2 ss. Sed et hanc immunditiam Christus removit, implendo veteris legis figuras.
Unde dictum est Petro, Act. X, 15: quod Deus purificavit, tu ne commune dixeris,
id est immundum. Secundo, ibi sed malum est homini, etc., ostendit qualiter
aliquis cibus homini possit fieri immundus, ut scilicet ex eius esu secundum
animam inquinetur, quod quidem ostendit fieri dupliciter. Primo ex eo quod
aliquis cibum quemcumque cum scandalo proximorum manducat; secundo ex eo quod
contra conscientiam manducat, ibi beatus qui non iudicat, et cetera. Circa
primum tria facit. Primo ostendit quid circa esum ciborum sit malum, dicens:
licet omnia ex sui natura sint munda, sed tamen malum est homini qui manducat,
quemcumque cibum, per offendiculum, id est, cum confusione et scandalo
proximorum. Matth. XVIII, 7: vae homini illi per quem scandalum venit. Secundo
ostendit quid circa huiusmodi usum ciborum sit bonum, dicens bonum est non
manducare carnem et non bibere vinum; quorum primum praecipuum esse videtur
inter cibos, secundum inter potus. Et ab his quidem abstinere ponit bonum esse,
vel propter carnis concupiscentiam edomandam, secundum illud Eph. V, 18: nolite
inebriari vino in quo est luxuria; vel etiam ut homo reddatur habilior ad
spiritualia contemplanda, secundum illud Eccle. II, 3: cogitavi a vino
abstrahere carnem meam, ut animum meum transferrem ad sapientiam. Sed hoc non
intendit hic apostolus dicere, sed quod bonum est his non uti cum scandalo
proximorum, quod quidem apparet ex hoc quod subditur neque in quo frater tuus
offenditur, et cetera. Quod dico, non solum dico de vino et carnibus quod bonum
est eis non uti, sed quocumque alio cibo; frater tuus offenditur, id est
turbatur contra te, quasi illicite agentem, per quod pax eius perturbatur, aut
scandalizatur, id est, ad casum peccati provocatur, propter quod laeditur eius
iustitia, aut infirmatur, id est saltem in dubitationem venit, utrum hoc quod
agitur sit licitum, per quod eius spirituale gaudium diminuitur. Unde et ipse
apostolus dicit I Cor. VIII, 13: si esca scandalizat fratrem meum, non manducabo
carnem in aeternum, ne fratrem meum scandalizem. Sed cum licitum sit his cibis
uti, si est ab his abstinendum propter hoc quod vitetur scandalum proximorum,
videtur pari ratione quod ab omnibus licitis quae non sunt necessaria ad
salutem, sicut sunt necessaria iustitia, pax et spirituale gaudium, sit propter
proximorum scandalum abstinendum. Et ita videtur quod homini non liceat sua
repetere cum scandalo proximi. Sed dicendum est quod si scandalum ex infirmitate
vel ex ignorantia proveniat eorum qui propter hoc scandalizantur, ad vitandum
hoc scandalum, debet homo a licitis abstinere, si non sunt necessaria ad
salutem. Hoc enim est scandalum pusillorum, quod dominus vitari iubet, Matth.
XVIII, 10: videte ne contemnatis unum ex his pusillis. Si vero huiusmodi
scandalum ex malitia proveniat eorum qui scandalizantur, tale scandalum est
quasi Pharisaeorum, quod dominus, Matth. c. XV, 12 ss., docuit esse
contemnendum. Unde ad vitandum huiusmodi scandalum non oportet a licitis
abstinere. Sed tamen circa scandalum pusillorum attendendum est, quod propter
illud vitandum tenetur homo usum licitorum differre, quousque reddita ratione
hoc scandalum amoveri possit. Si vero ratione reddita, adhuc scandalum maneat,
iam non videtur ex ignorantia vel ex infirmitate procedere sed ex malitia: et
sic iam pertinebit ad scandalum Pharisaeorum. Tertio excludit quamdam
excusationem. Posset enim aliquis dicere: licet proximus scandalizetur de hoc
quod indifferenter ego cibis utor, tamen ad ostensionem meae fidei, per quam
certum est hoc mihi licere, volo indifferenter cibis uti. Sed hanc rationem
excludens apostolus dicit tu, qui scilicet indifferenter cibis uteris, fidem
habes, rectam apud temetipsum, per quam constat licitum esse his cibis uti. Bona
quidem et laudabilis est fides ista, sed habe eam in occulto, coram Deo, cui
talis fides placet, Eccli. I, 34 s.: beneplacitum est Deo fides et mansuetudo.
Quasi dicat: non oportet quod fidem istam manifestes per operis executionem, ubi
hoc fit cum scandalo proximorum. Sed contra videtur esse quod dicitur supra X,
10: corde creditur ad iustitiam, ore autem confessio fit ad salutem. Non ergo
videtur quod sufficiat corde solum coram Deo fidem habere, sed oportet huiusmodi
fidem proximo manifestare, confitendo. Dicendum est autem quod eorum quae sunt
fidei, quaedam sunt quae non sunt perfecte per Ecclesiam manifestata, sicut in
primitiva Ecclesia nondum erat perfecte declaratum apud homines quod illi qui
erant ex Iudaeis conversi non tenerentur legalia observare, et sicut tempore

