mensa est sacra Scriptura Iudaeis apposita. Prov. IX, 2: proposuit mensam suam.
Quae quidem fit in laqueum, quando occurrit aliquod ambiguum, in captionem,
quando male intelligitur, in scandalum, quando ruit in pertinaciam erroris, et
retributionem, ut supra. Secundo ponit ipsum defectum quantum ad cognitivam
virtutem, cum dicit obscurentur oculi eorum ne videant, quod magis praenuntiando
quam optando dicitur. Eph. IV, 18: tenebris obscuratum habentes intellectum. Et
quantum ad effectum cum dicit et dorsum eorum, id est liberum arbitrium quod
portat ad bona et ad mala, semper incurva, id est incurvari permitte ab aeternis
ad temporalia, a rectitudine iustitiae ad iniquitatem. Is. LI, 23: incurvare ut
transeamus.
Lectio 2
[86215] Super Rom., cap. 11 l. 2
Postquam apostolus ostendit quod casus Iudaeorum non est universalis, hic
incipit ostendere quod casus eorum non est inutilis neque irreparabilis. Et
circa hoc duo facit. Primo ostendit casum Iudaeorum esse utilem et reparabilem;
secundo excludit gloriam gentilium Iudaeis insultantium, ibi quod si aliqui ex
ramis, et cetera. Circa primum duo facit. Primo proponit quaestionem; secundo
solvit, ibi absit, et cetera. Dicit ergo primo: dictum est et probatum, quod
caeteri Iudaei praeter electos sunt excaecati. Dicit ergo, quaestionem movens,
numquid sic offenderunt ut caderent? Quod potest dupliciter intelligi. Uno modo
sic: numquid Deus permisit eos offendere solum ut caderent, id est propter
nullam aliam utilitatem inde consequentem, sed solum volens eos cadere? Quod
quidem esset contra bonitatem divinam, quae tanta est, ut Augustinus dicit in
Enchiridion, quod numquam permitteret aliquid mali fieri nisi propter bonum,
quod ex malo elicit. Unde et Iob XXXIV, 24 dicitur: conteret multos et
innumerabiles, et stare faciet alios pro eis. Et Apoc. III, 11 dicitur: tene
quod habes, ne alter accipiat coronam tuam, quia scilicet Deus aliquos sic
permittit cadere, ut quorumdam casus sit aliorum salutis occasio. Alio modo
potest intelligi sic: numquid sic offenderunt ut caderent? Id est perpetuo in
casu remanerent? Ps. XL, 9: numquid qui dormit non adiiciet ut resurgat? Deinde
cum dicit absit, etc., solvit quaestionem. Et primo secundum primum intellectum
ostendens casum Iudaeorum fuisse utilem; secundo solvit quaestionem quantum ad
secundum intellectum, ostendens casum Iudaeorum esse reparabilem, ibi quod si
delictum illorum, et cetera. Dicit ergo primo absit, ut scilicet inutiliter
caderent. Sed, magis, illorum, scilicet Iudaeorum, delicto, salus gentibus facta
est occasionaliter. Unde et dominus dicit Io. IV, 22: salus ex Iudaeis est. Quod
quidem potest intelligi tripliciter. Primo modo, quia per delictum quod in
occisione Christi commiserunt, est subsecuta salus gentium per redemptionem
sanguinis Christi. I Petr. I, 18: non enim corruptibilibus auro vel argento
redempti estis de vana vestra conversatione paternae traditionis, sed pretioso
sanguine agni immaculati. Secundo modo potest intelligi de delicto quo doctrinam
apostolorum repulerunt, ex quo confectum est ut apostoli gentibus praedicarent,
secundum illud Act. XIII, 46: vobis oportebat primum loqui verbum Dei, sed
quoniam repulistis illud, ecce convertimur ad gentes, et cetera. Tertio modo
potest intelligi de hoc quod propter suam impoenitentiam sunt in omnes gentes
dispersi. Et sic Christus et Ecclesia ubique a libris Iudaeorum testimonium
habuit fidei Christianae, ad convertendos gentiles qui suspicari potuissent
prophetias de Christo, quas praedicatores fidei inducebant, esse confictas, nisi
probarentur testimonio Iudaeorum; unde in Ps. LVIII, 12 dicitur: ostendit mihi
super inimicos meos, scilicet Iudaeos, ne occidas eos, ne quando obliviscantur
populi mei: disperge illos in virtute tua. Sequitur ut illos aemulentur. Et quia
non dicit qui vel quos, cum etiam sit duplex aemulatio, scilicet indignationis
et imitationis, potest hoc quatuor modis exponi. Primo modo ut intelligatur sic
ut, gentiles, illos, scilicet Iudaeos, aemulentur, id est imitentur in cultu
unius Dei. Eph. II, 12: eratis in illo tempore sine Christo alienati a
conversatione Israel, et postea subdit: nunc autem vos, qui aliquando eratis
longe, facti estis prope in sanguine Christi. I Thess. II, v. 14: vos imitatores
facti estis Ecclesiarum Dei, quae sunt in Iudaea. Vel ut gentiles aemulentur
Iudaeos, id est indignentur contra eos propter incredulitatem eorum. Ps. CXVIII,
158: vidi praevaricantes et tabescebam, quia eloquia tua non custodierunt.

