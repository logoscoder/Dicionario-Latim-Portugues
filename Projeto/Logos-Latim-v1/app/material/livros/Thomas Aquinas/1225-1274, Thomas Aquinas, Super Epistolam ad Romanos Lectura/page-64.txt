regimur contra peccata futura, ibi quid ergo dicemus, et cetera. Circa primum
duo facit. Primo agit de processu peccati; secundo, de processu gratiae
destruentis peccatum, ibi sed non sicut delictum, et cetera. Circa primum duo
facit. Primo proponit processum peccati; secundo manifestat, ibi usque ad legem,
et cetera. Circa primum duo facit. Primo proponit processum peccati; secundo
ostendit eius universalitatem, ibi et ita in omnes, et cetera. Circa primum duo
facit. Primo ostendit peccati originem; secundo, originem mortis, ibi et per
peccatum mors, et cetera. Dicit ergo primo quod per Christum reconciliationem
accepimus. Ita enim a Christo reconciliatio procedit in mundum, sicut per unum
hominem, scilicet per Adam, peccatum intravit in hunc mundum. I Cor. XV, 22:
sicut in Adam omnes moriuntur, ita et in Christo omnes vivificabuntur. Est autem
hic considerandum quod haeretici Pelagiani peccatum originale in parvulis esse
negantes, haec verba apostoli dicebant esse intelligenda de peccato actuali.
Quod quidem secundum eos in hunc mundum intravit per Adam, in quantum omnes
peccantes peccatum Adae imitantur, secundum illud Osee VI, 7: ipsi autem sicut
Adam transgressi sunt pactum, et cetera. Sed, sicut dicit Augustinus contra eos,
si de introitu peccati actualis, qui est per imitationem, hic apostolus
loqueretur, non diceret peccatum per hominem in hunc mundum intrasse, sed magis
per Diabolum quem peccantes imitantur; secundum illud Sap. II, v. 24: invidia
Diaboli mors introivit, et cetera. Est ergo intelligendum quod per Adam peccatum
in hunc mundum intravit, non solum imitatione sed etiam propagatione, id est per
carnis originem vitiatam, secundum illud Eph. II, 3: eramus natura filii irae,
et in Ps. l, 7: ecce enim in iniquitatibus conceptus sum, et cetera. Sed videtur
hoc esse impossibile, quod per originem carnis peccatum ab uno in alium
traducatur. Peccatum enim est in anima rationali, quae non traducitur per
originem carnis, tum quia intellectus non est alicuius corporis actus, et ita
non potest per virtutem corporalis seminis causari, ut philosophus dicit in
libro de generatione animalium. Tum etiam quia cum anima rationalis sit quaedam
res subsistens, ut puta per se operationem habens et corpore corrupto non
corrumpatur, consequens est, quod non generetur, corpore generato, sicut aliae
formae, quae non possunt per se subsistere, sed potius causatur a Deo.
Consequens igitur videtur quod nec peccatum, quod est accidens animae, possit
per carnis originem traduci. Ad hoc autem rationabiliter respondetur, quod licet
in semine non sit anima, est tamen in semine virtus dispositiva corporis ad
animae receptionem, quae cum corpori infunditur, etiam ei suo modo conformatur,
eo quod omne receptum est in recipiente per modum recipientis. Et exinde videmus
quod filii similantur parentibus, non solum in defectibus corporalibus, sicut
leprosus generat leprosum et podagricus podagricum, sed etiam in defectibus
animae, sicut iracundus iracundum et amentes ex amentibus nascuntur. Quamvis
enim pes, qui est subiectum podagrae, non sit in semine, nec anima quae est
subiectum irae vel amentiae, est tamen in semine virtus formativa corporalium
membrorum et dispositiva ad animam. Sed adhuc remanet dubitatio, quia defectus,
qui ex vitiata origine trahuntur, non habent rationem culpae. Non enim merentur
poenam, sed magis misericordiam, sicut philosophus dicit de eo qui nascitur
caecus, vel quocumque alio modo aliter orbatus. Et hoc ideo, quia de ratione
culpae est quod sit voluntaria et in potestate hominis cui culpa imputatur. Sic
igitur si aliquis defectus in nos pervenit per originem primi parentis, non
videtur in nobis habere rationem culpae, sed poenae. Et ideo dicendum est, quod
sicut peccatum actuale est peccatum personae, quia per voluntatem personae
peccantis committitur, ita peccatum originale est peccatum naturae, quod per
voluntatem principii humanae naturae commissum est. Est enim considerandum quod
sicut diversa corporis membra partes sunt personae unius hominis, ita omnes
homines sunt partes et quasi quaedam membra humanae naturae. Unde et Porphyrius
dicit quod participatione speciei plures homines sunt unus homo. Videmus autem
quod actus peccati exercitus per aliquod membrum, puta per manum vel pedem, non
habet rationem culpae ex voluntate manus vel pedis, sed ex voluntate totius
hominis, a qua sicut a quodam principio derivatur motus peccati ad singula
membra. Et similiter a voluntate Adae, qui fuit principium humanae naturae, tota
inordinatio naturae habet culpae rationem in omnibus, ad quos pervenit quantum
ad hoc quod susceptivi sunt culpae. Et sicut peccatum actuale, quod est peccatum
personae, trahitur ad singula membra per aliquem actum personalem, ita peccatum

