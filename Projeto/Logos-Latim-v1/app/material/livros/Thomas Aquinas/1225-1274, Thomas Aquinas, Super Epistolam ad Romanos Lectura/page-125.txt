per auctoritatem Isaiae. Et ponit duas auctoritates, quarum prima videtur
pertinere ad omnes credentes ex Iudaeis, secunda specialiter ad apostolos, ibi
et sicut praedixit, et cetera. Dicit ergo primo: dictum est per Oseam pro
gentibus, Isaias autem clamat, id est aperte loquitur pro conversione Israel.
Is. LVIII, 1: clama, ne cesses, quasi tuba exalta vocem tuam. In hac autem prima
auctoritate, primo, ponit paucitatem conversorum Israel, dicens si fuerit
numerus filiorum Israel quasi arena maris, id est innumerabiles prae multitudine
gentium. Gen. XXII, 17: multiplicabo semen tuum velut arenam maris et cetera.
III Reg. IV, 20: Iuda et Israel innumerabiles quasi arena maris. Reliquiae
salvae fient, id est non omnes, nec maior pars, sed aliqui pauci qui
relinquentur ex excidio aliorum. Mich. VII, v. 1: factus sum sicut qui colligit
in autumno racemos vindemiae. Infra XI, 5: reliquiae secundum electionem gratiae
salvae factae sunt. Secundo, ibi verbum enim consummans, etc., assignat causam
salutis, et, primo, ponit efficaciam evangelici verbi, dicens verbum enim
consummans et abbrevians in aequitate. Ubi notatur duplex efficacia evangelici
verbi. Prima est, quia consummans, id est, perficiens; ut enim dicitur Hebr.
VII, 19: nihil ad perfectum adduxit lex. Dominus autem dicit, Matth. V, 17: non
veni solvere legem, sed adimplere: tum quia figuris legis veritatem adhibuit,
tum quia praecepta legis moralia debito modo exposuit, et occasiones
transgrediendi abstulit, et etiam eis consilia perfectionis adiunxit. Unde et
iuveni diviti Matth. c. XIX, 21, qui omnia mandata legis servaverat, dixit: unum
tibi deest, si vis perfectus esse, vade et vende omnia quae habes, et cetera. Et
propter hoc discipulis suis dicebat Matth. c. V, 49: estote perfecti sicut et
pater vester caelestis perfectus est. Secunda efficacia est abbreviandi, et haec
convenienter primae adiungitur, quia quanto aliquod verbum est magis perfectum,
tanto est altius, et per consequens magis simplex et breve. Est autem verbum
Evangelii abbrevians verba legis, quia omnia sacrificia figuralia legis in uno
vero sacrificio comprehendit, quo Christus obtulit seipsum pro nobis hostiam, ut
dicitur Ephes. V, 2. Omnia vero praecepta legis moralia in duobus praeceptis
charitatis concludit Matth. XXII, 40: in his duobus mandatis universa lex pendet
et prophetae. Unde dicit abbrevians in aequitate, vel quia nihil est
praetermissum de multitudine figurarum et praeceptorum legis, quin sub brevitate
Evangelii comprehenderetur; vel quia nihil ipsorum remanet observandum quod est
aequum secundum dictamen rationis naturalis Ps. CXVIII, 72: omnia mandata tua
aequitas. Subaudiendum est autem erit ut sit sensus: verbum Evangelii erit
abbrevians et consummans in aequitate. Secundo cum dicit quod verbum, etc.,
assignat rationem praedictae efficaciae, dicens quia dominus super terram,
existens, id est in terris tamquam homo inhabitans (secundum illud Baruch III,
38: post haec in terris visus est, et cum hominibus conversatus est) faciet
verbum breviatum. Perfectius enim debet esse verbum et maioris virtutis quod
ipse dominus Deus carnem indutus locutus est per semetipsum, quam verba quae
locutus est per prophetas, secundum illud Hebr. I: multifarie multisque modis
olim Deus loquens patribus in prophetis, et cetera. Vel aliter: quia dominus,
scilicet Deus pater, faciet super terram verbum breviatum, id est incarnatum,
quia filius Dei exinanivit semetipsum, formam servi accipiens. Dicitur autem
exinanitum vel breviatum, non quia aliquid subtractum sit plenitudini vel
magnitudini divinitatis ipsius, sed quia nostram exilitatem et parvitatem
suscepit. Habetur autem haec auctoritas Is. X, 22, ubi secundum litteram nostram
sic dicitur: si fuerit populus tuus Israel quasi arena maris, reliquiae
convertentur ex eo. Consummatio abbreviata inundabit iustitiam. Consummationem
enim et abbreviationem dominus Deus exercituum faciet in medio omnis terrae.
Deinde cum dicit et sicut praedixit Isaias, etc., inducit auctoritatem
pertinentem specialiter ad apostolos, dicens et sicut praedixit Isaias I, 9:
nisi dominus Sabaoth, id est, exercituum vel virtutum, reliquisset nobis,
scilicet ex sua misericordia, semen, id est, verbum Evangelii; Lc. VIII, 11:
semen est verbum Dei. Vel, semen, id est Christum, Gal. III, 16: et semini tuo
qui est Christus. Vel, semen, id est, apostolos, Is. VI, 13: semen sanctum erit
id quod steterit in ea. Sicut Sodoma facti essemus, et sicut Gomorrha similes
fuissemus. Gravius enim fuit peccatum Iudaeorum quam Sodomorum. Thr. IV, 6:
maior effecta est iniquitas populi mei peccato Sodomorum. Et Ez. XVI, 48: non
fecit Sodoma ipsa et filiae eius sicut fecisti tu et filiae tuae. Et ideo quod

