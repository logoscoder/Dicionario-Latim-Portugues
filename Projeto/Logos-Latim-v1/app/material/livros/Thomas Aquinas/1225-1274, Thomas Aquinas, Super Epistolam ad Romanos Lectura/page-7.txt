hoc non competeret filio mitti a patre quod falsum est cum ipse dicat, Io. VI,
38, se descendisse ut faciat voluntatem eius qui misit eum. Alii vero posuerunt,
sicut Arius, huiusmodi filiationem esse creatam ita quod filius Dei sit
excellentissima creatura ex nihilo tamen producta postquam prius non fuerat. Sed
secundum hoc omnia non essent per ipsum facta, contra id quod dicitur Io. I, 3.
Oportet enim esse non factum per quem facta sunt omnia. Et haec tria excluduntur
per hoc quod signanter addit suo, id est proprio et naturali. Dicit enim
Hilarius: hic verus et proprius est filius origine et non adoptione, veritate,
non nuncupatione, nativitate, non creatione; procedit enim a patre sicut verbum
a corde, quod pertinet ad eandem naturam praesertim in Deo, in quo non potest
aliquid accidentaliter advenire. Unde ipse dicit Io. X, 30: ego et pater unum
sumus. Quod dicit unum liberat te ab Ario; quod dicit sumus liberat a Sabellio,
ut Augustinus dicit. Secundo tangit temporalem originem cum dicit qui factus
est. Ubi statim videntur patrocinium sui erroris assumere tres praedicti errores
per hoc quod dicit qui factus est ei. Non enim confitentur aeternum sed factum.
Sed per ea quae adduntur tollitur eorum intentio. Quia enim dicit qui factus est
ei, excludit dictum Sabellii. Non enim potest esse filius factus patri si sit
eadem persona cum ipso, sed per incarnationem erit filius virginis. Quod vero
subdit ex semine David, tollit intentionem Photini. Si enim per adoptionem esset
factus Dei filius non diceretur factus esse ex semine David sed magis ex
spiritu, scilicet qui est spiritus adoptionis filiorum, ut dicitur Rom. VIII,
15, et ex semine Dei, ut dicitur I Io. III, 9. Quod vero sequitur secundum
carnem, tollit intentionem Arii qui ponit eum factum non solum secundum carnem
sed etiam secundum divinam naturam. Est etiam considerandum ulterius quod circa
ipsum incarnationis mysterium multipliciter aliqui erraverunt. Nestorius enim
posuit unionem verbi ad hominem esse factam solum secundum inhabitationem,
scilicet prout filius Dei hominem illum inhabitavit excellentius caeteris.
Manifestum est enim quod alia est substantia inhabitantis et inhabitati, sicut
hominis et domus; secundum hoc ponebat aliam esse personam vel hypostasim verbi
et hominis, ita quod alius esset, secundum personam, filius Dei et alius filius
hominis. Sed hoc manifeste apparet falsum esse, per hoc quod apostolus, Phil.
II, 7, unionem huiusmodi vocat exinanitionem. Pater autem et spiritus sanctus
inhabitant homines secundum illud, Io. XIV, 23: ad eum veniemus et apud eum
mansionem faciemus. Sequeretur igitur quod pater et spiritus sanctus essent
exinaniti, quod est absurdum. Hoc ergo excluditur per hoc quod apostolus dicit
de filio suo, qui, scilicet filius Dei, est factus secundum carnem, id est
habens carnem, ex semine David. Qui modus loquendi locum non haberet si haec
unio facta esset solum secundum inhabitationem. De aliis enim, quos verbum
inhabitat, non dicitur quod verbum factum est hic vel ille, sed quod factum est
ad Ieremiam vel Isaiam. In hoc ergo quod apostolus cum dixit: de filio suo,
addidit qui factus est ei ex semine David, manifeste excludit errorem
praedictum. Rursus aliqui alii, licet duas personas non concedant in Christo,
concedunt tamen duas hypostases vel duo supposita quod in idem redit, quia nihil
aliud est persona quam hypostasis et suppositum rationalis naturae. Cum ergo sit
una solum hypostasis et unum suppositum in Christo, quod est suppositum vel
hypostasis verbi aeterni, non potest dici quod illa hypostasis sit facta filius
Dei, quia non incepit esse filius Dei. Et ideo non proprie dicitur quod homo sit
factus Deus vel filius Dei. Sed tamen, si inveniatur ab aliquo doctore dictum
exponendum est sic: factum est, ut homo esset Deus. Secundum hoc proprie dicitur
Dei filius factus est homo quia semper non fuit homo. Et ideo legendum est quod
hic dicitur ut ly qui accipiatur ex parte subiecti, ut sit sensus: qui, filius
Dei, factus est ex semine David; non autem ex parte praedicati, quia sensus
esset quod aliquis existens ex semine David, factus est filius Dei: quod non
dicitur vere et proprie, sicut dictum est. Fuerunt autem alii qui posuerunt
unionem esse factam secundum conversionem verbi in carnem, sicut dicitur aer
fieri ignis. Unde Eutyches dixit quod etiam ante incarnationem fuerunt duae
naturae, post incarnationem vero una. Sed hoc est expresse falsum quia, cum Deus
sit immutabilis, secundum illud Mal. c. III, 6: ego Deus et non mutor, non
potest in aliquid aliud converti. Unde cum dicitur factus est non intelligitur
secundum conversionem sed secundum unionem, absque divina mutatione. Potest enim
aliquid de novo dici relative de aliquo absque eius immutatione, puta: aliquis,

