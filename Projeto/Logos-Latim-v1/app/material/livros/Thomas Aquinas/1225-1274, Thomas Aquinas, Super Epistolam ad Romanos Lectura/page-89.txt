maxime attribuitur principali agenti, quod secundum proprietatem suam movet, non
autem agenti quod movet vel agit secundum proprietatem alterius a quo movetur.
Manifestum est autem quod ratio hominis, secundum illud quod est proprium sibi,
non inclinatur ad malum sed secundum quod movetur a concupiscentia. Et ideo
operatio mali quam ratio facit, prout est a concupiscentia victa, non
attribuitur principaliter rationi, quae hic per hominem intelligitur, sed potius
ipsi concupiscentiae vel habitui, ex quo ratio inclinatur ad malum. Dicitur
autem peccatum habitare in homine, non quasi peccatum sit res aliqua, cum sit
privatio boni, sed designatur permanentia huiusmodi defectus in homine. Deinde
cum dicit scio enim probat quod peccatum habitans in homine, operetur malum quod
homo facit. Et primo ponit medium ad probandum propositum; secundo illud medium
manifestat, ibi nam velle, et cetera. Probat ergo primo quod peccatum habitans
in homine operetur malum quod homo facit. Quae quidem probatio manifesta est
secundum quod verba referuntur ad hominem sub gratia constitutum, qui est
liberatus a peccato per gratiam Christi, ut supra VI, 22 habitum est. Quantum
ergo ad eum in quo Christi gratia non habitat, nondum est liberatus a peccato.
In carne autem gratia Christi non habitat sed habitat in mente, unde infra VIII,
10 dicitur, quod si Christus in nobis est, corpus quidem mortuum est propter
peccatum, spiritus autem vivit propter iustificationem. Igitur adhuc in carne
dominatur peccatum quod operatur concupiscentia carnis. Carnem enim hic accipit
simul cum viribus sensitivis. Sic enim caro distinguitur contra spiritum et ei
repugnat, in quantum appetitus sensitivus tendit in contrarium eius quod ratio
appetit, secundum illud Gal. V, v. 17: caro concupiscit adversus spiritum. Dicit
ergo: dictum est quod in me, etiam per gratiam reparato, peccatum operatur; sed
intelligendum est in me, secundum carnem simul cum appetitu sensitivo. Scio
enim, per rationem et experimentum, quod bonum, scilicet gratiae, quo reformatus
sum, non habitat in me. Sed ne intelligatur secundum rationem, secundum modum
superius positum, exponit: hoc est in carne mea. Nam in me, id est, in corde
meo, hoc bonum habitat, secundum illud Eph. III, 17: habitare Christum per fidem
in cordibus vestris. Et per hoc patet, quod hoc verbum non patrocinatur
Manichaeis, qui volunt carnem non esse bonam secundum naturam, et ita non esse
creaturam Dei bonam, cum scriptum sit I Tim. IV, 4: omnis creatura Dei bona est.
Non enim hic apostolus agit de bono naturae, sed de bono gratiae, quo a peccato
liberamur. Si vero hoc referatur ad hominem sub peccato existentem, superflue
additur quod dicit hoc est in carne mea. Quia in homine peccatore bonum gratiae
non habitat nec quantum ad carnem, nec quantum ad mentem; nisi forte quis
extorte velit exponere hoc esse dictum quia peccatum, quod est privatio gratiae,
quodammodo a carne derivatur ad mentem. Deinde cum dicit nam velle, etc.,
manifestat quod dixerat. Et primo ex hominis facultate; secundo, ex hominis
actione, quae facultatem demonstrat, ibi non enim quod volo, et cetera. Facultas
autem hominis primo describitur quantum ad voluntatem, quae videtur in hominis
esse potestate. Unde dicit nam velle adiacet mihi, id est propinquum est mihi,
quasi sub mea potestate existens. Nihil enim est tam in hominis voluntate
constitutum, quam hominis voluntas, ut Augustinus dicit. Secundo ponit
facultatem hominis, vel potius difficultatem, quantum ad consummationem
effectus, cum subdit perficere autem bonum non invenio, scilicet in mea
potestate existens, secundum illud Prov. XVI, 1: hominis est praeparare animum;
et iterum: cor hominis disponit viam suam, sed domini est dirigere gressus eius.
Hoc autem verbum patrocinari videtur Pelagianis, qui dicebant quod initium boni
operis est ex nobis in quantum bonum volumus. Et hoc est quod videtur apostolus
dicere: perficere autem bonum non invenio. Sed hunc sensum excludit apostolus
Phil. c. II, 13 dicens: Deus est qui operatur in nobis velle et perficere. Quod
ergo dicit velle adiacet mihi, scilicet per gratiam iam reparato, est ex
operatione divinae gratiae, per quam quidem gratiam non solum volo bonum, sed
etiam aliquid boni facio, quia repugno concupiscentiae et contra eam ago ductus
spiritu, sed non invenio in mea potestate quomodo istud bonum perficiam, ut
scilicet totaliter concupiscentiam excludam. Et per hoc manifestatur, quod bonum
gratiae non habitat in carne, quia si in carne habitaret, sicut habeo facultatem
volendi bonum per gratiam habitantem in mente, ita haberem facultatem
perficiendi bonum per gratiam habitantem in carne. Si vero referatur ad hominem
sub peccato constitutum, sic exponi poterit, ut velle accipiatur pro voluntate

