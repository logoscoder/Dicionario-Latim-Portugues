prophetas, intelligent, scilicet fidei veritatem. Ps. II, 10: et nunc, reges,
intelligite, et cetera.
Lectio 3
[86230] Super Rom., cap. 15 l. 3
Postquam apostolus se excusavit de praesumptione quae ei potuisset adscribi, ex
hoc quod Romanos instruxerat et correxerat, hic se excusat de eo quod eos
visitare distulerat. Et circa hoc tria facit. Primo ponit impedimentum
visitationis praeteritum; secundo ponit visitandi propositum, ibi nunc vero
ulterius, etc.; tertio promittit visitationis fructum, ibi scio autem, et
cetera. Dicit ergo primo. Dictum est: praedicavi Evangelium per multa loca, in
quibus Christus non fuerat nominatus, propter quod, hactenus, impediebar
plurimum, ex huiusmodi occupatione, venire ad vos. Et istud impedimentum usque
nunc duravit, unde subdit et prohibitus sum usque adhuc. Quod quidem potest
referri ad multitudinem occupationum quas in aliis locis habuerat, vel etiam ad
divinam providentiam per quam apostoli impediebantur ne pervenirent ad quosdam
et dirigebantur in salutem aliorum, secundum illud Act. XVI, 6: transeuntes
Phrygiam et Galatiae regionem, vetati sumus a spiritu sancto loqui verbum in
Asia. Unde et supra I, 13 dictum est: saepe proposui venire ad vos, et
prohibitus sum usque adhuc. Et hoc est quod dicitur Iob XXXVII, 12 de nubibus,
per quas praedicatores intelliguntur: lustrant cuncta per circuitum quocumque
eos voluntas gubernantis duxerit. Deinde cum dicit nunc vero ulterius, etc.,
manifestat propositum suum de eorum visitatione. Et primo promittit eis suam
visitationem; secundo assignat causam quare oporteat eam differre, ibi nunc
igitur proficiscar, etc.; tertio assignat eis visitationis terminum, ibi hoc
igitur cum consummavero, et cetera. Dicit ergo primo ita: usque modo sum
prohibitus, nunc vero, iam peragratis omnibus his locis, ulterius non habens
locum, id est necessitatem permanendi in his regionibus, in quibus iam per me
fundata est fides, cupiditatem habens veniendi ad vos ex multis iam
praecedentibus annis secundum illud supra I, 11: desidero enim videre vos, ut
aliquid impartiar vobis gratiae spiritualis, cum in Hispaniam proficisci
coepero, quo scilicet ire intendebat ut etiam in extremis terrae fundamenta
fidei collocaret, secundum illud Is. XLIX, 6: dedi te in lucem gentium, ut sis
salus mea usque ad extremum terrae, spero quod praeteriens videbo vos. Per quod
dat intelligere quod non intendebat ad eos principaliter ire, quia reputabat eis
sufficere doctrinam Petri, qui primus inter apostolos Romanis fidem praedicavit.
Et quia tunc Romani dominabantur in toto occidente, eorum auxilio et ducatu se
sperabat in Hispaniam proficisci, unde subdit et a vobis deducar illuc.
Intendebat tamen aliquam moram apud eos contrahere; unde subdit si vobis fruitus
fuero, id est consolatus secundum illud quod supra I, 12 dictum est: simul
consolari in vobis. Et hoc ex parte, scilicet temporis, quia per aliquod tempus
intendebat cum eis consolari. Sed contra est quod Augustinus dicit in libro de
doctrina Christiana, quod illis solis rebus fruendum est, quae nos beatos
faciunt, scilicet patre, filio et spiritu sancto. Inconvenienter ergo dicit, se
fruiturum esse Romanis. Sed dicendum est quod sicut Augustinus dicit ibidem,
hominem in se non esse fruendum, sed in Deo, secundum illud ad Philemonem, 20:
ita, frater, ego te fruar in domino, quod est delectari in homine propter Deum.
Et sic intelligendum est quod dicit si fuero fruitus vobis, scilicet in Deo. Vel
quod dicit ex parte, potest referri ad bonos, quibus poterat frui in Deo. Nam
alia parte, scilicet malis, non poterat frui, sed magis de eis dolere, sicut
dicitur II Cor. XII, v. 21: ne cum venero, humiliet me Deus apud vos, et lugeam
multos ex his qui ante peccaverunt. Deinde cum dicit nunc igitur proficiscar,
assignat rationem quare differebat visitationem. Et circa hoc tria facit. Primo
ponit causam, dicens nunc igitur proficiscar, id est ideo non statim venio ad
vos, quia proficiscor Ierusalem ministrare sanctis. Circa quod sciendum est quod
legitur Act. c. IV, 34 s., illi qui ex Iudaeis a principio convertebantur ad
fidem, venditis possessionibus suis, de pretio communiter vivebant, quod cum
defecisset, maxime quadam magna fame imminente, ut legitur Act. XI, 27 ss.,
discipuli, scilicet Christiani, ex diversis partibus mundi, prout quisque
habebat, proposuerunt singuli in ministerium mittere habitantibus in Iudaea
fratribus, quod et fecerunt, mittentes ad seniores per manus Barnabae et Sauli.

