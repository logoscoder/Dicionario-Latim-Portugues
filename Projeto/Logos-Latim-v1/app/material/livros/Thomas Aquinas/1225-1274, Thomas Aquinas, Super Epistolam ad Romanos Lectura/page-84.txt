bona et mala ostendit. Sed apostolus hic videtur loqui de lege veteri, quam
significavit supra, dicens non in vetustate litterae. Dicendum est ergo, quod
sine lege poterat quidem peccatum cognosci, secundum quod habet rationem
inhonesti, id est contra rationem existens, non autem secundum quod importat
offensam divinam; quia per legem divinitus datam manifestatur homini quod Deo
displicent peccata humana, in hoc quod ea prohibet et mandat puniri. Tertio, ibi
nam concupiscentiam, et cetera. Probat quod dixerat, dicens nam concupiscentiam
nesciebam, nisi lex diceret: non concupisces. Circa quod considerandum est quod
hoc quod dixerat, peccatum non cognosci nisi per legem, posset aliquis referre
ad ipsum actum peccati, quem lex in notitiam hominis ducit dum prohibet. Et hoc
quidem verum est quantum ad aliqua peccata; dicitur enim Lev. c. XVIII, 23:
mulier non succumbet iumento. Sed quod hic non sit intellectus apostoli, patet
ex his quae hic dicuntur. Nullus enim est qui ipsum actum concupiscentiae
ignoret, cum omnes ipsum experiantur. Est ergo intelligendum, sicut supra
diximus, quod peccatum non cognoscitur nisi per legem, quantum ad reatum poenae
et offensam Dei. Ideo autem hoc probat per concupiscentiam, quia concupiscentia
prava communiter se habet ad omnia peccata. Unde Glossa, dicit et Augustinus:
hoc elegit apostolus quod est generale peccatum, scilicet concupiscentiam. Bona
est ergo lex, quae dum concupiscentias prohibet, omnia mala prohibet. Potest
autem intelligi, quod concupiscentia sit generale peccatum, secundum quod
sumitur pro concupiscentia rei illicitae, quae est de essentia cuiuslibet
peccati. Non autem sic appellavit Augustinus concupiscentiam generale peccatum,
sed quia est radix et causa omnis peccati aliqua concupiscentia specialis. Unde
et Glossa dicit quod concupiscentia est generale peccatum, unde omnia mala
veniunt. Inducit enim apostolus praeceptum legis, quod habetur Ex. XX, 17, ubi
specialiter prohibetur: non concupisces rem proximi tui, quae est concupiscentia
avaritiae, de qua loquitur I Tim. VI, 10: radix omnium malorum est cupiditas. Et
hoc ideo quia pecuniae obediunt omnia, ut dicitur Eccle. X, 19. Et ideo
concupiscentia, de qua hic loquitur, est generale malum, non communitate generis
vel speciei, sed communitate causalitatis. Nec est contrarium quod habetur
Eccli. X, v. 15: initium omnis peccati, superbia. Nam superbia est initium
peccati ex parte aversionis. Cupiditas autem est principium peccatorum ex parte
conversionis ad bonum commutabile. Potest autem dici, quod apostolus specialiter
assumit concupiscentiam ad propositi manifestationem, quia vult ostendere quod
sine lege peccatum non cognoscebatur, in quantum scilicet pertinet ad offensam
Dei: et hoc maxime patet in hoc quod lex Dei prohibet concupiscentiam quae ab
homine
non
prohibetur.
Nam
solus
Deus
hominem
reum
reputat
propter
concupiscentiam cordis, secundum illud I Reg. XVI, 17: homines vident quae
patent, Deus autem intuetur cor. Ideo autem lex Dei potius prohibuit
concupiscentiam rei alienae, quae furto aufertur, et uxoris alienae, quae per
adulterium violatur, quam concupiscentiam aliorum peccatorum, quia ista peccata
etiam in ipsa concupiscentia habent quamdam delectationem, quod non contingit de
aliis peccatis. Deinde cum dicit occasione autem, etc., ostendit quid ex lege
occasionaliter consequatur. Et primo proponit quod intendit; secundo manifestat
propositum, ibi sine lege, et cetera. Dicit ergo primo, quod peccatum occasione
accepta per mandatum, scilicet legis prohibentis peccatum, operatum est in me
omnem concupiscentiam. Per peccatum autem potest hic intelligi Diabolus secundum
emphaticam locutionem, quia ipse est peccati initium. Et secundum hoc in homine
operatur omnem concupiscentiam peccati. I Io. III, 8: qui facit peccatum, ex
Diabolo est, quia ab initio Diabolus peccat. Sed quia apostolus hic de Diabolo
mentionem non fecerat, potest dici quod peccatum actuale quodcumque, prout est
cogitatione apprehensum, operatur in homine sui concupiscentiam, secundum illud
Iac. I, 14: unusquisque tentatur a concupiscentia sua: deinde concupiscentia
parit peccatum. Sed melius est quod hoc referamus ad peccatum, quod supra
dixerat c. V, v. 12 per unum hominem in hunc mundum ingressum, scilicet ad
peccatum originale, quod scilicet ante gratiam Christi est in homine secundum
culpam et poenam, sed, veniente gratia, transit reatu et remanet actu quantum ad
fomitem peccati; vel concupiscentiam habitualem, quae operatur in homine omnem
concupiscentiam actualem, sive hoc referatur ad concupiscentias diversorum
peccatorum: alia enim est concupiscentia furti, alia adulterii, et sic de aliis;
sive referatur ad diversos concupiscentiae gradus, prout consistit in

