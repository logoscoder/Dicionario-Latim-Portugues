postea subdit: qui violenter tollitis pelles eorum desuper eis, et carnes eorum
desuper ossibus eorum. Deinde cum dicit reddite ergo, etc., monet ad reddendum
praedictum subiectionis signum. Et primo quidem in generali, dicens: ex quo
tributum debetur principibus, tamquam Dei ministris, reddite ergo omnibus
debita. Ex quo patet quod ex necessitate iustitiae tenentur subditi sua iura
principibus exhibere. Matth. XVIII, 24: oblatus est regi unus qui debebat decem
millia talenta. Et Matth. XXII, v. 21: reddite quae sunt Caesaris, Caesari, et
cetera. Secundo specificat, et, primo, ea quae sunt exteriora, dicens cui
tributum, scilicet debetis, reddite tributum, quia scilicet principi tribuitur
pro generali regimine, quo patriam in pace et quiete gubernat. Gen. c. XLIX, 15:
vidit requiem quod esset bona, factusque est tributis serviens. Cui vectigal,
scilicet debetis, reddite vectigal, quod scilicet redditur principi in aliquibus
certis locis de mercimoniis, quae deferuntur pro reparatione viarum et custodia.
Vel vectigal dicitur, quod datur principi, quando per patriam devehitur, sicut
sunt procurationes et alia huiusmodi. Secundo ponit ea quae sunt interius
exhibenda. Est autem considerandum quod principi debetur et timor et honor:
timor quidem, inquantum est dominus, sua potestate malos coercens a malis. Mal.
I, 6: si ego dominus, ubi est timor meus? Et ideo dicit cui timorem, scilicet
debetis, reddite timorem. Prov. XXIV, 21: Deum time, fili mi. Inquantum autem
quasi pater providet bonis quae sunt in laudem eorum, debetur illi honor. Mal.
I, 6: si ego pater, ubi honor meus? Et ideo subdit, cui honorem, scilicet
debetis, reddite honorem. I Petr. II, 17: regem honorificate. Sed contra est
quod dicitur Lev. XIX, 15: non honores vultum potentis. Sed hoc est
intelligendum quantum ad hoc ut pro eo a iustitia non declines. Unde subditur:
iuste iudica proximo tuo.
Lectio 2
[86223] Super Rom., cap. 13 l. 2
Supra apostolus ostendit qualiter debeant fideles ad superiores iustitiam
observare, hic ostendit quid debeant omnibus communiter exhibere. Et circa hoc
duo facit. Primo ponit quod intendit; secundo reddit rationem, ibi qui enim
diligit, et cetera. Dicit ergo primo: dictum est reddite omnibus debita, non
quidem particulariter, sed integraliter, et hoc est quod subdit nemini quidquam
debeatis. Quasi dicat: ita plene omnibus omnia debita persolvatis, ut nihil
remaneat, quod solvere debeatis. Et hoc quidem propter duo. Primo quia in ipsa
mora reddendi peccatum committitur, dum homo iniuste detinet rem alienam. Unde
dicitur Lev. XIX, 13: non morabitur opus mercenarii tui apud te usque mane. Et
eadem est ratio de aliis debitis. Secundo quia quamdiu aliquis debet, est
quodammodo servus et, cui debet, obligatur. Prov. XXII, 7: qui accipit mutuum,
servus est foenerantis. Sunt tamen quaedam debita, a quibus homo numquam potest
se absolvere. Et hoc contingit dupliciter. Uno quidem modo propter excellentiam
beneficii, cui aequivalens recompensari non potest: sicut philosophus dicit de
honore qui exhibetur Deo vel parentibus, secundum illud Ps. CXV, 12: quid
retribuam domino pro omnibus quae retribuit mihi? Alio modo propter causam
debendi, quae semper manet; vel etiam propter hoc quod illud quod redditur,
numquam exhauritur sed semper in reddendo crescit. Et propter has causas debitum
dilectionis fraternae ita solvitur, quod semper debetur. Primo quidem quia
dilectionem proximo debemus propter Deum, cui sufficienter recompensare non
possumus. Dicitur enim I Io. IV, 21: hoc mandatum habemus a Deo, ut qui diligit
Deum, diligat et fratrem suum. Secundo quia causa dilectionis semper manet, quae
est similitudo naturae et gratiae. Eccli. XIII, 19: omne animal diligit sibi
simile, sic et omnis homo proximum sibi. Tertio quia charitas in diligendo non
deficit sed proficit. Phil. I, 9: hoc oro, ut charitas vestra magis ac magis
abundet. Ideo dicit nisi ut invicem diligatis, quia scilicet dilectionis debitum
ita semel redditur, ut tamen semper maneat sub debito praecepti. Io. XV, 12: hoc
est praeceptum meum, ut diligatis invicem. Deinde cum dicit qui enim diligit,
etc., assignat causam eius quod dixerat, debito dilectionis nos numquam absolvi,
quia scilicet in dilectione tota legis impletio consistit. Unde circa hoc tria
facit. Primo proponit quod intendit; secundo manifestat propositum, ibi nam non
adulterabis, etc.; tertio infert conclusionem intentam, ibi plenitudo ergo
legis, et cetera. Dicit ergo primo: ideo dictum est quod non intendamus nos

