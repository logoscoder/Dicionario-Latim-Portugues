igitur homo, id quod est Dei, mutavit usque ad bestias, ita Deus, id quod est
divinum in homine secundum rationem, subdidit ei quod est brutale in ipso,
scilicet desiderio sensualitatis, secundum illud Ps. XLVIII, 21: homo cum in
honore esset non intellexit, similitudinem scilicet divinae imaginis propter
rationem, comparatus est iumentis insipientibus. Hoc est ergo quod dicit propter
quod tradidit illos Deus in desideria cordis, ut eorum ratio subderetur
desideriis cordis, scilicet sensualis affectus, de quibus dicitur infra XIII,
14: carnis curam ne feceritis in desideriis. Quod quidem est contra naturalem
ordinem hominis, secundum quem ratio appetitui sensibili dominatur. Gen. IV, 7:
sub te erit appetitus eius, et tu dominaberis illius. Inducit ergo homines in
desideria cordis eorum sicut in manu dominorum crudelium. Is. XIX, 4: tradam
Aegyptum in manu dominorum crudelium. Praecipue tamen circa appetitum sensitivum
bestialis quaedam deordinatio pertinet ad peccata carnalia. Nam delectationes
tactus, circa quas sunt gula et luxuria, manifeste sunt communes nobis et
brutis. Et ideo sunt magis exprobrabiles quasi magis brutales, ut dicit
philosophus in III Ethicorum. Et hoc designatur cum subdit in immunditiam quae
ad peccata carnalia pertinet, secundum illud Eph. V, 5: omnis fornicator aut
immundus, quia scilicet homo, per huiusmodi peccata, maxime convertitur et
trahitur ad id quod est infra ipsum. Unumquodque enim dicitur esse impurum sive
immundum ex commixtione vilioris, sicut argentum ex commixtione plumbi. Unde
exponens subdit ut contumeliis, id est turpibus et immundis actibus, afficiant,
id est inficiant, corpora sua in semetipsis, id est non quasi ab aliis coacti,
puta a barbaris, sed a semetipsis hoc agunt, propria sponte. Infra IX, 21: an
non habet potestatem figulus luti ex eodem luto facere aliud vas in honorem,
aliud in contumeliam? Scilicet in turpem usum. Sed cum huiusmodi immunditia sit
peccatum, videtur quod Deus in eam homines non tradat, quia, ut dicitur Iac. I,
13: Deus intentator malorum est. Dicendum est quod Deus non dicitur tradere
homines in immunditiam directe, inclinando affectum hominis ad malum, quia Deus
omnia ordinat in seipsum, Prov. XVI, v. 4: universa propter se operatus est
dominus, peccatum autem est aliquid per aversionem ab eo. Sed indirecte tradit
homines in peccatum, in quantum iuste subtrahit gratiam per quam homines
continebantur ne peccarent; sicut si aliquis alicuius substentaculum tolleret,
diceretur facere casum eius. Et per hunc modum primum peccatum est causa
sequentis peccati, sequens vero est poena prioris. Ad cuius evidentiam sciendum
est quod unum peccatum potest esse causa alterius indirecte et directe. Directe
quidem, in quantum ex uno peccato inclinatur ad aliud, quod fit tripliciter. Uno
modo secundum rationem causae finalis; sicut cum quis ex avaritia vel invidia
incitatur ad homicidium committendum. Secundo, secundum rationem causae
materialis; sicut gula inducit ad luxuriam, ministrando materiam. Tertio,
secundum rationem causae moventis; sicut cum ex multis actibus alicuius peccati
generatur habitus ad simile peccatum inducens. Indirecte autem, sicut primum
peccatum meretur exclusionem gratiae, qua subtracta, homo ruit in aliud
peccatum. Et sic primum peccatum est causa secundi indirecte sive per accidens,
sicut removens prohibens. Sed notandum est quod peccatum, in quantum huiusmodi,
non potest esse poena, quia poenam contra voluntatem patimur, peccatum autem est
voluntarium, ut Augustinus dicit. Sed quia peccatum habet quaedam adiuncta, quae
sunt contra voluntatem peccantis, ratione eorum peccatum dicitur poena
praecedentis peccati. Hoc autem est, uno modo, aliquid praecedens peccatum,
sicut subtractio gratiae ex qua sequitur ut homo peccet. Alio modo, est aliquid
adiunctum ipsi peccato, vel interius sicut est inordinatio animi, unde
Augustinus dicit in I confessionum: iussisti domine, et sic est ut poena sibi
sit omnis inordinatus animus; sive quantum ad exteriores actus, quibus
difficultates ac labores adiunguntur, secundum illud quod dicunt impii Sap. V,
7: ambulavimus vias difficiles, et cetera. Tertio, quantum ad id quod sequitur
peccatum sicut est remorsus conscientiae, infamia et similia. Deinde cum dicit
commutaverunt, ponit culpam impietatis quam commiserunt contra veritatem divinae
naturae. Et primo ponit culpam, secundo poenam, ibi propterea tradidit. Divina
autem natura potest considerari dupliciter. Uno modo secundum quod est ratio
cognoscendi, ut veritas prima, et quantum ad hoc dicit quia commutaverunt
veritatem Dei in mendacium. Quod quidem potest intelligi dupliciter. Uno modo
quia veram cognitionem quam a Deo acceperunt, perversa ratione ad falsa dogmata

