Ministerium igitur sanctorum hic dicit eleemosynam, quam fidelibus Christi
attulit in Ierusalem, secundum illud I Cor. ult.: quos probaveritis, hos mittam
perferre gratiam vestram in Ierusalem, quod si dignum fuerit, ut et ego eam,
mecum ibunt. Secundo exponit quod dixerat de ministerio sanctorum, dicens
probaverunt enim, id est approbaverunt, Macedonia et Achaia, id est fideles
utriusque regionis, per eum conversi, collectionem aliquam facere, id est
aliquam collectam, in pauperes Christi, id est ad usum pauperum, qui sunt de
numero sanctorum, secundum illud Eccli. c. XII, 4: da iusto, et non recipias
peccatorem. Qui sunt in Ierusalem, in paupertate viventes. II Cor. IX, 1: de
ministerio quod fit in sanctos ex abundanti est mihi scribere vobis. Scio enim
promptum animum vestrum, pro quo de vobis glorior apud Macedones. Tertio
assignat rationes dictorum, quarum prima est beneplacitum. Unde dicit placuit
enim illis, II Cor. IX, 7: unusquisque prout destinavit in corde suo, non ex
tristitia aut necessitate. Secunda causa est debitum. Unde subdit et debitores
sunt eorum. Supra XIII, 7: reddite omnibus debita. Rationem autem debiti
assignat, dicens nam si gentiles facti sunt participes bonorum spiritualium,
quae erant specialiter eorum, id est Iudaeorum, scilicet notitiae divinae, et
promissionum et gratiae, secundum illud supra IX, 4: quorum adoptio est filiorum
et gloria, etc.; et supra XI, 17: socius radicis et pinguedinis olivae factus
es. Sunt etiam facti participes spiritualium eorum, per hoc quod illi
praedicatores eis miserunt. Debent et in carnalibus ministrare illis, secundum
illud Eccli. c. XIV, 15: in divisione sortis da et accipe. Et Ps. sumite
Psalmum, id est spiritualia, et date tympanum, id est temporalia. Et ex hoc
sumitur argumentum quod debentur sumptus non solum illis qui praedicant, sed
etiam qui praedicatores mittunt. Deinde cum dicit hoc igitur cum, etc.,
praefigit terminum quo ad eos sit venturus, dicens hoc igitur cum consummavero,
scilicet ministerium sanctorum, et assignavero eis fructum hunc, id est
eleemosynam gentilium, quae est quidam fructus conversionis eorum, Os. X, 1:
vitis frondosa Israel fructus est ei adaequatus; proficiscar per vos in
Hispaniam. Sed videtur hic apostolus falsum dicere: nunquam enim in Hispania
fuisse legitur. In Ierusalem enim captus fuit, et exinde Romam perlatus est in
vinculis, ut habetur Act. ult., ubi est occisus simul cum Petro. Dicunt ergo
quidam quod, sicut dicitur Act. ult., cum venisset Romam Paulus, permissum est
ei manere sibimet cum custodiente se milite; et postea dicitur, quod mansit
biennio toto in suo conductu, et in illo spatio dicunt eum in Hispaniam ivisse.
Sed quia hoc certum non est, potest melius dici, quod apostolus falsum non
dixit, quia proponebat se facturum quod dicebat. Et sic verba eius erant
intelligenda quasi insinuantia eius propositum, non autem futurum eventum qui ei
erat incertus; unde non poterat hoc praedicere, nisi forte sub conditione quam
Iacobus dicit apponendam Iac. c. IV, 15: pro eo ut dicatis: si dominus voluerit,
et: si vixerimus, faciemus hoc aut illud. Et sic etiam apostolus se excusat II
Cor. c. I, 17, de hoc quod ad eos non iverat, sicut promiserat; dicens: cum ergo
volui, numquid levitate usus sum? Aut quae cogito, secundum carnem cogito, ut
sit apud me est et non? Et sic ex hoc quod ex iusta causa praetermisit facere
quod promiserat, se immunem dicit a levitate, carnalitate et falsitate. Et sic
etiam solvit hoc Gelasius Papa, et habetur in decretis: beatus, inquit, Paulus
apostolus non ideo, quod absit, fefellisse credendus est, aut sibi extitisse
contrarius, quoniam cum ad Hispaniam se promisisset iturum, dispositione divina,
maioribus occupatus causis, implere non potuit quod promisit. Quantum enim
ipsius voluntatis interfuit, hoc pronuntiavit quod re vera voluisset efficere.
Quantum vero ad divini secreta consilii (quae ut homo non potuit, licet spiritu
Dei plenus, agnoscere) superna praetermisit dispositione praeventus. Licet enim
propheticum spiritum habuerit, tamen prophetis non omnia revelantur, ut patet IV
Reg. IV, 27, ubi Eliseus dixit: anima eius in amaritudine est, et dominus
celavit a me, et non indicavit mihi. Deinde cum dicit scio autem, etc.,
praenuntiat eis fructum suae visitationis, dicens scio autem, scilicet ex
fiducia divinae gratiae, quoniam veniens ad vos, in abundantia benedictionis
Christi veniam, id est, Christus abundantius suam benedictionem dabit vobis in
meo adventu, de qua dicitur in Ps. LXXXIII, 7: etenim benedictionem dabit
legislator, ibunt de virtute in virtutem. Et sic Laban dixit ad Iacob, Gen. III,
v. 27: experimento didici quod benedixerit mihi Deus propter te. Deinde cum

