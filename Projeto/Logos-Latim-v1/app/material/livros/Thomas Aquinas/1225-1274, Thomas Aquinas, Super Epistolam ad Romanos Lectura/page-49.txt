sicut et nos habemus. II Cor. IV, 13: habentes eumdem spiritum fidei credimus.
Unde et legitur aliter, ut dicatur propter remissionem delictorum quae sunt
hominum praecedentium Christi passionem. Unde dicitur Mich. ult.: deponet
iniquitates nostras et proiiciet, et cetera. Secundo, ostendit tempus
manifestationis eius, cum subdit in sustentatione Dei ad ostensionem iustitiae
eius in hoc tempore. Quasi diceret: praecedentia delicta erant ante Christi
passionem in sustentatione Dei quasi in quadam divina Dei sustinentia: quia nec
pro eis credentes et poenitentes damnat, nec ab eis totaliter reddit absolutos,
ut scilicet, eis non obstantibus, possint introire in gloriam. Vel, secundum
aliam litteram, potest intelligi quod ipsi sancti patres erant in sustentatione
Dei, quia detinebantur in Limbo, non quidem patientes poenam sensibilem, sed
expectantes introire in gloriam per Christi passionem. Eccli. II, 3: sustine
sustentationes Dei. Ad hoc, inquam, praecedentia delicta vel praecedentes patres
erant in sustentatione Dei, ad ostensionem scilicet iustitiae eius in hoc
tempore, id est, ut in hoc tempore gratiae suam iustitiam perfecte ostenderet,
plenam remissionem peccatorum tribuendo. Ps. ci, 14: venit tempus, et cetera. Et
II Cor. VI, 2: ecce nunc tempus acceptabile, et cetera. Et hoc est quod supra
dixerat nunc esse iustitiam Dei manifestatam. Oportuit autem ut praecedentia
peccata usque ad hoc tempus essent in Dei sustentatione, ut primo convinceretur
homo de defectu scientiae, quia tempore legis naturae in errores et turpia
peccata incidit, et etiam defectu potentiae, quia post legem scriptam, quae
fecit cognitionem peccati, adhuc homo per infirmitatem peccavit. Tertio,
ostendit quod per remissionem peccatorum Dei iustitia ostendatur, sive
accipiatur Dei iustitia, qua ipse est iustus, sive qua alios iustificat. Unde
subdit ut sit ipse iustus, id est ut per remissionem peccatorum Deus appareat
esse iustus in se ipso, tum quia remittit peccata sicut promiserat, tum quia ad
iustitiam Dei pertinet quod peccata destruat, homines ad iustitiam Dei
reducendo. Ps. X, 8: iustus dominus et iustitias dilexit. Et etiam ut sit
iustificans eum, qui est ex fide Iesu Christi, id est, qui per fidem Iesu
Christi accedit ad Deum. Hebr. XI, 6: accedentem enim ad Deum oportet credere.
Lectio 4
[86181] Super Rom., cap. 3 l. 4
Postquam apostolus ostendit quod Iudaei non praecedunt gentiles, neque quantum
ad statum culpae, neque quantum ad statum iustitiae, hic concludit conclusionem
intentam, excludendo scilicet eorum gloriam qua gentibus se praeferebant. Et
circa hoc tria facit primo proponit huius gloriae exclusionem; secundo
exclusionis causam, ibi per quam legem; tertio ostendit modum quo excludit, ibi
arbitramur enim, et cetera. Circa primum duo facit. Primo proponit quaestionem
dicens: ex quo communiter es sub peccato, tu, Iudaeus, sicut et gentilis, et ex
quo gentilis iustificatur per fidem sicut et tu, ubi est gloriatio tua? Qua
scilicet in lege gloriaris, ut supra dictum est, et per hoc te gentili vis
praeferre. I Cor. V, v. 6: non est bona gloriatio vestra. Gal. c. V, 26: non
efficiamur inanis gloriae cupidi, et cetera. Secundo, huic quaestioni respondet
dicens, exclusa est, id est sublata est. I Reg. IV, v. 21: et ablata est gloria
de Israel. Os. IV, v. 7: gloriam eorum in ignominiam commutabo. Vel exclusa, id
est, expresse manifestata est. Gloriabantur enim Iudaei in gloria et cultu unius
Dei, et hanc eorum gloriam dicit exclusam, id est expressam per Christum, sicut
artifices qui aliquam imaginem in argento exprimunt, exclusores vocantur,
secundum illud Ps. LXVII, 31: ut excludant eos qui probati sunt argento. Sed
primus sensus est magis litteralis. Cum autem dicit per quam legem, ostendit
causam huius exclusionis. Quia autem Iudaeorum gloriatio erat in lege, ut supra
dictum est, ideo oportere videbatur quod per aliquid eiusdem generis, id est per
aliquam legem, eorum gloriatio excluderetur. Et ideo interrogando quaerens
subdit per quam, scilicet est eorum gloriatio exclusa? Posset autem aliquis
credere, quod eorum gloriationem exclusam apostolus diceret per aliqua praecepta
legalia, quibus quaedam maiora opera mandarentur. Et ideo interrogando subdit
factorum? Quasi dicat: numquid per aliquam legem factorum, eorum gloriationem
exclusam dico? Et respondet quod non sed per legem fidei. Et sic patet quod
duplicem legem hic inducit apostolus, scilicet factorum et fidei. Et in promptu
esse videtur quod per legem factorum intelligitur lex vetus, et per legem fidei

