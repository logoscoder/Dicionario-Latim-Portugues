lucernae lucenti in caliginoso loco. Et de hac nocte dicitur Is. XXI, 11:
custos, quid de nocte? Unde, sicut in nocte apparent umbrae ita etiam illo
tempore eminebant legalia, quae sunt umbra futurorum, ut dicitur Col. II, 17.
Tempus autem ab incarnatione Christi comparatur diei propter potentiam
spiritualis solis in mundo, de quo dicitur Mal. ult.: vobis timentibus nomen
meum orietur sol iustitiae. Unde et ipse dominus dicit Io. IX, 4: me oportet
operari opera eius qui misit me, donec dies est. Et postea subdit: quamdiu in
mundo sum, lux sum mundi. Quod ergo dicitur nox praecessit, indifferenter accipi
potest pro qualibet praedictarum trium noctium. Iam enim praecesserat eos quibus
scribebat, et magna pars temporis huius vitae, et, quod verius est, praecesserat
nox culpae; praecesserat etiam tempus legis, quod fuit ante Christum. Quod autem
subdit dies autem appropinquavit, videtur secundum intentionem apostoli
referendum esse ad diem futurae gloriae, qui licet nondum advenisset fidelibus
Christi quibus scribebat, tamen in propinquo erat eis. Secundum praedicta posset
etiam intelligi tempus gratiae Christi, quod etsi iam advenerit secundum
temporum cursum, appropinquare tamen nobis dicitur per fidem et devotionem,
sicut et Phil. IV, 5 dicitur: dominus prope est, et in Ps. CXLIV, 18: prope est
dominus omnibus invocantibus eum. Potest etiam hoc congruere his qui de peccatis
poenitere incipiunt, quibus dies gratiae appropinquat. Deinde, cum dicit
abiiciamus, etc., concludit exhortationem de honestate vitae. Et primo ponit
exhortationem; secundo exponit eam, ibi non in comessationibus, et cetera. Circa
honestatem vitae tria tangit. Primo quidem remotionem vitiorum concludens ex
praemissis: si nox praecessit, ut dictum est, abiiciamus opera tenebrarum, quia,
ut dicitur Eccle. VIII, 6, omni negotio tempus est et opportunitas. Unde,
recedente nocte, cessare debent opera noctis. Dicuntur autem opera tenebrarum
opera peccatorum: primo quidem, quia in seipsis privata sunt lumine rationis,
quo illustrari debent humana opera, Eccle. II, 14: sapientis oculi in capite
eius, stultus in tenebris ambulat, secundo, quia in tenebris aguntur, Iob XXIV,
v. 15: oculus adulteri observat caliginem, tertio, quia per ea homo ad tenebras
ducitur, secundum illud Matth. XXII, 13: mittite eum in tenebras exteriores.
Secundo inducit ad assumendas virtutes, quasi dicat: ex quo dies appropinquavit,
assumentes ea quae congruunt diei, induamur arma lucis, id est virtutes, quae et
arma dicuntur, inquantum nos muniunt. Eph. ult.: induite vos armaturam Dei, ut
possitis stare adversus insidias Diaboli. Et dicuntur lucis arma, tum quia
lumine rationis decorantur et perficiuntur, unde dicitur Prov. IV, 18: iustorum
semita quasi lux splendens procedit, tum quia lucis examen requirunt, Io. III,
21: qui facit veritatem, venit ad lucem, tum quia per opera virtutum alii
illuminantur, Matth. V, 16: sic luceat lux vestra coram hominibus, et cetera.
Tertio exhortatur ad usum virtutum et profectum, cum dicit sicut in die honeste
ambulemus. Haec enim duo videntur diei congruere. Primo quidem honestas. Nam in
die unusquisque seipsum studet componere, ut coram aliis honestus appareat. In
nocte autem non sic. Unde dicitur I Thess. c. V, 7: qui dormiunt, nocte
dormiunt: et qui ebrii sunt, nocte ebrii sunt: nos autem qui diei sumus, sobrii
simus. Unde I Cor. c. XIV, 40 dicitur: omnia honeste et secundum ordinem fiant
in vobis. Secundo homo in die ambulat, non in nocte. Unde dicitur Io. XI, 10:
qui ambulat in nocte offendit. Et ideo, quia dies est, oportet quod ambulemus,
id est de bono in melius procedamus. Unde dicitur Io. XII, 35: ambulate, dum
lucem habetis. Deinde, cum dicit non in comessationibus, etc., exponit quod
dixerat. Et, primo, exponit quomodo sunt abiicienda opera tenebrarum, quae sunt
opera peccatorum, de quibus quaedam enumerat. Primo ponens ea quae pertinent ad
corruptionem concupiscibilis, cuius corruptio est intemperantia, quae est circa
delectationes tactus et circa cibos. Unde, primo, excludit intemperantiam
ciborum, cum dicit non in comessationibus. Dicuntur comessationes superfluae et
nimis accuratae comestiones. Prov. c. XXIII, 20: noli esse in conviviis
peccatorum, nec in comessationibus eorum qui carnes ad vescendum conferunt. Quod
quidem potest esse peccatum mortale ex hoc quod secundum legem pro hac culpa
aliquis damnatur ad mortem. Dicitur enim de filio protervo Deut. XXI, 22:
comessationibus vacat, et luxuriae atque conviviis; lapidibus eum obruet
populus, et cetera. Dicitur autem aliquis vacare comessationibus atque
conviviis, non quidem si comedat magnifice secundum statum suae dignitatis,
sicut dicitur, Esther II, 18, quod Assuerus iussit praeparari convivium

