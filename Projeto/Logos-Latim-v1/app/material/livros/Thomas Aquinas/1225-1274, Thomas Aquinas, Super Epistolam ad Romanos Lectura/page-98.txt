inducit. Et primo ostendit, quod per spiritum sanctum huiusmodi gloriosa vita
datur; secundo ostendit causam quare differtur, ibi si tamen compatimur, et
cetera. Circa primum ponit talem rationem: quicumque sunt filii Dei consequuntur
aeternitatem gloriosae vitae: sed quicumque reguntur spiritu sancto sunt filii
Dei; ergo quicumque reguntur spiritu sancto, consequuntur haereditatem gloriosae
vitae. Primo ergo ponit minorem praedictae rationis; secundo maiorem, ibi si
autem, et cetera. Circa primum duo facit. Primo proponit quod intendit; secundo
probat propositum, ibi non enim accepistis, et cetera. Circa primum duo
consideranda sunt. Primo quidem quomodo aliqui aguntur a spiritu Dei. Et potest
sic intelligi: quicumque spiritu Dei aguntur, id est reguntur sicut a quodam
ductore et directore, quod quidem in nobis facit spiritus, scilicet inquantum
illuminat nos interius quid facere debeamus. Ps. CXLII, 10: spiritus tuus bonus
deducet me, et cetera. Sed quia ille qui ducitur, ex seipso non operatur, homo
autem spiritualis non tantum instruitur a spiritu sancto quid agere debeat, sed
etiam cor eius a spiritu sancto movetur, ideo plus intelligendum est in hoc,
quod dicitur quicumque spiritu Dei aguntur. Illa enim agi dicuntur, quae quodam
superiori instinctu moventur. Unde de brutis dicimus quod non agunt sed aguntur,
quia a natura moventur et non ex proprio motu ad suas actiones agendas.
Similiter autem homo spiritualis non quasi ex motu propriae voluntatis
principaliter sed ex instinctu spiritus sancti inclinatur ad aliquid agendum,
secundum illud Is. LIX, 19: cum venerit quasi fluvius violentus quem spiritus
Dei cogit; et Lc. IV, 1, quod Christus agebatur a spiritu in deserto. Non tamen
per hoc excluditur quin viri spirituales per voluntatem et liberum arbitrium
operentur, quia ipsum motum voluntatis et liberi arbitrii spiritus sanctus in
eis causat, secundum illud Phil. II, 13: Deus est qui operatur in nobis velle et
perficere. Secundo considerandum est quomodo illi, qui spiritu Dei aguntur, sunt
filii Dei. Et hoc est manifestum ex similitudine filiorum carnalium, qui per
semen carnale a patre procedentes generantur. Semen autem spirituale a patre
procedens, est spiritus sanctus. Et ideo per hoc semen aliqui homines in filios
Dei generantur. I Io. III, 9: omnis qui natus est ex Deo peccatum non facit,
quoniam semen Dei manet in eo. Deinde cum dicit non enim accepistis, etc.,
probat propositum scilicet quod spiritum sanctum accipientes sint homines filii
Dei, et hoc tripliciter. Primo quidem ex distinctione donorum spiritus sancti;
secundo, ex confessione nostra, ibi in quo clamamus, etc.; tertio, ex testimonio
spiritus, ibi ipse enim spiritus. Circa primum considerandum est, quod spiritus
sanctus duos effectus facit in nobis: unum quidem timoris, Is. XI, 3: replebit
eum spiritus timoris domini, alium amoris, supra V, 5: charitas Dei diffusa est
per spiritum sanctum in cordibus nostris, qui datus est nobis. Timor autem facit
servos, non autem amor. Ad cuius evidentiam considerari oportet, quod timor
habet duo obiecta, scilicet malum quod quis timendo refugit, et illud a quo sibi
hoc malum imminere videt. Dicitur enim homo timere et occisionem et regem qui
potest occidere. Contingit autem quandoque quod malum quod quis refugit, est
contrarium bono corporali vel temporali quod quis interdum inordinate amat et
refugit pati ab aliquo homine temporali. Et hic est timor humanus vel mundanus;
et hic non est a spiritu sancto. Et hunc prohibet dominus. Matth. X, 28: nolite
timere eos qui corpus occidunt. Alius autem est timor qui refugit malum quod
contrariatur naturae creatae, scilicet malum poenae, sed tamen refugit hoc pati
a causa spirituali, scilicet a Deo: et hic timor est laudabilis quantum ad hoc
saltem, quod Deum timet. Deut. V, 29: quis det eos talem habere mentem ut
timeant me? Et secundum hoc a spiritu sancto est. Sed inquantum talis timor non
refugit malum quod opponitur bono spirituali, scilicet peccatum, sed solum
poenam, non est laudabilis. Et istum defectum non habet a spiritu sancto sed ex
culpa hominis: sicut et fides informis quantum ad id quod est fidei, est a
spiritu sancto, non autem eius informitas. Unde et si per huiusmodi timorem
aliquis bonum faciat, non tamen bene facit, quia non facit sponte, sed coactus
metu poenae, quod proprie est servorum. Et ideo timor iste proprie dicitur
servilis, quia serviliter facit hominem operari. Est autem tertius timor qui
refugit malum quod opponitur bono spirituali, scilicet peccata vel separationem
a Deo, et hoc quidem timet incurrere ex iusta Dei vindicta. Et sic quantum ad
utrumque obiectum respicit rem spiritualem, sed tamen cum hoc habet oculum ad
poenam. Et iste timor dicitur esse initialis, quia solet esse in hominibus in

