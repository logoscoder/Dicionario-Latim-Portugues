sapientia sua confidens supra suam mensuram. Eccle. VII, 17: non plus sapias
quam necesse est. Ps. CXXX, 1: neque ambulavi in magnis, neque in mirabilibus
super me. Secundo hortatur ad id quod est medium dicens sed sapere ad
sobrietatem, scilicet mando vobis ut mensurate sapiatis secundum gratiam vobis
datam. Sobrietas enim mensuram importat. Et quamvis proprie dicatur circa potum
vini, potest tamen accipi circa quamlibet materiam, in qua homo debitam mensuram
observat. Tit. II, v. 12: sobrie et iuste et pie vivamus in hoc saeculo. Tertio
docet secundum quid accipienda sit mensuram medii, dicens et hoc, inquam, sicut
Deus unicuique divisit, id est distribuit, mensuram fidei, id est mensuram
donorum suorum, quae ordinatur ad fidei aedificationem. I Cor. XII, 7: unicuique
datur manifestatio spiritus ad utilitatem. Dat enim Deus huiusmodi dona, non
eadem omnibus, sed diversa diversis distribuit, secundum illud I Cor. XII, 4:
divisiones gratiarum sunt. Nec omnibus aequaliter dat sed unicuique secundum
certam mensuram. Eph. IV, 7: unicuique nostrum data est gratia secundum mensuram
donationis Christi. Et ideo apostolus sobrie sapiens secundum hanc mensuram
dicebat II Cor. X, 13: non autem in immensum gloriamur, sed secundum mensuram
regulae, qua mensus est nobis Deus. Soli autem Christo datus est spiritus non ad
mensuram, ut dicitur Io. III, 34. Non solum autem alias gratias gratis datas dat
Deus mensurate sed etiam ipsam fidem quae per dilectionem operatur. Unde Lc.
XVII, v. 5 discipuli Christo dixerunt: domine, adauge nobis fidem.
Lectio 2
[86220] Super Rom., cap. 12 l. 2
Praemissa admonitione, hic apostolus rationem assignat sumptam ex similitudine
corporis mystici ad corpus naturale. Et primo in corpore naturali tangit tria.
Primo quidem corporis unitatem, cum dicit sicut enim in uno corpore; secundo,
membrorum pluralitatem, cum dicit multa membra habemus: est enim corpus humanum
organicum ex diversitate membrorum constitutum; tertio officiorum diversitatem,
cum dicit omnia autem membra non eumdem actum habent. Frustra enim esset
membrorum diversitas, nisi ad diversos actus ordinarentur. Deinde aptat haec
tria ad corpus Christi mysticum, quod est Ecclesia. Eph. I, v. 22: ipsum dedit
caput super omnem Ecclesiam, quae est corpus eius. Circa quod etiam tria tangit.
Primo quidem fidelium quasi membrorum multitudinem, cum dicit ita multi. Lc.
XIV, v. 16: homo quidam fecit coenam magnam, et vocavit multos. Is. LIV, 1:
multi filii desertae. Quamvis enim sint pauci per comparationem ad infructuosam
multitudinem damnatorum, secundum illud Matth. VII, 14: arcta est via quae ducit
ad vitam, et pauci inveniunt eam, tamen absolute loquendo sunt multi. Apoc. VII,
9: post haec vidi turbam magnam, quam dinumerare nemo poterat. Secundo tangit
corporis mystici unitatem, cum dicit unum corpus sumus. Eph. II, 16: ut
reconciliet ambos in uno corpore, et cetera. Huius autem corporis mystici est
unitas spiritualis, per quam fide et affectu charitatis invicem unimur Deo,
secundum illud Eph. IV, 4: unum corpus, et unus spiritus. Et quia spiritus
unitatis a Christo in nos derivatur, supra VIII, 9: si quis spiritum Christi non
habet, hic non est eius ideo subdit in Christo, qui per spiritum suum, quem dat
nobis, nos invicem unit et Deo. Io. XVII, 2 s.: ut sint unum in nobis, sicut et
nos unum sumus. Tertio tangit officiorum diversitatem ad utilitatem communem
reductam, dicens singuli autem alter alterius membra. Membrum enim quodlibet
proprium actum habet et virtutem; inquantum ergo unum membrum sua virtute et
actu alteri prodest, dicitur membrum alterius, sicut pes dicitur membrum oculi,
inquantum oculum defert, et oculus dicitur membrum pedis, inquantum dirigit
pedem. I Cor. XII, 2: non potest dicere oculus manui: opera tua non indigeo. Ita
etiam in corpore mystico ille qui accepit gratiam prophetiae, indiget illo qui
accepit gratiam sanitatum, et ita est in omnibus aliis. Unde dum unusquisque
fidelis secundum gratiam sibi datam alteri servit, efficitur alterius membrum.
Gal. ult.: alter alterius onera portate. I Petr. IV, 10: unusquisque sicut
accepit gratiam in alterutrum illam administrantes. Deinde, cum dicit habentes
autem donationes, exequitur per partes monitionem, quam supra posuerat de sobrio
et moderato gratiae usu. Et primo ponit gratiarum diversitatem, dicens: sumus,
inquam, alter alterius membra, non secundum eamdem gratiam, sed habentes
diversas donationes differentes, non ex diversitate meritorum, sed secundum
gratiam quae data est nobis. I Cor. VII, 7: unusquisque proprium donum habet ex

