propter peccata homines incurrunt. Matth. III, 7: genimina viperarum, quis
demonstravit, et cetera. Deinde cum dicit si enim cum inimici, etc., ostendit
necessitatem praedictae consequentiae, quae procedit a minori ad maius
affirmando. Et est ibi observanda duplex comparatio minoris ad maius: una quidem
ex parte nostra, alia ex parte Christi. Ex parte quidem nostra comparat inimicos
reconciliatis. Minus enim videtur quod aliquis bene faciat inimicis, quam iam
reconciliatis. Ex parte Christi comparat mortem vitae. Potentior enim vita eius
videtur quam mors, quia, ut dicitur II Cor. ult.: mortuus est ex infirmitate,
scilicet carnis nostrae, sed vivit ex virtute Dei. Et ideo dicit: ratione
conclusum est, quod multo magis vivificati salvi erimus per ipsum. Si enim cum
inimici essemus, reconciliati sumus Deo, et hoc per mortem filii eius: multo
magis iam nos reconciliati, salvi erimus, et hoc in vita ipsius. Est autem
considerandum, quod homo dicitur inimicus Deo dupliciter. Uno modo, quia contra
Deum inimicitiam exercet, dum eius mandatis renititur. Iob XV, v. 26: cucurrit
adversus Deum erecto collo. Alio modo per hoc quod Deus homines odio habet, non
quidem secundum ipsum quod fecit, quia quantum ad hoc dicitur Sap. c. XI, 25:
dilexisti omnia, et nihil odisti eorum quae fecisti, etc.; sed quantum ad hoc
quod in homine inimicus homo, id est Diabolus, fecit, id est quantum ad
peccatum. Sap. XIV, 9: similiter odio sunt Deo impius, et cetera. Et Eccli. XII,
7: altissimus odio habet peccatores. Subtracta inimicitiae causa, scilicet
peccato, per Christum, sequitur reconciliatio per ipsum. II Cor. V, 19: Deus
erat in ipso mundum reconcilians sibi. Peccatum autem nostrum sublatum est per
mortem filii eius. Circa quod considerandum est quod mors Christi tripliciter
considerari potest. Uno modo secundum ipsam rationem mortis. Et sic dicitur Sap.
I, 13: Deus mortem non fecit in humana natura, sed est per peccatum inducta. Et
ideo mors Christi, ex communi mortis ratione, non fuit sic Deo accepta, ut per
ipsam reconciliaretur, quia Deus non laetatur in perditione vivorum, ut dicitur
Sap. I, 13. Alio modo potest mors Christi considerari secundum quod est in
actione occidentium, quae maxime Deo displicuit. Unde contra eos Petrus dicit
Act. III, 14: vos sanctum et iustum negastis et petistis homicidam, et cetera.
Unde mors Christi sic considerata, non potuit esse reconciliationis causa, sed
magis indignationis. Tertio modo potest considerari secundum quod processit ex
voluntate Christi patientis, quae quidem voluntas informata fuit ad mortem
sustinendam, cum ex obedientia ad patrem, Phil. II, 8: factus est obediens patri
usque ad mortem, tum etiam ex charitate ad homines, Eph. V, 2: dilexit nos et
tradidit se pro nobis. Et ex hoc mors Christi fuit meritoria et satisfactoria
pro peccatis nostris, et intantum Deo accepta, quod sufficit ad reconciliationem
omnium hominum, etiam occidentium Christum, ex quibus aliqui sunt salvati ipso
orante, quando dixit Lc. XXIII, v. 34: ignosce illis quia nesciunt quid faciunt.
Deinde cum dicit non solum autem, etc., ostendit quae bona iam in re consequimur
per gratiam, dicens non solum autem gloriamur, in spe gloriae quam in futuro
expectamus, sed in Deo, id est in hoc quod sumus etiam nunc Deo coniuncti per
fidem et charitatem, I Cor. I, 31, et II Cor. c. X, 17: qui gloriatur, in
domino, et cetera. Et hoc quidem per dominum nostrum Iesum Christum, per quem,
etiam nunc in praesenti tempore, reconciliationem accepimus, ut de inimicis
facti simus amici. Col. I, v. 20: per eum placuit reconciliari omnia, et cetera.
Posset autem et continuari cum eo quod dictum est: salvi erimus in vita ipsius a
peccato et a poena, et non solum salvi erimus a malis, sed etiam gloriamur in
Deo, id est per hoc quod erimus idem in futuro cum ipso. Io. XVII, 22: ut sint
unum in nobis, sicut et nos unum sumus.
Lectio 3
[86187] Super Rom., cap. 5 l. 3
Postquam apostolus ostendit quae bona per gratiam Christi consecuti sumus, hic
consequenter ostendit a quibus malis per eam liberemur. Et circa hoc tria facit.
Primo enim ostendit quod per gratiam Christi liberati sumus a servitute peccati.
Secundo ostendit quod per gratiam eius sumus liberati a servitute legis; cap.
VII, ibi an ignoratis, fratres, et cetera. Tertio ostendit quod per gratiam
Christi liberamur a damnatione; cap. VIII, ibi nihil nunc damnationis, et
cetera. Circa primum duo facit. Primo ostendit quod per gratiam Christi
liberamur ab originali peccato praeterito; secundo ostendit quod ea tuti,

