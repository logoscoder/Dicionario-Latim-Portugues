Iacob et Israel promissiones. Et Ps. CXLVII, 20: non fecit taliter omni nationi.
Deut. XXXIII, 4: legem praecepit nobis Moyses, haereditatem multitudinis Iacob.
Ex quo patet quod gentiles non peccabant non observando caeremonialia legis.
Secundo commendat in eis legis observantiam, cum dicit naturaliter faciunt quae
sunt legis, id est, quae lex mandat, scilicet quantum ad praecepta moralia, quae
sunt de dictamine rationis naturalis, sicut et de Iob dicitur, quod erat iustus
et rectus ac timens Deum et recedens a malo. Unde ipse dicit: vestigia eius
secutus est pes meus, vias eius custodivi. Sed quod dicit naturaliter,
dubitationem habet. Videtur enim patrocinari Pelagianis, qui dicebant quod homo
per sua naturalia poterat omnia praecepta legis servare. Unde exponendum est
naturaliter, id est per naturam gratia reformatam. Loquitur enim de gentilibus
ad fidem conversis, qui auxilio gratiae Christi coeperant moralia legis servare.
Vel potest dici naturaliter, id est per legem naturalem ostendentem eis quid sit
agendum, secundum illud Ps. IV, 7 s.: multi dicunt: quis ostendit nobis bona?
Signatum, etc., quod est lumen rationis naturalis, in qua est imago Dei. Et
tamen non excluditur quin necessaria sit gratia ad movendum affectum, sicut
etiam per legem est cognitio peccati, ut dicitur infra III, 20, et tamen
ulterius requiritur gratia ad movendum affectum. Tertio ostendit eorum
dignitatem, in hoc scilicet quod huiusmodi legem non habentes, ipsi sibi sunt
lex, inquantum scilicet funguntur officio legis ad seipsos, instruendo se et
inducendo ad bonum, quia, ut philosophus dicit Ethic., lex est sermo coactionem
habens ab aliqua prudentia et intellectu procedens. Et ideo dicitur I Tim. I, 9,
quod iusto lex non est posita, id est, exteriori lege non cogitur, sed posita
est iniustis, qui indigent exterius cogi. Et iste est supremus gradus dignitatis
in hominibus, ut scilicet non ab aliis, sed a seipsis inducantur ad bonum.
Secundus vero gradus est eorum qui inducuntur ab alio, sed sine coactione.
Tertius autem est eorum qui coactione indigent ad hoc quod fiant boni. Quartus
est eorum qui nec coactione ad bonum dirigi possunt. Ier. II, 30: frustra
percussi filios vestros, disciplinam non receperunt. Deinde, cum dicit qui
ostendunt, ostendit quomodo ipsi sunt sibi lex, quod quidem accipere possumus ad
similitudinem legis quae ab exteriori homine proponitur, quae scilicet consuevit
ad infirmitatem et memoriam scripto tradi; et similiter illi qui legem observant
absque exteriori auditu legis, ostendunt opus legis scriptum, non quidem
atramento, sed, primo quidem et principaliter spiritu Dei vivi, ut dicitur I
Cor. III, 3. Secundo, etiam humano studio, Prov. III, 3: describe ea in tabulis
cordis tui, scilicet praecepta sapientiae. Unde et hic sequitur in cordibus
suis, non Pergameno, aut tabulis lapideis, sive aereis. Ier. XXXI, 33: dabo
legem meam in visceribus eorum et in corde eorum superscribam eam. Deinde, cum
dicit testimonium reddente, probat quod dixerat, scilicet quod opus legis sit in
cordibus eorum inscriptum per quaedam opera quae huiusmodi scriptum annuntiant.
Et, primo, ponit illa opera, quorum unum est testimonium conscientiae, quod
tangit dicens testimonium reddente illis conscientia, quae quidem nihil aliud
est quam applicatio cognitionis habitae ad iudicandum de aliquo opere, utrum sit
bene vel male factum. Unde huiusmodi conscientia quandoque testimonium perhibet
de bono, secundum illud II Cor. I, 12: gloria nostra haec est, testimonium
conscientiae nostrae quandoque autem de malo Eccle. VII, 23: scit conscientia
tua, quia et tu crebro maledixisti aliis. Non autem potest aliquis perhibere
testimonium de aliquo opere, quod sit bonum vel malum, nisi per hoc quod habet
legis notitiam. Unde hoc ipsum quod conscientia testimonium reddit de bono vel
malo, est evidens signum quod in corde hominis sit opus legis descriptum. Aliud
autem opus est accusatio et defensio, quae sine notitia legis esse non possunt.
Et quantum ad hoc dicit et cogitationum, id est, cogitationibus, accusantium aut
etiam defendentium, id est, accusantibus vel defendentibus, more Graecorum, qui
genitivis loco ablativorum utuntur. Et hoc inter se invicem. Insurgit enim
homini circa aliquod factum aliqua cognitio accusans, dum propter rationem
aliquam cogitat se male fecisse. Ps. XLIX, 21: arguam te, et statuam contra
faciem tuam. Is. III, 9: agnitio vultus eorum respondebit eis. Quandoque etiam
insurgit aliqua cognitio defendens, dum per aliquam rationem cogitat se fecisse
bene, secundum illud Iob XXVII, v. 6: non reprehendet me cor omni vita mea. Et
inter hanc accusationem et defensionem locum habet testimonium conscientiae, cui
statur. Potest et aliter legi, ut dicatur testimonium reddente illis conscientia

