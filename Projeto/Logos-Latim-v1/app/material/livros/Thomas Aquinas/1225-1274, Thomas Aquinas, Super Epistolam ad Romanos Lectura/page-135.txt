Deus, repulisti in finem? Thr. II, 7: repulit dominus altare suum. Deinde, cum
dicit absit, etc., solvit quaestionem ostendens quod Deus non totaliter repulit
populum Iudaeorum. Et hoc est quod dicit absit, ut scilicet populus Iudaeorum
sit totaliter repulsus. Et hoc quidem, primo, probat quantum ad personam suam,
dicens: nam et ego, scilicet in fide Christi existens, Israelita sum, scilicet
gente; II Cor. XI, 22: Israelitae sunt et ego. Et quia in populo Israel erant
aliqui proselyti, qui non descenderunt secundum carnem ex patriarchis, secundo,
hoc de se excludit, subdens ex semine Abrahae. II Cor. c. XI, 22: semen Abrahae
sunt, et ego. Erant autem in populo Iudaeorum tribus distinctae secundum filios
Iacob, quorum quidam fuerunt filii ancillarum, quidam uxorum. Ioseph autem et
Beniamin filii Rachel, praedilectae uxoris. Unde, tertio, suam excellentiam in
populo Iudaeorum ostendens dicit ex tribu Beniamin. Phil. III, 5: ex genere
Israel, de tribu Beniamin. Unde et de eo exponitur a quibusdam quod legitur Gen.
penult.: Beniamin, lupus rapax mane comedet praedam, et vespere dividet spolia.
Secundo, ibi: non repulit, etc., ostendit populum illum non esse repulsum a Deo
etiam quantum ad multos electos suos. Et primo proponit quod intendit; secundo
inducit similitudinem, dicens an nescitis; tertio adaptat eam, ibi sic ergo et
in hoc tempore, et cetera. Dicit ergo primo: non solum ego non sum repulsus sed
Deus non repulit plebem suam, totam, quam praescivit, id est praedestinavit.
Supra VIII, 8: quos praescivit, hos et praedestinavit. Ps. XCIII, 14: non
repellet dominus plebem suam. Quod apostolus hic exponit quantum ad
praedestinatos. Deinde, cum dicit an nescitis, etc., inducit similitudinem de
his quae contigerunt tempore Eliae, quando etiam totus populus videbatur a cultu
unius Dei aberrasse. Ubi primo ponit interpellationem Eliae; secundo
responsionem domini, ibi sed quid dicit Scriptura divina, et cetera. Dicit ergo
primo an nescitis quid Scriptura sacra dicat in Elia, id est de Elia III Reg.
XIX, 10. Vel, in Elia id est in libro de Elia scripto. Totus enim liber regum
est principaliter scriptus ad notificandum dicta et facta prophetarum. Unde et
inter libros propheticos computatur, ut Hieron. dicit in prologo libri regum.
Quemadmodum, scilicet ipse Elias, interpellat Deum adversus Israel. Contra quod
videtur esse verbum Samuelis dicentis I Reg. XII, 23: absit hoc peccatum a me in
domino, ut cessem orare pro vobis. Multo ergo minus est contra populum
interpellandum. Sed intelligendum est quod prophetae contra populum aliquem
interpellant tripliciter. Uno modo conformando voluntatem suam voluntati divinae
eis revelatae, sicut et in Ps. LVII, 11 dicitur: laetabitur iustus, cum viderit
vindictam. Alio modo interpellando contra regnum peccati, ut scilicet non
homines, sed peccata hominum destruantur. Tertio modo ut interpellatio, vel
oratio est interpretanda per modum denuntiationis, secundum illud Ier. XVII, 18:
confundantur qui me persequuntur, id est confundentur. Duo autem in hac sua
interpellatione contra eos allegat. Primo quidem impietatem quam commiserant
contra cultum Dei, uno quidem modo persequendo ministros eius, quod tangit
dicens domine, prophetas tuos occiderunt. III Reg. XVIII, 13: numquid non
indicatum est tibi domino meo quid fecerim, cum interficeret Iezabel prophetas
domini? Act. VII, v. 52: quem prophetarum non sunt persecuti patres vestri? Alio
modo quantum ad loca Deo sanctificata, secundum illud Ps. LXXIII, 7: incenderunt
igni sanctuarium tuum. Et quantum ad hoc dicit: altaria tua suffoderunt. Unde
notandum est quod, Deut. c. XII, 5, dominus mandavit dicens: ad locum quem
elegerit dominus Deus vester de cunctis tribubus vestris, ut ponat nomen suum
ibi et habitet in eo, venietis et offeretis in illo loco holocausta et victimas
vestras. Tamen ante aedificationem templi permittebatur populo, ut in diversis
locis altaria construeret ad cultum divinum; quod quia erat contra legem,
aedificato iam templo, Ezechias rex piissimus omnia huiusmodi altaria destrui
fecit. Et hoc est quod dicitur IV Reg. c. XVIII, 22: nonne iste est Ezechias,
qui abstulit excelsa et altaria, et praecepit Iudae et Ierusalem: ante altare
hoc adorabitis in Ierusalem? Quod ergo Ezechias fecit ex pietate, hoc fecit
Achab et Iezabel ex impietate, volentes cultum Dei totaliter extirpare. Tertio,
allegat contra eos impietatem quam facere intendebant, dicens et relictus sum
ego solus, scilicet in cultu unius Dei; quod quidem dixit Elias, eo quod alii
non ita aperte manifestabant se esse Dei cultores. Dicitur enim de eo Eccli. c.
XLVIII, 1: surrexit Elias propheta quasi ignis, et verbum illius quasi facula
ardebat. Et quaerunt animam meam, scilicet ut auferant eam. Miserat enim Iezabel

