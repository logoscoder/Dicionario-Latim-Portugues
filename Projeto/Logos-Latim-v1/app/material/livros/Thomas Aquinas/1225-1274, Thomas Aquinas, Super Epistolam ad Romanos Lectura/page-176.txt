nostrum, quod regnum Dei vocat, dicens sed regnum Dei est iustitia, et pax, et
gaudium in spiritu sancto. Ut iustitia referatur ad exteriora opera, quibus homo
unicuique reddit quod suum est et ad voluntatem huiusmodi opera faciendi, ut
dicitur Matth. VI, 33: primum quaerite regnum Dei et iustitiam eius. Pax autem
referatur ad effectum iustitiae. Per hoc enim pax maxime perturbatur, quod unus
homo non exhibet alteri quod ei debet. Unde dicitur Is. c. XXXII, 17: opus
iustitiae pax. Gaudium autem referendum est ad modum quo sunt iustitiae opera
perficienda; ut enim dicit philosophus in I Ethic.: non est iustus qui non
gaudet iusta operatione. Unde et in Ps. XCIX, v. 2 dicitur: servite domino in
laetitia. Causam autem huius gaudii exprimit dicens in spiritu sancto. Est enim
spiritus sanctus quo charitas Dei diffunditur in nobis, ut dicitur supra V, 6.
Illud enim est gaudium in spiritu sancto, quod charitas parit, puta cum aliquis
gaudet de bonis Dei et proximorum. Unde I Cor. XIII, 6 dicitur, quod charitas
non gaudet super iniquitate, congaudet autem veritati. Et Gal. V, 22 dicitur:
fructus autem spiritus est charitas, gaudium, pax. Haec autem tria quae hic
tanguntur, imperfecte quidem in hac vita habentur, perfecte autem quando sancti
possidebunt regnum Dei sibi paratum, ut dicitur Matth. XXV, 34. Ibi erit
perfecta iustitia absque omni peccato. Is. LX, 21: populus tuus omnes iusti. Ibi
erit pax absque omni perturbatione timoris. Is. c. XXXII, 18: sedebit populus
meus in pulchritudine pacis, in tabernaculis fiduciae. Ibi erit gaudium. Is.
XXXV, 10: gaudium et laetitiam obtinebunt, et fugiet dolor et gemitus. Tertio
probat quod dixerat, scilicet quod in his regnum Dei consistit. Ille enim homo
videtur ad regnum Dei pertinere, qui placet Deo et a sanctis hominibus
approbatur; sed hoc illi contingit in quo invenitur iustitia, pax et gaudium:
ergo in his est regnum Dei. Dicit ergo: dictum est quod regnum Dei est iustitia,
pax et gaudium in spiritu sancto, qui ergo in hoc servit Christo, qui est rex
huius regni, secundum illud Col. I, 13: transtulit nos in regnum filii
dilectionis suae, ut scilicet vivat in iustitia, pace et spirituali gaudio,
placet Deo, qui est huius regni auctor, Sap. IV, 10: placens Deo factus dilectus
et probatus est hominibus, id est ab eis approbatur, qui sunt huius regni
participes. Eccli. XXXI, 10: qui probatus est in illo, et perfectus inventus
est. Deinde cum dicit itaque, etc., infert admonitionem intentam, dicens: ex quo
regnum Dei consistit in iustitia, pace et spirituali gaudio, itaque, ut ad
regnum Dei pervenire possimus, sectemur ea quae pacis sunt, id est ea studeamus
adimplere per quae Christianorum pacem conservemus, Hebr. XII, v. 14: pacem
sequimini et sanctimoniam, et cetera. Custodiamus invicem ea quae sunt
aedificationis, id est ea per quae invicem nos aedificemus, id est bonum
conservemus, et in melius provocemur. I Cor. XIV, 12: ad aedificationem
Ecclesiae quaerite ut abundetis. Quod quidem fiet si in iustitia et spirituali
gaudio vixerimus. Quartam rationem ponit, ibi noli propter escam, et cetera.
Quae sumitur ex reverentia divinorum operum, quibus hoc reverentiae debemus, ut
ea quae Deus operatur non debeamus destruere propter aliquod commodum corporale.
Et hoc est quod dicit noli propter escam, quae ad corporis utilitatem pertinet,
destruere opus Dei. Quod quidem non intelligitur de quocumque Dei opere. Nam
omnia quae in cibum hominis veniunt, Dei opera sunt, sicut terrae nascentia et
animalium carnes, quae sunt hominibus in cibum a Deo concessa, ut patet Gen. c.
I, 29 et IX, 3. Sed intelligitur de opere gratiae, quod in nobis ipsis
specialiter operatur. Phil. II, 13: Deus enim est qui operatur in nobis velle et
perficere pro bona voluntate. Hoc igitur opus Dei non debemus in proximo
destruere propter escam nostram, sicut facere videbantur illi qui, turbatione et
scandalo proximorum, indifferentibus utebantur.
Lectio 3
[86227] Super Rom., cap. 14 l. 3
Postquam apostolus posuit rationem ad ostendendum, quod non debemus cum scandalo
proximorum indifferenter sumere omnia, hic ostendit qualiter aliqui cibi possunt
esse mundi et immundi. Et circa hoc duo facit. Primo proponit quae sunt munda ex
sua natura, dicens omnia quidem, quae scilicet ad escam hominis pertinere
possunt, munda sunt, scilicet ex sui natura, quia ex sui natura non habent quod
animam hominis inquinent, secundum illud Matth. XV, 11: non enim omne quod
intrat in os inquinat hominem. I Tim. IV, 4: omnis creatura Dei bona. Dicebantur

