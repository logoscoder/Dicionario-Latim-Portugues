impoenitens, quod scilicet ad poenitentiam non flectitur ex Dei patientia et
longanimitate. Ier. VIII, 6: nullus est qui agat poenitentiam super peccato suo.
Thesaurizas tibi iram, id est multiplicas tibi reatum poenae. Iac. V, 3:
thesaurizastis vobis iram in novissimis diebus. Unde et hic sequitur in die
irae, id est in die iudicii, de qua dicitur Sophon. I, 15: dies illa dies irae,
quia scilicet nunc Deus vindictam non infert, quam tunc inferet, secundum illud
Ps. LXXIV, 3: cum accepero tempus, ego iustitias iudicabo. Et revelationis iusti
iudicii Dei, quia tunc revelabitur iustitia divini iudicii, quod nunc non
creditur esse, aut non videtur esse iustum. Is. LVI, 1: iuxta est salus mea ut
veniat, et iustitia mea ut reveletur. Et quia Glossa hic dicit, quod per
duritiam et cor impoenitens significatur peccatum in spiritum sanctum, quod est
irremissibile, ideo oportet videre quid sit peccatum in spiritum sanctum, et
quomodo sit irremissibile. Est igitur sciendum, quod secundum antiquos doctores
Ecclesiae qui fuerunt ante Augustinum, scilicet Athanasium, Hilarium, Ambrosium,
Hieronymum et Chrysostomum, peccatum in spiritum sanctum dicitur blasphemia, qua
opera spiritus sancti spiritui immundo attribuuntur, ut patet Matth. XII, 31.
Quod quidem dicitur irremissibile et in hoc saeculo et in futuro, quia pro hoc
peccato puniti sunt Iudaei, etiam in hoc saeculo per Romanos et in futuro per
Daemones. Vel quia non habet aliquam rationem excusationis, sicut habebat
blasphemia, quam dicebant in Christum, inquantum erat filius hominis: secundum
illud Matth. XI, 19: ecce homo vorax et potator vini. Ad quod poterant induci
per infirmitatem carnis, sicut et in veteri testamento, quia filii Israel
murmuraverunt pro defectu panis et aquae, ut legitur Ex. XVI, 2 s., quasi
humanum fuit et facile remissibile, sed quod postea dixerunt coram idolo, ut Ex.
XXXII, 4: isti sunt dii tui, Israel, qui te eduxerunt de terra Aegypti,
peccaverunt in spiritum sanctum, scilicet, opus Dei Daemonibus attribuentes.
Unde et eorum peccatum dicitur irremissibile, cum dominus subdit: ego autem in
die ultionis visitabo peccatum eorum. Augustinus autem dicit peccatum in
spiritum sanctum esse verbum vel blasphemiam, quam quis dicit contra spiritum
sanctum, per quem fit remissio peccatorum, secundum illud Io. XX, 22 ss.:
accipite spiritum sanctum, quorum remiseritis peccata, et cetera. Et hoc quidem
corde scilicet ore et opere, dum aliquis perseverat in peccato usque in finem
ultimum. Et sic finalis impoenitentia est peccatum in spiritum, de qua
manifestum est esse irremissibile. Magistri vero sequentes dicunt peccatum in
spiritum sanctum, scilicet quod committitur ex certa malitia, quae contrariatur
appropriato spiritui sancto, scilicet bonitati, sicut et peccatum in filium Dei,
quod est ex ignorantia, quae opponitur sapientiae, quae appropriatur filio. Et
similiter peccatum in patrem potest dici quod sit ex infirmitate, quae
contrariatur potentiae, quae est appropriata patri. Sic ergo peccatum quod est
in patrem vel in filium, dicitur remissibile, quia ex hoc ipso peccatum videtur
aliquam excusationem habere, quia ex ignorantia vel ex infirmitate committitur.
Quod autem ex certa malitia committitur, nullam in se habet excusationis causam:
et ideo dicitur irremissibile, quia non habet in se unde remittatur, licet
quandoque Deus illud ex sua bonitate remittat, sicut quandoque ex sua virtute
curat morbum qui est de se incurabilis. Et secundum hoc assignantur sex species
peccati in spiritum sanctum, excludentes ea per quae peccatum remittitur. Quorum
prima duo accipiuntur per respectum ad ea quae se tenent ex parte Dei, scilicet
spes divinae misericordiae, cui opponitur desperatio, et timor divinae
iustitiae, cui opponitur praesumptio. Alia vero duo accipiuntur ex parte
hominis, scilicet, contemptus boni commutabilis, cui opponitur obstinatio, quae
hic duritia dicitur, per quam scilicet aliquis firmat animum suum ad peccatum;
et destinatio aversionis a Deo, cui opponitur cor impoenitens, quod scilicet
numquam proponit per poenitentiam reverti ad Deum. Alia vero accipiuntur ex
parte donorum Dei, quorum unum est fides, secundum illud Prov. XV, 27: per fidem
purgantur peccata, et huic opponitur impugnatio veritatis agnitae. Aliud autem
est charitas, secundum illud Prov. X, 12: universa delicta operit charitas, et
huic opponitur invidentia fraternae gratiae.
Lectio 2
[86175] Super Rom., cap. 2 l. 2

