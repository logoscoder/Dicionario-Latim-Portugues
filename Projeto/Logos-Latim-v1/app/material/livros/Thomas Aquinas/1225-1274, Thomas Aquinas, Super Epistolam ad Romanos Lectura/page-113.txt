Circa primum duo facit. Primo confirmat ea quae dicturus est; secundo demonstrat
suum affectum, ibi quoniam mihi tristitia. Circa primum duo facit. Primo
confirmat dicenda per simplicem assertionem, dicens veritatem dico, quod maxime
convenit praedicatori, qui est testis veritatis. Prov. VIII, 7: veritatem
meditabitur guttur meum. Zach. VIII, 19: pacem et veritatem diligite. Et quia
quandoque aliquis veritati quam loquitur aliquod mendacium interserit, ad hoc
excludendum subdit non mentior. Eph. c. IV, 25: deponentes mendacium loquimini
veritatem. Secundo confirmat quae dicenda sunt per iuramentum, quod est quaedam
confirmatio per testimonium infallibilis veritatis. Tales autem sunt testes
sanctorum. Primo quidem Deus, secundum Iob XVI, 20: ecce in caelo testis meus.
Et ideo dicit in Christo Iesu, id est, per Christum Iesum, qui est veritas
absque mendacio. II Cor. I, 19: Dei enim filius qui praedicatus est in vobis,
non fuit in illo est, et non. Secundo testis infallibilis sanctorum est eorum
conscientia, unde subdit testimonium perhibente mihi conscientia mea. II Cor. I,
12: gloria nostra haec est, testimonium conscientiae nostrae. Et quia interdum
conscientia errat, nisi per spiritum sanctum rectificetur, subdit in spiritu
sancto. Supra VIII, 16: ipse spiritus testimonium reddit spiritui nostro. Deinde
cum dicit quoniam tristitia, etc., ostendit suum affectum ad Iudaeos per
dolorem, quem de eorum casu patiebatur, quem quidem primo exponit; secundo eius
signum ponit cum dicit optabam, et cetera. Exaggerat autem suum dolorem
tripliciter. Primo quidem ex eius magnitudine: quoniam mihi tristitia est magna,
quia scilicet est de magno malo, id est de excidio tantae gentis. Thr. II, 13:
magna est velut mare contritio tua. Sed contra hoc videtur esse quod dicitur
Eccli. XXX, 22: tristitiam non des animae tuae, quod videtur sententiae
Stoicorum consonare, qui tristitiam omnino ab animo sapientis propellebant. Cum
enim tristitia sit de malo praesenti, non potest sapienti competere, cui nullum
malum est praesens. Non enim aestimabant aliquid esse bonum nisi honestum, et
malum nisi peccatum. Sed haec opinio refellitur dupliciter. Primo quidem quia
corporales defectus licet non sint simpliciter mala, quibus scilicet homines
fiant mali, sunt tamen quaedam mala, quae natura abhorret. Unde et dominus pro
his tristatus legitur Matth. XXVI, 38: tristis est anima mea usque ad mortem.
Secundo cum ex charitate homo debet suum diligere proximum sicut seipsum,
imminet sapienti tristitia laudabilis de peccato proximi, sicut de peccato sui
ipsius; unde apostolus dicit I Cor. XII, 21: et lugeam multos ex eis qui
peccaverunt. Sic igitur reprobatur saeculi tristitia quae mortem operatur,
procedens ex amore saeculi: sed tristitia quae est secundum Deum, utpote ex
divina charitate procedens, salutem operatur, ut dicitur II Cor. VII, 10. Et
talis fuit ista tristitia. Secundo exaggerat eam ex continuitate; unde subdit et
continuus dolor. Non quod continuo actu doleret, sed secundum habitum. Ier. IX,
1: ut plorem die ac nocte interfectos populi mei. Tertio exaggerat eam ex sui
veritate, et dicit cordi meo; non enim erat superficialis, sed in corde
radicata. Thr. I, 22: multi gemitus mei et cor meum moerens. Deinde cum dicit
optabam enim, etc., ponit signum doloris dicens: optabam enim ego ipse, qui tam
fervens sum in charitate Christi, ut supra ostensum est, anathema esse a Christo
pro fratribus meis. Ubi, primo, sciendum est quod anathema est Graecum et
componitur ab ana quod est sursum, et thesis quod est positio, ut dicatur
anathema quasi sursum positum: quia scilicet cum capiebatur aliquid in praeda
quod nolebant esse in usu hominum, suspendebant illud in templo. Et inolevit
usque adhuc ut ea quae sunt separata ab hominum communi usu, anathemata
vocarentur; unde Ios. VI, v. 17 dicitur: sit civitas haec anathema, et omnia
quae in ea sunt, domino. Dicit ergo optabam ego ipse anathema esse a Christo, id
est separatus ab eo, quod quidem fit dupliciter. Uno modo per culpam, per quam
aliquis a charitate Christi separatur, eius praeceptum non servans. Io. XIV, 15:
si diligitis me, mandata mea servate. Sic autem apostolus non poterat optare
esse anathema a Christo pro quacumque causa, ut ex supra dictis in VIII, 35,
patet. Est enim hoc contra ordinem charitatis, quo quis tenetur Deum super omnia
diligere et salutem suam plusquam salutem aliorum. Et ideo non dicit, opto sed
optabam, scilicet, tempore infidelitatis. Sed secundum hoc nihil magnum dicit
apostolus, quia tunc etiam propter se volebat esse separatus a Christo. Unde et
quaedam Glossa exponit quod dicit, tristitia magna est mihi, de tristitia qua
dolebat de praeterito statu peccati, in quo a Christo voluerat esse separatus.

