conscientiam, peccatum est, et si ex genere suo bonum esse videatur, puta si
Paganus ad honorem suorum deorum virginitatem servet, vel eleemosynam det, hoc
ipso peccat. Tit. I, 15: coinquinatis et infidelibus nihil mundum est, sed
inquinatae sunt eorum et mens, et conscientia.
Caput 15
Lectio 1
[86228] Super Rom., cap. 15 l. 1
Supra apostolus docuit quod maiores debent scandala infirmorum vitare, hic docet
quod maiores debent etiam infirmitates minorum sustinere. Et circa hoc duo
facit. Primo proponit admonitionem; secundo manifestat eam, ibi unusquisque
vestrum, et cetera. Ista admonitio duo continet, quorum primum pertinet ad
exteriorem exhibitionem. Unde dicit: non solum debemus scandala infirmorum
vitare, sed etiam nos qui sumus firmiores in fide, debemus sustinere
imbecillitates infirmorum. Sicut enim in materiali aedificio eliguntur aliqua
firmiora ad sustinendum totum aedificii pondus quod ex fragiliori materia
superponitur, sicut sunt fundamenta et columnae; ita etiam in spirituali
Ecclesiae aedificio, non solum eliguntur, sed efficiuntur aliqui firmiores, ut
sustineant pondus aliorum. Unde in Ps. LXXVI, 4 dicitur: ego confirmavi columnas
eius. Et Gal. VI, 2: alter alterius onera portate. Sustinent autem firmiores
imbecillitates infirmorum, dum eorum defectus patienter ferunt, et pro posse
sublevare nituntur. Secundum autem pertinet ad interiorem intentionem. Unde
dicitur: et non debemus nobis placere, ita scilicet ut semper illud velimus
impleri quod nobis placet, sed debemus condescendere voluntatibus aliorum, ut
faciamus ea quae aliis placent et quae eis sunt utilia. I Cor. X, 33: sicut et
ego per omnia omnibus placeo. Deinde cum dicit unusquisque vestrum, etc.,
manifestat propositam admonitionem, et primo quantum ad secundam partem; secundo
quantum ad primam, ibi propter quod suscipite invicem, et cetera. Circa primum
duo facit. Primo exponit quod dixerat; secundo rationem inducit, ibi etenim
Christus non sibi, et cetera. Dicit ergo primo: ita dictum est quod nos non
debemus nobis placere, et hoc quidem est, quia unusquisque nostrum, qui sumus
firmiores, debet placere proximo suo infirmo, id est, condescendere ei in his
quae ei placent, non tamen in his quae mala sunt, sicut Is. XXX, 10 quidam
requirunt: loquimini nobis placentia, et cetera. Et ideo subdit in bonum.
Similiter etiam non debemus intendere ut hominibus placeamus propter humanum
favorem vel gloriam, cum in Ps. LII, 6 dicatur: Deus dissipavit ossa eorum qui
hominibus placent, sed ad honorem Dei, et utilitatem proximorum. Unde subdit ad
aedificationem, id est propter hoc quod aliorum voluntati condescendentes, ipsi
aedificentur in fide et dilectione Christi. Supra XIV, 19: quae aedificationis
sunt, invicem custodiamus. Deinde, cum dicit etenim Christus, assignat rationem
eius quod dixerat exemplo Christi. Et primo proponit exemplum Christi; secundo
ostendit eius exemplum esse a nobis imitandum, ibi quaecumque scripta sunt;
tertio subiungit rationem, ut id implere possimus, ibi Deus autem pacis et
cetera. Circa primum duo facit. Primo proponit exemplum, dicens: dictum est quod
non debemus nobis placere, scilicet secundum nostram privatam voluntatem, etenim
Christus, qui est caput nostrum, non sibi placuit, dum elegit pati pro nostra
salute, et ea quae suae propriae voluntati erant contraria, scilicet naturali
voluntati humanae, ut impleret divinam, quae sibi et patri erat communis,
secundum illud Matth. XXVI, 42: non mea voluntas, sed tua fiat. Secundo ad hoc
auctoritatem inducit, dicens sed sicut scriptum est in Psalmo ex persona Christi
dicentis ad patrem: o pater, improperia Iudaeorum improperantium tibi, id est,
te blasphemantium per sua mala opera et per hoc quod veritati tuae doctrinae
contradicunt, ceciderunt super me, quia videlicet opprimere me voluerunt, quia
voluntatem tuam eis proponebam, et eorum mala opera redarguebam. Io. XV, 24: sed
oderunt me et patrem meum. Potest et hoc referri ad peccata totius humani
generis, quia omnia peccata quodammodo sunt improperia Dei, inquantum per ea lex
Dei contemnitur. Is. I, 4: dereliquerunt dominum, blasphemaverunt sanctum
Israel. Sic ergo improperia improperantium Deo ceciderunt super Christum,
inquantum ipse pro peccatis omnium mortuus est. Is. c. LIII, 6: Deus posuit in
eo iniquitates omnium nostrum. I Petr. II, 24: peccata nostra pertulit in
corpore suo super lignum. Deinde, cum dicit quaecumque enim scripta sunt, etc.,

