id est ex ipsa gratia vocantis de quo supra dictum est: quos praedestinavit, hos
et vocavit, dictum est ei, scilicet Rebeccae, quia maior, scilicet Esau, serviet
minori, scilicet Iacob. Quod quidem tripliciter potest intelligi. Uno modo
secundum eorum personas, et sic intelligitur Esau servisse Iacob, non directe
sed occasionaliter, inquantum persecutio quam ei intulit, in eius bonum cessit,
secundum illud Prov. XI, 29: qui stultus est serviet sapienti. Secundo potest
referri ad populos ex utroque progenitos: quia Idumaei aliquando fuerunt
subiecti Israelitis, secundum illud Ps. LIX, 8: in Idumaeam extendam
calceamentum meum. Et hoc videtur competere his quae praemittuntur in Gen. XXV,
23. Praemittuntur enim: duo populi ex ventre tuo dividentur: populus populum
superabit, et maior minori serviet. Tertio potest intelligi figuraliter dictum
ut per maiorem intelligatur populus Iudaeorum, qui primo adoptionem filiationis
accepit, secundum illud Ex. IV, 22: primogenitus meus Israel, per minorem autem
figuratur populus gentilium, qui posterius est ad fidem vocatus, qui etiam
figuratur per filium prodigum. Maior ergo populus serviet minori, inquantum
Iudaei sunt nostri capsarii, custodientes libros ex quibus nostrae fidei
testimonium perhibetur. Io. V, 39: scrutamini Scripturas. Deinde, cum dicit
sicut scriptum est, etc., probat propositum ex auctoritate prophetae, dicens
sicut scriptum est, scilicet c. I, 2 Malachiae prophetae, ex persona Dei
dicentis Iacob dilexi, Esau autem odio habui. Dicit autem hic quaedam Glossa
quod id quod supra dictum est maior serviet minori, dictum est secundum
praescientiam; quod autem hic dicit, est intelligendum secundum iudicium, quia
scilicet Deus propter bona opera dilexit Iacob, sicut et omnes sanctos diligit.
Prov. VIII, 17: ego diligentes me diligo. Esau vero odio habuit propter peccata,
sicut scriptum est Eccli. XII, 7: altissimus odio peccatores habet. Sed quia
dilectio hominis praevenitur a dilectione Dei, secundum illud I Io. IV, 10: non
quasi nos dilexerimus Deum, sed quoniam ipse prior dilexit nos, oportet dicere
quod ante Iacob dilectus sit a Deo, quam ipse Deum dilexerit. Nec potest dici
quod Deus ex tempore eum diligere inceperit, alioquin eius affectus esset
mutabilis. Et ideo oportet dicere quod Deus ab aeterno Iacob dilexit, ut dicitur
Ier. XXXI, 3: in charitate perpetua dilexi te. Est autem in his verbis apostoli
considerandum, quod tria ponit in Deo pertinentia ad sanctos, videlicet
electionem, per quam intelligitur praedestinatio, et electio Dei, quae quidem
realiter sunt idem in Deo, sed differunt ratione. Nam ipsa Dei dilectio dicitur
secundum quod vult bonum alicui absolute; electio autem dicitur secundum quod
per bonum quod alicui vult, eum alteri praefert; praedestinatio autem est
secundum quod hominem dirigit in id bonum quod ei vult, diligendo et eligendo.
Et ideo secundum rationem praedestinatio sequitur dilectionem, sicut et voluntas
de fine naturaliter praecedit directionem aliquorum in finem. Electio autem et
dilectio aliter ordinantur in Deo et in homine. In homine enim electio praecedit
dilectionem, voluntas enim hominis movetur ad amandum ex bono quod in re amata
considerat, ratione cuius ipsam praeelegit alteri et praeelectae suum amorem
impendit. Sed voluntas Dei est causa omnis boni quod est in creatura et ideo
bonum per quod una creatura praefertur alteri per modum electionis, consequitur
voluntatem Dei, quae est de bono illius, quae pertinet ad rationem dilectionis.
Unde non propter aliquod bonum quod in homine eligat Deus eum diligit, sed
potius eo quod ipsum diligit, praefert eum aliis eligendo. Sicut autem dilectio
de qua hic loquitur, pertinet ad aeternam Dei praedestinationem, ita etiam
odium, de quo hic loquitur, pertinet ad reprobationem qua Deus reprobat
peccatores. Nec est dicendum quod ista reprobatio sit temporalis, quia nihil
temporale est in voluntate divina, sed est ab aeterno: quae quidem quantum ad
aliquid convenit cum dilectione vel praedestinatione, quantum autem ad aliquid
differt. Convenit quidem quantum ad hoc quod sicut praedestinatio est
praeparatio gloriae, ita reprobatio est praeparatio poenae. Is. c. XXX, 33:
praeparata est ab heri Thopheth a rege praeparata. Differt autem quantum ad hoc
quod praedestinatio importat praeparationem meritorum quibus pervenitur ad
gloriam, sed reprobatio importat praeparationem peccatorum quibus pervenitur ad
poenam. Et ideo praescientia meritorum non potest esse aliqua ratio
praedestinationis, quia merita praescita cadunt sub praedestinatione; sed
praescientia peccatorum potest esse aliqua ratio reprobationis ex parte poenae,
quae praeparatur reprobatis, inquantum scilicet Deus proponit se puniturum malos

