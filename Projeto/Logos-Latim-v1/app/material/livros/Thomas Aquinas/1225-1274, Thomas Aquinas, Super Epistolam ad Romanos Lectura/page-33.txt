Secundum est bonitas operis, quod quidem dicitur bonum secundum ordinem ad
debitum finem et secundum quod convenit regulae debitae, quae est lex Dei et
ratio humana. Gal. ult.: bonum facientes non deficiamus. Tertio tangitur
rectitudo intentionis quaerentibus vitam aeternam, ut scilicet in malis quae
homo patitur, vel in bonis quae agit, non quaerat aliquid temporale, sed
aeternum. Matth. VI, 33: primum quaerite regnum Dei. Ex parte etiam praemii
tangit tria, quorum primum est gloria, quae significat claritatem sanctorum,
etiam intrinsecam, qua replebuntur in mente, secundum illud Is. c. LVIII, 11:
implebit splendoribus animam tuam: et exteriorem, qua splendebunt in corpore.
Matth. XIII, 43: fulgebunt iusti sicut sol in regno patris eorum. Ps. CXLIX, 5:
exultabunt sancti in gloria. Secundo tangitur honor, per quem significatur
sanctorum dignitas, et reverentia quae eis exhibetur ab omni creatura. Erunt
enim reges et sacerdotes. Apoc. V, 10: fecisti nos Deo nostro regnum et
sacerdotes. Et ulterius computabuntur inter filios Dei, secundum illud Sap. V,
5: ecce quomodo computati sunt inter filios Dei. Ps. CXXXVIII, 17: nimis
honorati sunt amici tui, Deus. Tertio tangitur incorruptio, quia scilicet illa
gloria et honor non erunt transitoria, sicut ea quae sunt in hoc mundo. I Cor.
c. IX, 25: illi quidem ut corruptibilem coronam accipiant, nos autem
incorruptam. Deinde cum dicit his autem, ostendit veritatem divini iudicii in
malis, in quibus etiam tangitur culpa et poena. Et quantum ad culpam tanguntur
tria, quorum primum est contentionis pertinacia. Quae quidem, primo, potest
intelligi hominis ad Deum, beneficiis ad se vocantem, contra quem homo
contendere videtur divinis beneficiis resistendo. Deut. XXXI, 27: adhuc vivente
me et ingrediente vobiscum, semper contentiose egistis contra dominum. Secundo
potest intelligi de contentione hominis contra fidem. II Tim. II, 14: noli
verbis contendere. Tertio potest intelligi de contentione hominum ad invicem,
quae contrariatur charitati, quae est mater virtutum. Iac. III, 16: ubi zelus et
contentio, ibi inconstantia et omne opus pravum. Secundo ponitur duritia eorum,
scilicet, qui non acquiescunt veritati. Quod potest, uno modo, intelligi de
veritate fidei. Io. VIII, 45: si veritatem dico, quare non creditis mihi? Alio
modo de veritate divinae iustitiae, cui non acquiescunt, veritatem divini
iudicii non credentes. Ez. XVIII, v. 29: dixistis: non est aequa via domini.
Tertio potest intelligi de veritate vitae, cui non acquiescunt, qui perverse
vivunt. Io. III, 21: qui facit veritatem, venit ad lucem. Tertio autem tangitur
malitia in hoc quod dicit credunt autem iniquitati, vel quia consentiunt
persuadentibus iniquitatem. Prov. c. XVII, 4: malus obedit linguae iniquae. Vel
quia credunt impunitatem peccatorum, quae in divinam iniquitatem redundaret.
Eccli. V, 4: ne dixeris, peccavi, et quid mihi accidit triste? Vel credunt
iniquitati, id est infidelitati, scilicet doctrinae quae est contra fidem. II
Thess. II, 11: iudicentur omnes qui non crediderunt veritati, sed consenserunt
iniquitati. Ex parte autem poenae quatuor ponuntur, quae quidem dupliciter
distingui possunt. Uno modo ut ira, id est poena et vindicta corporalis,
intelligatur esse post iudicium. Soph. I, 15: dies illa, dies irae. Indignatio
autem in iudicio, quando impii sibi ipsis indignabuntur, fit ex peccatis quae
commiserunt Sap. V, 6: erravimus a via veritatis. Tribulatio autem et angustia
pertinent ad animam separatam a corpore ante resurrectionem. Prov. I, 27: quando
venerit super vos tribulatio et angustia. Vel alio modo possunt distingui, ut
prima duo accipiantur ex parte Dei, cuius ira dicitur dispositio ad puniendum,
quae est malis horribilis. Apoc. VI, 16: dicent montibus et petris: cadite super
nos, et cetera. Indignatio eius refertur ad hoc quod peccatores indignos
reputabit vita aeterna. Ps. XCIV, 11: quibus iuravi in ira mea, si introibunt.
Alia vero accipiuntur ex parte hominis. Et tribulatio quidem dicitur a tribulo,
qui pungit, unde ad tribulationem potest pertinere omne quod dolorem infert.
Soph. I, 14: vox diei domini amara, tribulabitur ibi fortis. Angustia autem
dicitur ex hoc, quod animus hominis angustiatur non valens invenire remedium
contra mala quae timet, vel iam patitur. Dan. XIII, 22: angustiae mihi sunt
undique, et quid eligam ignoro. Iob XXVII, v. 9: numquid clamorem illius audiet
Deus cum venerit super illum angustia? Deinde cum dicit in omnem animam,
ostendit veritatem divini iudicii quantum ad personas. Et primo proponit huius
aequitatem; secundo rationem assignat, ibi non est enim personarum; tertio
rationem manifestat, ibi quicumque enim. Veritatem quidem divini iudicii quantum

