intellectu non quiescit, sed utrinque sollicitatur: qui autem sapientiae
certitudinem accipit, mente quiescit. Sap. c. VIII, 16: intrans in domum meam
conquiescam eum illa. Secundo, quantum ad legislatorem, cum subdit et gloriaris
in Deo, id est, in cultu et notitia unius Dei. Ier. IX, 24: in hoc glorietur qui
gloriatur, scire et nosse me. I Cor. c. I, 31 et II Cor. X, 17: qui gloriatur,
in domino glorietur. Deinde, cum subdit et nosti, ponit praerogativam eorum
quantum ad fructum legis: primo, quantum ad hominem respectu sui ipsius;
secundo, respectu aliorum, ibi confidis. Ponit autem duplicem fructum. Primum
quidem respondentem gloriae, quam de Deo habebant, cum dicit nosti voluntatem
eius, quid scilicet Deus velit nos facere. Infra XII, 2: ut probetis quae sit
voluntas Dei. Secundum fructum ponit, qui respondet quiescenti in lege Dei, cum
dicit et probas utiliora, id est, scis approbare eligendo non solum mala a
bonis, sed etiam meliora a minus bonis. Unde quaerebat quidam, Matth. c. XXII,
36: quod est mandatum magnum? Et hoc instructus per legem. Ps. XXXIII, v. 12:
beatus homo quem tu erudieris, domine, et de lege tua docueris eum. Consequenter
ponit fructus per respectum ad alios, qui quidem tripliciter se habent ad
notitiam legis. Quidam enim sunt omnino in legis ignorantia constituti. Uno
quidem modo per defectum naturalis ingenii, sicut et homo corporaliter dicitur
caecus per defectum interioris potentiae visivae. Is. LIX, 10: palpavimus ut
caeci parietem. Huiusmodi autem hominibus non potest homo lumen scientiae
praebere, ut ipsi per se videre possint quid sit agendum, sed praebet eis homo
ducatum ut caecis, mandando eis quid facere debeant, quamvis mandatorum rationem
non cognoscant, Iob XXIX, 15: oculus fui caeco de quibus tamen dicitur Matth.
XV, 14: caeci sunt, et duces caecorum. Alio modo sunt in ignorantia per defectum
disciplinae, qui sunt quasi in tenebris exterioribus non illuminati per
doctrinam, quibus sapiens praebere potest lumen disciplinae, ut intelligant quae
mandantur, et hoc est quod dicit lumen eorum qui in tenebris sunt. Lc. I, 79:
illuminare his qui in tenebris. Secundo autem tangit illos qui sunt in via
perveniendi ad scientiam, quam nondum attigerunt. Et hoc, uno modo, per defectum
plenae instructionis. Et hoc est quod dicit eruditorem insipientium, id est,
eorum qui nondum sapientiam acceperunt, qui dicuntur erudiri, quasi erui a
ruditate, quae a principio inest omnibus, cum primo instruuntur. Eccli. VII, 25:
filii tibi sunt? Erudi eos. Alio modo per defectum aetatis, sicut sunt pueri. Et
quantum ad hoc dicit magistrum infantium. Is. XXXIII, 18: ubi est doctor
parvulorum? Tertii vero sunt qui iam sunt in scientia provecti. Et isti indigent
a sapientibus informari, ut habeant sapientium dicta in auctoritate quasi
quamdam regulam seu formam. Et quantum ad hoc dicit habentem formam scientiae.
II Tim. I, 13: formam habe bonorum verborum quae a me audisti. Et, Phil. III,
17: observate eos qui ita ambulant, sicut habetis formam nostram. Oportet autem
eos qui sic informantur, auctoritate maiorum instrui, ut sciant quid sit in lege
traditum, et ideo dicit scientiae. Sap. X, 10: dedit illi scientiam sanctorum.
Et etiam ut sciant quid sit verus intellectus eorum quae traduntur in lege. Et
quantum ad hoc dicit veritatis. Ps. XLII, 3: emitte lucem tuam et veritatem
tuam. Deinde, cum dicit qui ergo alium doces, ostendit defectum eorum secundum
transgressionem legis. Et, primo, hominis ad seipsum, cum dicit qui ergo alium
doces, dirigendo ipsum ad bonum, teipsum non doces, dirigendo. Et potest legi
vel interrogative, quasi cum quadam indignatione, vel remisse, quasi asserendo
eorum malitiam et simile est in sequentibus. Iob IV, 3: ecce docuisti plurimos,
et infra: nunc tetigit plaga, et defecisti. Secundo tangit defectum quantum ad
proximum. Primo quidem quantum ad res quae furto subtrahuntur, cum dicit qui
praedicas non furandum, furaris? Is. I, 23: principes tui infideles, socii
furum. Secundo, quantum ad personam coniunctam, quae per adulterium polluitur.
Et quantum ad hoc dicit qui doces non moechandum, moecharis? Os. VII, 4: omnes
adulterantes quasi clibanus. Ier. V, 8: unusquisque ad uxorem proximi sui.
Tertio autem ostendit eorum defectum per comparationem eorum ad Deum, et, primo
quidem, quantum ad hoc quod peccabant contra ipsius cultum. Et quantum ad hoc
dicit qui abominaris idola, cognoscens scilicet ex praecepto legis ea non esse
colenda, sacrilegium facis, abutendo scilicet his quae pertinent ad divinum
cultum. Quod quidem primo fecerunt in statu legis, Mal. I, 12: dicitis: mensa
domini contaminata est, et postmodum blasphemando Christum. Matth. XII, 24: in
Beelzebub principe, et cetera. Secundo, quantum ad ipsam gloriam, cum dicit qui

