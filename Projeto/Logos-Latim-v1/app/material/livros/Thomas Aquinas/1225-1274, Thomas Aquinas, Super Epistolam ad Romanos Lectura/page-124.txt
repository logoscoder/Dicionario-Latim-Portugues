Postquam apostolus ostendit quod Dei gratia datur hominibus ex divina electione,
per quam homines ad gratiam vocantur, hic ostendit quod praedicta electio sive
vocatio non solum pertinet ad Iudaeos (ut ipsi poterant gloriari, propter hoc
quod dicitur Deut. IV, 37: dilexi patres tuos), sed etiam ad gentes. Et primo
proponit quod intendit; secundo probat propositum, ibi sicut in Osea dicit,
etc.; tertio ex dictis infert conclusionem, ibi quid ergo dicemus, et cetera.
Dicit ergo primo, dictum est quod sanctos praeparavit in gloriam, quos et
vocavit, scilicet per gratiam suam, non solum ex Iudaeis, sed etiam ex gentibus.
Supra III, 29: an Iudaeorum Deus tantum? Nonne et gentium? Soph. II, 11:
adorabunt eum viri de loco suo omnes insulae gentium. Deinde cum dicit sicut in
Osea dicit, etc., probat propositum. Et primo quantum ad gentiles; secundo
quantum ad Iudaeos, ibi Isaias autem clamat, et cetera. Circa primum ponit duas
auctoritates Oseae loquentis pro gentibus, quarum prima promittit eis dona Dei;
secunda ipsam divinam filiationem, ibi et erit in loco ubi dictum, et cetera.
Dicit ergo primo: sicut, dominus, dicit in Osea, quia ipse erat qui loquebatur
in prophetis. II Reg. XXIII, 2: spiritus domini locutus est per me, et sermo
eius per linguam meam. Unde et Oseae I, 2 dicitur: principium loquendi domino in
Osea. Est autem considerandum quod a tribus bonis quae in Iudaeis eminebant,
gentiles erant alieni, quorum primum erat divinus cultus, ratione cuius
dicebantur populus Dei, quasi ei servientes et eius praeceptis obedientes. Unde
in Ps. XCIV, 7 dicitur: nos autem populus eius et oves pascuae eius. Sed ab
huius populi societate gentiles erant alieni, secundum illud Ephes. II, 12:
alienati a conversatione Israel et hospites testamentorum. Sed per Christum
facti sunt populus Dei. Tit. II, 14: dedit semetipsum pro nobis, ut emundaret
sibi populum acceptabilem. Et hoc est quod dicit vocabo non plebem meam, id est,
gentilitatem quae non erat plebs mea, plebem meam, id est, ad hoc ut sit plebs
mea. Secundum est privilegium dilectionis. Os. c. III, 1: diligit dominus filios
Israel, in eo scilicet quod eis multa beneficia inducentia ad specialem gratiam
praestabat, a qua quidem dilectione gentiles olim erant exclusi. Eph. IV, 18:
alienati a veritate Dei propter ignorantiam quae est in illis. Et ideo dicit et
non dilectam, meam, scilicet gentilitatem, vocabo dilectam, meam. Eph. II, 13:
vos qui aliquando eratis longe, facti estis prope in sanguine Christi. Supra V,
10: cum inimici essemus, reconciliati sumus Deo per mortem filii eius. Tertium
est libertas a peccato originali, quae Iudaeis in circumcisione conferebatur.
Is. XIV, 1: miserebitur dominus Iacob. Sed huius miserationis gentiles non erant
participes. Ez. XVI, 4: quando nata es, in die ortus tui non est praecisus
umbilicus tuus; et infra: non pepercit super te oculus ut faceret tibi unum de
his, misertus tui. Sed postea per Christum sunt misericordiam consecuti. Ideo
sequitur et non misericordiam consecutam, misericordiam consecutam. Tit. III, v.
5: secundum suam misericordiam salvos nos fecit, et cetera. Haec autem
auctoritas habetur Oseae II, 24 secundum Lxx, loco cuius littera nostra habet:
miserebor eius quae fuit absque misericordia, et dicam non populo meo, populus
meus es tu. Deinde cum dicit et erit in loco, etc., inducit aliam auctoritatem
quae habetur Oseae I, 10: in qua eis repromittitur dignitas filiorum Dei, de qua
Iudaei gloriabantur propter id quod dicitur Is. I, 2: filios enutrivi et
exaltavi, ipsi autem spreverunt me. Et Deut. XXXII, 6: nonne ipse est pater
tuus? Gentiles etiam non solum non dicebantur filii, quod pertinet ad eos qui ex
amore Deo serviunt et spiritu Dei aguntur, ut supra cap. VIII, 14 dictum est,
sed nec etiam digni erant ut populi Dei dicerentur, quod pertinere poterat etiam
ad eos qui spiritum servitutis acceperant in timore. Unde dicit et erit in loco,
id est, in Iudaea, ubi dictum est eis, scilicet gentilibus a Iudaeis quasi ex
persona Dei loquentibus, non plebs mea vos, quia non reputabant eos populum Dei,
ibi, id est etiam apud Iudaeos credentes, vocabuntur filii Dei. Vel in loco, id
est toto mundo in quo convertentur ad fidem, ut detur intelligi quod non hoc
modo convertentur sicut proselyti, quos Iudaei faciebant, qui suis locis
derelictis in Iudaeam pergebant; hoc autem non ita futurum esse in his qui ad
Christum convertendi erant ostenditur Soph. II, 11: adorabunt eum viri de loco
suo. Unicuique ergo in loco suo habitanti, ubi dictum est eis, olim ex divina
sententia, non plebs mea vos, ibi vocabuntur filii Dei per divinam adoptionem.
Io. I, 12: dedit eis potestatem filios Dei fieri his qui credunt in nomine eius.
Deinde cum dicit Isaias autem clamat, etc., probat propositum quantum ad Iudaeos

