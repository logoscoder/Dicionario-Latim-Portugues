artificium dependet; unde et apostolus dicit I Cor. III, 10: ut sapiens
architectus fundamentum posui. Sic igitur sapiens in rebus humanis dicitur qui
bonam aestimationem habens de fine humanae vitae, secundum hoc ordinat totam
humanam vitam, quod pertinet ad prudentiam. Et ita sapientia carnis est idem
quod carnis prudentia. De hac sapientia dicitur Iac. c. III, 15: non est
desursum descendens, sed terrena, animalis, diabolica. Dicitur autem haec
sapientia Deo inimica, quia contra legem Dei hominem inclinat. Iob XV, 26:
currit adversus Deum collo erecto et pingui cervice. Et ideo ad hoc probandum
inducit aliud medium, subdens legi enim Dei non est subiecta. Non enim potest
aliquis Deum odire secundum quod in se est, cum Deus sit ipsa essentia
bonitatis: sed secundum hoc aliquis peccator Deum odit, quod praeceptum divinae
legis est contrarium suae voluntati, sicut adulter odit Deum, inquantum odit hoc
praeceptum: non moechaberis. Et sic omnes peccatores inquantum nolunt subiici
legi Dei, sunt inimici Dei. II Par. XIX, 2: his qui oderunt Deum amicitia
iungeris. Unde convenienter probat quod prudentia, vel sapientia carnis sit
inimica Deo, quia non est subiecta legi Dei. Probat autem hoc per tertium
medium, dicens nec enim potest. Prudentia enim carnis vitium est quoddam, ut ex
praedictis patet. Quamquam autem ille qui subiectus est vitio possit liberari a
vitio et subiici Deo, secundum illud supra VI, 18: liberati a peccato, servi
facti Deo, tamen ipsum vitium Deo subiici non potest, cum ipsum vitium sit
aversio a Deo vel a lege Dei, sicut ille qui est niger potest fieri albus, sed
ipsa nigredo numquam potest fieri alba. Et secundum hoc dicitur Matth. VII, v.
18: non potest arbor mala fructus bonos facere. Ex quo patet quod non recte
Manichaei ad confirmationem sui erroris haec verba assumunt, volentes per haec
verba ostendere naturam carnis non esse a Deo, cum sit inimica Deo, nec possit
Deo subiici. Non enim agit apostolus hic de carne ista quae est vitium hominis,
ut dictum est. Deinde cum dicit qui autem in carne, etc., adaptat quod dixerat
de prudentia carnis, ad homines, quibus prudentia carnis dominatur, dicens qui
autem in carne sunt, id est qui concupiscentias carnis sequuntur per prudentiam
carnis, quamdiu tales sunt Deo placere non possunt, quia, ut in Ps. CXLVI, 11
dicitur, beneplacitum est Deo super timentes eum. Unde illi qui ei non
subiiciuntur, non possunt ei placere, quamdiu tales sunt. Possunt autem desinere
esse in carne secundum modum praedictum, et tunc Deo placebunt. Deinde, cum
dicit vos autem, etc., ostendit eos, quibus loquitur, esse immunes a prudentia
carnis. Et circa hoc tria facit. Primo ponit fidelium statum, dicens vos autem
non estis in carne. Et sic patet non esse intelligendum de carnis natura. Romani
enim, quibus loquebatur, mortales erant carne induti. Sed carnem accipit pro
vitiis carnis, secundum illud I Cor. XV, 50: caro et sanguis regnum Dei non
possidebunt. Unde dicit vos non estis in carne, id est, non estis in vitiis
carnis, quasi secundum carnem viventes, II Cor. X, 3: in carne viventes, non
secundum carnem militamus, sed in spiritu, id est, spiritum sequimini. Apoc. I,
10: fui in spiritu dominica die. Secundo apponit conditionem, dicens si tamen
spiritus Dei habitat in vobis, scilicet per charitatem I Cor. III, 16: templum
Dei estis, et spiritus Dei habitat in vobis. Apponit autem hanc conditionem,
quia quamvis in Baptismo spiritum sanctum receperint, potuisset tamen
contingere, quod per peccatum superveniens spiritum sanctum amisissent, de quo
dicitur Sap. I, 5, quod corripitur a superveniente iniquitate. Tertio ostendit
conditionem hanc oportere in eis exstare, dicens si quis spiritum Christi non
habet, hic non est eius. Sicut non est membrum corporis quod per spiritum
corporis non vivificatur, ita non est membrum Christi, qui spiritum Christi non
habet. I Io. IV, 13: in hoc scimus quoniam manet in nobis, quoniam de spiritu
suo dedit nobis. Est autem notandum, quod idem est spiritus Christi et Dei
patris; sed dicitur Dei patris inquantum a patre procedit; dicitur spiritus
Christi, inquantum procedit a filio. Unde etiam dominus ubique attribuit eum
simul sibi et patri, sicut Io. XIV, 26: Paracletus spiritus sanctus, quem mittet
pater in nomine meo. Item: cum venerit Paracletus, quem ego mittam vobis a
patre, et cetera. Deinde cum dicit si autem Christus, etc. ostendit, quod per
gratiam Christi sive per spiritum sanctum liberamur a poena. Et primo ostendit
quod liberamur per spiritum sanctum in futuro a morte corporali; secundo, quod
interim in hac vita adiuvamur a spiritu sancto contra infirmitates praesentis
vitae, ibi similiter autem, et cetera. Circa primum tria facit. Primo proponit

