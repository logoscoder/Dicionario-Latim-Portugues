© 2000 Enrique Alarcón et Societas CAEL quoad hanc editionem
Iura omnia asservantur
CORPUS THOMISTICUM
Sancti Thomae de Aquino
Super Epistolam ad Romanos lectura
caput I a lectione I ad lectionem IV

Textum Taurini 1953 editum
ac automato translatum a Roberto Busa SJ in taenias magneticas
denuo recognovit Enrique Alarcón atque instruxit

Caput 1
Lectio 1
[86166] Super Rom., cap. 1 l. 1
Haec epistola in duas partes dividitur scilicet: in salutationem et epistolarem
tractatum, qui incipit ibi primum quidem, et cetera. Circa primum tria facit.
Primo describitur persona salutans; secundo personae salutatae, ibi omnibus qui
sunt Romae; tertio salus optata, ibi gratia vobis, et cetera. Circa primum duo
facit. Primo describitur persona auctoris; secundo commendatur eius officium,
ibi quod ante promiserat, et cetera. Persona autem scribens describitur a
quatuor. Primo quidem ex nomine, cum dicit Paulus. Circa quod tria consideranda
sunt. Primo proprietas eius. Hoc enim nomen, secundum quod his litteris
describitur, non potest Hebraicum esse quia apud Hebraeos non invenitur hoc
elementum p, sed potest esse Graecum vel Latinum. Si tamen aliquod elementum ei
propinquum sumatur, id quod est p potest esse Hebraeum. Secundo, consideranda
est eius significatio. Secundum enim quod potest Hebraeum esse idem est quod
mirabilis vel electus; secundum autem quod est Graecum idem est quod quietus;
secundum vero quod est Latinum idem est quod modicus. Et haec quidem ei
conveniunt. Electus quidem fuit quantum ad gratiam, unde Act. IX, v. 15: vas
electionis est mihi iste. Mirabilis fuit in opere, Eccli. XLIII, 2: vas
admirabile opus excelsi. Quietus in contemplatione, Sap. c. VIII, 16: intrans in
domum meam conquiescam cum illa. Modicus per humilitatem, I Cor. X, 9: ego autem
sum minimus apostolorum. Tertio, considerandum est quando sit hoc nomen apostolo
impositum cum tamen ante Saulus vocaretur, ut habetur actibus IX. Circa hoc
triplex est opinio. Hieronymus dicit quod cum prius vocaretur Saulus postmodum
voluit vocari Paulus, propter quoddam insigne suum quod fecit, scilicet quia
convertit Sergium Paulum proconsulem, ut habetur Act. XIII, 7, sicut Scipio
dictus est Africanus quia devicit Africam. Alii vero dicunt quod hoc nomen
impositum est sibi propter profectum virtutum qui ex hoc nomine signatur, ut

