pro peccatis, libere et absque fraeno peccabant ubi humanum iudicium non
timebant. Et ideo subdit: sed mors, id est peccatum, regnavit, id est, omnimodam
suam potestatem exercuit, ab Adam usque ad Moysen, exclusive. Nam per Moysen
data est lex, quae incepit regnum peccati diminuere, incutiens timorem divini
iudicii, secundum illud Deut. V, 29: quis det eos talem habere mentem, ut
timeant me, et custodiant universa mandata mea? Regnavit, inquam, peccatum usque
ad Moysen, non tamen in omnes, sed in eos qui peccaverunt in similitudinem
praevaricationis Adae. Dicit enim Ambrosius in libris antiquis non inveniri hanc
negationem non, unde credit a corruptoribus appositam. Adam quippe magis
credidit promissioni Diaboli quam comminationi divinae, ut patet Gen. III, et
ita
quodammodo
Diabolum
praetulit
Deo.
Sic
igitur
in
similitudinem
praevaricationis Adae praevaricantur idololatrae, qui, relicto Dei cultu,
Diabolum colunt. In tales ergo mors, id est peccatum, totaliter regnavit, quia
eos omnino possedit. Fuerunt autem ante legem Moysi veri Dei cultores, qui et si
peccarent, non tamen peccatum in eis regnabat, quia non totaliter eos a Deo
separabat: sed peccabant sub Deo, id est, sub fide unius Dei, etiam si peccarent
mortaliter: vel sub charitate Dei, cum peccabant venialiter. Ex utraque harum
expositionum potest conflari tertia, quae magis videtur ad intentionem apostoli
pertinere. Dixerat enim quod per unum hominem peccatum in hunc mundum intravit,
et quia peccatum est transgressio legis divinae, posset alicui videri, quod hoc
non esset verum quantum ad tempus ante legem, praesertim cum supra IV, 15
dixerit: ubi non est lex, nec praevaricatio. Et ideo posset aliquis credere,
quod non per unum hominem peccatum in mundum intravit, sed magis per legem. Et
ideo ad hoc excludendum dicit, quod usque ad legem, id est, tempus ante legem,
peccatum erat in mundo, et originale et actuale, non tamen erat peccatum
cognitum; praesertim quasi a Deo puniendum. Et hoc est quod subdit peccatum
autem non imputabatur, scilicet quasi contra Deum existens, cum lex, scilicet
divinitus data, non esset. Fuerunt enim aliqui, ut dicit philosophus in V
Ethicorum, qui crediderunt quod nihil est iustum naturaliter, et per consequens
nec iniustum, sed per solam positionem legis humanae. Et secundum hoc non
imputabatur aliquod peccatum, quasi contra Deum existens, et praecipue peccatum
originale, id est non cognoscebatur. Sed quod ista reputatio hominum esset
falsa, ostenditur per effectum, quia mors corporalis regnavit ab Adam, per quem
intravit originale peccatum in mundum usque ad Moysen, sub quo data fuit lex; et
ita cum mors sit effectus peccati praecipue originalis, manifestum est quod ante
legem fuit peccatum originale in mundo. Et ne aliquis dicat quod moriebantur
propter peccata actualia, ad hoc excludendum dicit quod regnavit etiam in eos
qui non peccaverunt proprio actu, scilicet pueros, et etiam in iustos qui non
peccaverunt mortaliter, qui tamen peccaverunt in primo homine, ut supra dictum
est. Et ideo subdit in similitudinem praevaricationis Adae, inquantum
similitudinem illius peccati traxerunt per originem simul cum similitudine
naturae; quasi dicat, quod moriebantur absque proprio peccato, demonstrat quod
in eis erat diffusa similitudo peccati Adae per originem. Et hoc est quod
apostolus manifestare intendit, scilicet, quod per Adam peccatum originale in
mundum intravit. Deinde, cum dicit qui est forma futuri, etc., exponit
similitudinem, quae intelligebatur in adverbio sicut. Unde dicit qui, scilicet
Adam, est forma, id est, figura quaedam, futuri, id est Christi, tamen per
contrarium. Nam sicut per Adam peccatum et mors in mundum intravit, ita per
Christum intravit iustitia et vita. I Cor. XV, 47: primus homo de terra
terrenus: secundus de caelo caelestis. Sunt autem et aliae similitudines inter
Christum et Adam, quod scilicet sicut corpus Adae formatum fuit sine coitu, ita
et corpus Christi de virgine. Et sicut de latere Adae dormientis sumpta est
mulier, ita ex latere Christi dormientis in cruce fluxit sanguis et aqua, ut
dicitur Io. XIX, 34, quae significant sacramenta quibus est formata Ecclesia.
Lectio 5
[86189] Super Rom., cap. 5 l. 5
Postquam apostolus posuit ingressum peccati in hunc mundum, hic agit de
progressu gratiae abolentis peccatum. Et circa hoc duo facit. Primo ostendit
quomodo per Christi gratiam remotum est peccatum, quod per unum hominem in
mundum intravit; secundo ostendit quomodo per gratiam Christi peccatum est

