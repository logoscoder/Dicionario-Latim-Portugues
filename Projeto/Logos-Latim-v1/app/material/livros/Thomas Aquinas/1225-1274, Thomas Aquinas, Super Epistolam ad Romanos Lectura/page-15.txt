Secundo quantum ad modum serviendi cum dicit in spiritu meo, quasi dicat: non
solum in exteriori servitio corporali, sed praecipue interius secundum spiritum.
Io. IV, 24: spiritus est Deus et eos qui adorant eum in spiritu et veritate
adorare oportet. Vel in spiritu scilicet in spiritualibus observantiis non in
carnalibus sicut Iudaei. Phil. III, 3: nos sumus circumcisio qui spiritu
servimus Deo. Tertio quantum ad officium in quo servit scilicet in Evangelio
filii eius, secundum illud, supra eodem: segregatus in Evangelium. Quod quidem
est filii Dei tripliciter: uno modo quia est de ipso, Lc. II, 10: evangelizo
vobis gaudium magnum, alio modo quia est ab ipso praedicatum ex proprio officio,
Lc. IV, v. 43: quia et aliis civitatibus oportet me evangelizare regnum Dei,
quia ideo missus sum, tertio quia est ab eo iniunctum, Mc. ultim.: praedicate
Evangelium omni creaturae. Sed, secundum Augustinum, cum idem sit testis enim
est mihi Deus quod iuro per Deum, videtur apostolus facere contra id quod
dominus dicit Matth. V, 34: ego dico vobis non iurare omnino; Iac. ultim.: ante
omnia autem fratres mei nolite iurare. Sed, sicut dicit Augustinus, intellectus
sacrae Scripturae ex actibus sanctorum intelligitur. Idem enim spiritus quo
sacrae Scripturae sunt editae, secundum illud II Petr. I, 21: spiritu sancto
inspirati locuti sunt sancti Dei, sanctos viros ad operandum inducit; infra c.
VIII, 14: qui spiritu Dei aguntur hi sunt filii Dei. Ex hoc ergo quod Paulus
iurasse invenitur, ostenditur verbum domini et apostoli Iacobi non sic esse
intelligendum quasi iuramentum sit omnino illicitum, sed quia ad hoc homo niti
debeat ut, quantum ex ipso est, iuramento non utatur, tamquam quodam bono et per
se appetibili, tum propter periculum quod imminet ex frequenti iuratione ne homo
labatur in periurium propter labilitatem humanae linguae, secundum illud Eccli.
XXIII, 9: iurationi non assuescat os tuum, nam multi, etc., tum etiam quia
contra reverentiam Dei facere videtur qui ipsum, absque necessaria causa, testem
inducit. Unde Eccli. XXIII, 10: nominatio Dei non sit assidua in ore tuo. Unde
nec apostolus iurasse invenitur nisi scribendo, quando homo cum maiori
deliberatione et cautela loquitur. Est autem quandoque necessarium iuramentum ut
fides verbo dicentis adhibeatur, quod quandoque utile est etiam ei qui audit. Et
sic apostolus iurat propter utilitatem auditorum quibus erat utile ut ei
crederent, quasi non quaerens quod sibi utile est sed multis, ut salvi fierent.
Unde quod dominus dicit, Matth. V, 37: quod amplius est, scilicet quam simplex
verbum, a malo est, non est intelligendum a malo eius qui iurat sed eius qui
exigit iuramentum; non quidem a malo culpae nisi in casu quando existimat quis
eum a quo exigit iuramentum esse falsum iuraturum: tunc enim est grave peccatum,
ut dicit Augustinus; sed intelligit esse a malo poenae, scilicet ignorantia, qua
nescimus an sit verum quod dicitur nobis. Est autem duplex modus iurandi: unus
quidem per simplicem attestationem, sicut cum dicimus per Deum vel testis est
mihi Deus et hoc modo apostolus iurat hic; alius autem per execrationem, quando
scilicet aliquis implorat divinum testimonium secundum aliquam poenam sibi
infligendam si mentitur, secundum illud Ps. VII, 5: si reddidi retribuentibus
mihi mala, et cetera. Et hoc etiam modo apostolus iurat, II Cor. I, 23: testem
Deum invoco in animam meam. Consequenter hic ponit id supra quod eum testem
invocat dicens quod memoriam vestri facio semper in orationibus meis, quae sunt
sine intermissione, scilicet quia semper in orationibus suis pro eis orabat,
propter utilitatem communem quae ex eorum conversione proveniebat. I Reg. c.
XII, 23: absit hoc peccatum a me in domino ut cessem orare pro vobis. Quod autem
dicit memoriam vestri facio, dupliciter potest intelligi. Uno modo sic: memoriam
vestri habeo, secundum illud Ps. CXXXVI, 6: adhaereat lingua mea faucibus meis
si non meminero tui. Alio modo memoriam vestri facio, scilicet orationem Deo,
qui respicit orationes humilium. Et sic dum sancti pro aliquibus orant,
quodammodo divino aspectui proponuntur, sicut et cetera sanctorum facta. Unde,
III Reg. XVII, 18 dixit mulier ad Eliam: ingressus es ad me ut rememorarentur
iniquitates meae, quasi illud sit in memoria et in oculis Dei quod contra iustos
agitur. Quod autem dicit orationes sine intermissione se habere, congruit ei
quod dicit II Thess. ultim.: sine intermissione orate, et, Lc. XVIII, 1: oportet
semper orare et numquam deficere. Quae quidem possunt intelligi tribus modis.
Uno modo quantum ad ipsum actum orandi: et sic semper vel sine intermissione
orat qui statutis temporibus et horis orat. Act. III, 1: Petrus et Ioannes
ascendebant in templum ad horam orationis nonam. Alio modo quantum ad finem

