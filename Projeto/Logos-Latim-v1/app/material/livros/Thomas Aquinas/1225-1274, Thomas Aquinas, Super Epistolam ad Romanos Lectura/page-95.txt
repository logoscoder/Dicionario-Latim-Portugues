spiritum, sequuntur prudentiam spiritus: ergo, quicumque sunt secundum spiritum,
sequuntur vitam et pacem. Et sic patet quod illi, qui non ambulant secundum
carnem, sed secundum spiritum, liberantur a lege peccati et mortis. Primo, ergo
ponit minorem primi syllogismi, dicens qui enim secundum carnem, id est, qui
carni subduntur quasi ei subiecti, Rom. XVI, 18, huiusmodi domino non serviunt,
sed suo ventri, sapiunt ea quae sunt carnis ac si dicat, habent sapientiam
carnis. Sapere enim quae sunt carnis est approbare et iudicare bona esse quae
sunt secundum carnem. Matth. XVI, 23: non sapis quae Dei sunt, sed quae hominis.
Ier. IV, 22: sapientes sunt, ut faciant mala. Secundo, ponit minorem secundi
syllogismi, dicens qui vero sunt secundum spiritum, id est, qui spiritum sanctum
sequuntur, et secundum eum ducuntur secundum illud Gal. V, 18: si spiritu
ducimini, non estis sub lege, sentiunt ea quae sunt spiritus, id est, habent
rectum sensum in rebus spiritualibus, secundum illud Sap. I, 1: sentite de
domino in bonitate. Et horum ratio est, quia, sicut philosophus dicit in III
Ethic., qualis est unusquisque, talis finis videtur ei. Unde ille cuius est
animus informatus per habitum bonum vel malum, existimat de fine secundum
exigentiam illius habitus. Tertio, ponit maiorem primi syllogismi, dicens nam
prudentia carnis, et cetera. Ad cuius intellectum oportet scire, quod prudentia
est recta ratio agibilium, ut dicit philosophus VI Ethic. Recta autem ratio
agendorum unum praesupponit, et tria facit. Praesupponit enim finem qui est
sicut principium in agendis, sicut et ratio speculativa praesupponit principia
ex quibus demonstrat. Facit autem recta ratio agibilium tria. Nam primo, recte
consiliatur; secundo, recte iudicat de consiliatis; tertio, recte et constanter
praecipit quod consiliatum est. Sic ergo ad prudentiam carnis requiritur quod
aliquis praesupponat pro fine delectabile carnis et quod consilietur et iudicet
et praecipiat ea quae conveniunt ad hunc finem. Unde talis prudentia est mors,
id est, causa mortis aeternae. Gal. ult.: qui seminat in carne, de carne et
metet corruptionem. Quarto, ponit maiorem secundi syllogismi, dicens prudentia
autem spiritus vita et pax. Dicitur autem secundum praedicta prudentia spiritus,
quando aliquis, praesupposito fine spiritualis boni, consiliatur et iudicat et
praecipit quae ordinantur convenienter ad hunc finem. Unde talis prudentia est
vita, id est, causa vitae gratiae et gloriae. Gal. ult.: qui seminat in spiritu,
de spiritu et metet vitam aeternam. Et est pax, id est causa pacis, nam pax
causatur a spiritu sancto. Ps. CXVIII, 165: pax multa diligentibus legem tuam,
domine. Gal. V, 22: fructus spiritus charitas, gaudium et pax.
Lectio 2
[86200] Super Rom., cap. 8 l. 2
Supposuerat apostolus in praecedentibus quod prudentia carnis mors est, et hoc
quidem nunc probare intendit. Et primo probat propositum; secundo ostendit
fideles quibus scribit a tali prudentia esse alienos, ibi vos autem, et cetera.
Circa primum duo facit. Primo propositum probat de prudentia carnis in
abstracto; secundo id quod de prudentia carnis dixerat, adaptat eis qui
prudentiam carnis sequuntur, ibi qui autem in carne, et cetera. Circa primum
ponit tria media, quorum posterius probat prius. Per primum autem probat id quod
supra positum est, scilicet quod prudentia carnis sit mors, hoc modo: qui
inimicatur Deo, incurrit mortem. Lc. XIX, 27: verum tamen inimicos illos qui
noluerunt me regnare supra se, adducite huc, et interficite ante me. Et hoc quia
Deus vita nostra est. Deut. XXX, 20: ipse est enim vita tua. Et ideo ille qui
inimicatur Deo, incurrit mortem; sed prudentia carnis inimica est Deo: ergo
prudentia carnis est causa mortis. Ubi notandum est, quod id quod supra dixerat
prudentiam carnis, nunc nominat carnis sapientiam, non quod idem sit sapientia
simpliciter et prudentia, sed quia in rebus humanis est prudentia. Prov. X, 23:
sapientia est viro prudentia. Ad cuius intellectum sciendum quod sapiens
simpliciter dicitur qui cognoscit causam altissimam ex qua omnia dependent.
Causa autem suprema simpliciter omnium Deus est. Unde sapientia simpliciter est
cognitio divinarum rerum, ut Augustinus dicit in libro de Trinitate. I Cor. II,
6: sapientiam loquimur inter perfectos. Dicitur autem sapiens in unoquoque
genere qui cognoscit altissimam causam illius generis: sicut in arte
aedificatoria dicitur sapiens, non ille qui scit dolare ligna et lapides, sed
ille qui concipit et disponit convenientem formam domus: ex hoc enim totum

