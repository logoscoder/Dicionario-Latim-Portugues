promissio ei facta aboleretur; sed hoc est inconveniens, ergo et primum. Circa
hoc duo facit. Primo proponit conditionalem; secundo probat eam, ibi lex enim,
et cetera. Destructio autem consequentis est manifesta. Dicit ergo primo quod
promissio non est facta per legem. Si enim qui ex lege sunt, hi sunt haeredes,
id est, si ad hoc quod aliqui haereditatem promissam participent, requiritur
quod ex legis observantia hoc consequantur, exinanita est fides, id est, vacua
facta est fides qua Abraham credidit Deo promittenti, ut dicitur Genesis XV, 6.
Et hoc est inconveniens, secundum quod dicitur I Cor. XV, v. 14: si Christus non
resurrexit, inanis est praedicatio nostra, et cetera. Et quare sit inanis,
ostendit subdens abolita, id est cassata, est promissio, quia non consequitur
suum effectum. Contra id quod dicitur Hebr. XI, 11: fidelem credidit eum esse
qui repromiserat, et hic infra in praesenti cap. dicitur: quaecumque promisit
Deus, potens est, et cetera. Deinde cum dicit lex enim, probat conditionalem
praemissam per effectum sive eventum legis. Et primo proponit legis effectum
sive eventum; secundo, probat, ibi ubi enim non est lex, et cetera. Probat autem
conditionalem sic: si aliqua promissio sit implenda per id quod impletionem
promissionis impedit, talis promissio aboletur et fides credentis exinanitur;
sed lex impedit consecutionem haereditatis, lex enim iram operatur: ergo si per
legem sit adimplenda promissio, exinanita est fides, abolita est promissio.
Dicitur autem lex operari iram, id est vindictam, quia per legem facti sunt
homines digni Dei vindicta. IV Reg. XXII, 13: magna ira domini succensa est
contra nos, quia non audierunt patres nostri verba libri huius, scilicet legis,
et cetera. Posset autem aliquis intelligere quod lex iram operatur quantum ad
caeremonialia tempore gratiae observata, secundum illud Gal. V, 2: si
circumcidamini, Christus nihil vobis proderit. Sed quod hic dicitur,
intelligendum est etiam quantum ad moralia, non quidem quod legis praecepta
moralia praecipiant aliquid, quod qui observant dignos ira Dei efficiat, sed
occasionaliter, quia praecipit et gratiam adimplendi non praebet, secundum illud
II Cor. III, 6: littera occidit, spiritus autem vivificat, quia scilicet
interius adiuvat infirmitatem nostram, ut dicitur infra VIII, 26. Deinde cum
dicit ubi enim non est lex, etc., ostendit qualiter iram operatur, dicens ubi
non est lex, non est praevaricatio, quia et si aliquis, lege non data, peccare
possit contra id quod naturaliter iustum est faciendo, non tamen praevaricator
dicitur, nisi legem transgrediens. Ps. CXVIII, 158: vidi praevaricantes et
tabescebam, et cetera. Et tamen omnis peccator potest dici praevaricator,
inquantum legem naturalem transgreditur. Ps. CXVIII, 119: praevaricantes
reputavi omnes peccatores terrae. Gravius est tamen transgredi simul legem
naturae et legem scriptam, quam solam legem naturae. Et ideo lege data sine
gratia adiuvante, praevaricatio crevit, et maiorem iram promeruit.
Lectio 3
[86184] Super Rom., cap. 4 l. 3
Ostenso quod promissio facta Abrahae et semini eius non sit implenda per legem,
hic ostendit quod sit implenda per fidem. Et circa hoc tria facit. Primo
ostendit per quid sit huiusmodi promissio adimplenda; secundo ostendit in quibus
sit adimplenda, ibi omni semini, etc.; tertio a quo sit implenda, ibi qui
vivificat mortuos, et cetera. Primo ergo concludit propositum quasi ex
divisione. Videtur enim necessarium esse quod promissio adimpleatur vel per
fidem, vel per legem: non autem per legem, quia promissio aboleretur, unde
concludit ideo ex fide, scilicet consequimur promissionem, ut haeredes simus
mundi. Io. V, 4: haec est victoria quae vincit mundum, et cetera. Et hoc
confirmat per contrarium medium ei quod supra assumpserat. Dictum est enim quod
si iustitia ex lege esset, promissio aboleretur; sed si sit ex fide, remanet
firma promissio propter virtutem divinae gratiae iustificantis hominem per
fidem. Et hoc est quod dicit ut promissio Dei sit firma, non quidem per
operationes hominum quae possunt deficere, sed secundum gratiam quae
infallibilis est. II Cor. XII, 9: sufficit tibi gratia mea, et cetera. II Cor.
I, 20: quotquot sunt promissiones, in illo, scilicet Christo, sunt, id est,
veritatem habent. Deinde cum dicit omni semini, etc., ostendit in quibus
impleatur praedicta promissio. Et primo proponit quod intendit, et dicit quod
praedicta promissio sic implenda per fidem, est firma per gratiam. Omni semini,

