IV, 18. Alia autem est vocatio interior, quae est secundum interiorem
inspirationem, Prov. I, 24: vocavi et renuistis. Tertio, ponit gratiam
iustificationis cum dicit sanctis, id est per gratiam et sacramenta gratiae,
sanctificatis. I Cor. VI, 11: sed abluti estis, sed sanctificati estis, ut sitis
dilecti a Deo, vocati ad hoc quod sitis sancti. Deinde ponuntur bona quae eis
optat, quae sunt gratia et pax. Quorum unum, scilicet gratia, est primum inter
Dei bona, quia per eam iustificatur impius, infra III, 24: iustificati gratis
per gratiam ipsius. Aliud autem, scilicet pax, est ultimum quod in beatitudine
perficitur. Ps.: qui posuit fines tuos pacem. Tunc enim erit perfecta pax,
quando voluntas requiescet in plenitudine omnis boni, consequens immunitatem ab
omni malo. Is. XXXII, v. 18: sedebit populus meus in pulchritudine pacis. Et sic
per haec duo bona, alia media intelliguntur. Ostendit etiam consequenter unde
sint huiusmodi bona expectanda, cum subdit a Deo patre nostro. Iac. I, 17: omne
datum optimum et omne donum perfectum desursum est, descendens a patre luminum.
Ps. LXXXIII, 12: gratiam et gloriam dabit dominus. Addit autem et domino Iesu
Christo quia, ut dicitur Io. I, 17, gratia et veritas per Iesum Christum facta
est. Ipse etiam dicit, Io. XIV, 7, pacem meam do vobis. Quod autem dicit Deo
patre nostro, potest teneri essentialiter pro tota Trinitate, quae dicitur
pater, quia nomina importantia relationem ad creaturam, communia sunt toti
Trinitati, sicut creator et dominus. Addit autem et domino Iesu Christo, non
quod sit alia persona a tribus, sed propter humanam naturam, per cuius mysterium
ad nos dona gratiarum perveniunt. II Petr. c. I, 4: per quem maxima et pretiosa
nobis promissa donavit. Vel potest dici quod hoc quod dicit Deo patre nostro,
tenetur pro persona patris, quae secundum proprietatem dicitur pater Christi,
sed secundum appropriationem pater noster. Io. XX, 17: ascendo ad patrem meum et
patrem vestrum. Tangitur autem persona filii cum dicitur et domino Iesu Christo.
Persona autem spiritus sancti expresse non ponitur, quia intelligitur in donis
eius, quae sunt gratia et pax; vel etiam quia intelligitur in duabus personis
patris et filii, quarum est unio et nexus.

© 2000 Enrique Alarcón et Societas CAEL quoad hanc editionem
Iura omnia asservantur
CORPUS THOMISTICUM
Sancti Thomae de Aquino
Super Epistolam ad Romanos lectura
caput I lectio V

Textum Taurini 1953 editum
ac automato translatum a Roberto Busa SJ in taenias magneticas
denuo recognovit Enrique Alarcón atque instruxit

