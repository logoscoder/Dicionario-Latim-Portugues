Postquam, apostolus proposuit veritatem divini iudicii, exclusa contraria
opinione, hic manifestat divini iudicii veritatem, et primo proponit quod
intendit; secundo manifestat propositum, ibi his quidem qui secundum patientiam.
Proponit autem primo veritatem divini iudicii quantum ad duo, scilicet, quantum
ad opera et quantum ad personas. Quantum ad opera quidem, quia in praesenti non
reddit secundum opera, sed quandoque male agentibus gratiam largitur, sicut ipsi
Paulo apostolo, qui prius blasphemus et persecutor misericordiam consecutus est,
ut dicitur I Tim. I, 13. Sed hoc non erit in die iudicii, quando erit tempus
secundum iustitiam iudicandi. Ps. LXXIV, 3: cum accepero tempus, ego iustitias
iudicabo. Et ideo alibi dicitur: secundum opera manuum eorum tribue illis.
Quantum ad personas attenditur veritas divini iudicii, quia retributionis
aequalitas servabitur quantum ad omnes. II Cor. V, v. 10: omnes nos manifestari
oportet. Videtur autem quod non sit secundum opera retributio futura, quia
peccato temporali poena aeterna retribuetur. Sed dicendum est quod, sicut
Augustinus dicit, XXI de Civit. Dei: in retributione iustitiae non consideratur
aequalitas temporis inter culpam et poenam, quia etiam secundum humanum iudicium
pro culpa adulterii, quae brevi hora committitur, infligitur poena mortis; in
qua non attendit legislator moram occisionis, sed potius quod per mortem
perpetuo excluditur a societate viventium. Et sic etiam suo modo homo pro culpa
temporali punitur poena aeterna. Et ideo non est mirum si peccata commissa
contra charitatem, per quam scilicet est societas inter Deum et homines,
aeternaliter divino iudicio puniuntur. Et hoc quidem esse iustum ex tribus
apparet. Primo ex infinita dignitate Dei in quem peccatur. Tanto enim quis
gravius peccat, quanto maior est dignitas personae in quam peccatur, sicut plus
peccat qui percutit principem, quam qui percutit privatam personam. Et sic cum
culpa peccati mortalis sit quodammodo infinita, oportet quod ei infinita poena
respondeat. Et sic cum non possit esse infinita secundum intentionem,
relinquitur quod sit infinita secundum durationem. Secundo apparet ex voluntate
per quam peccatur. Quicumque enim mortaliter peccat aversus ab incommutabili
bono, finem constituit in bono commutabili, sicut fornicator in dilectione
carnis, avarus in pecunia. Et quia finis per se appetitur, quicumque appetit
finem, fertur in illud, volens illud semper obtinere, si aliquid aliud non
obsistat. Unde ille qui peccat mortaliter, voluntatem habet perpetuo in peccato
manendi, nisi forte per accidens, sicut quando timet poenam, vel aliquod aliud
impedimentum. Unde conveniens est, ut ex quo homo secundum suam voluntatem
peccatum perpetuo obtinendum appetit, quod aeternaliter pro illo puniatur. Deus
enim qui est inspector cordis, praecipue ad voluntatem peccantis attendit.
Tertio ex parte effectus peccati, qui est subtractio gratiae, ex qua sequitur
quod homo, quantum est de se, perpetuo maneat in peccato, a quo exire non potest
nisi per auxilium gratiae. Non est autem conveniens ut durante culpa cesset
poena, et ideo in perpetuum durat poena. Quod autem dicitur reddere unicuique
secundum opera sua, non est intelligendum secundum aequalitatem operum, quia
praemium excedit meritum, sed secundum proportionem, quia bonis retribuet bona
et melioribus meliora. Et eadem ratio est de malis. Deinde cum dicit his quidem
qui secundum patientiam, manifestat propositum, et primo quantum ad opera,
secundo quantum ad personas, ibi in omnem animam. Quantum autem ad opera
ostendit veritatem divini iudicii, primo quidem in bonis, secundo in malis, ibi
his autem qui ex contentione. Circa primum duo consideranda sunt, scilicet
meritum et praemium. Ad meritum tria concurrunt. Primo quidem patientia. Quod
potest intelligi, uno modo, de patientia Dei, de qua supra dictum est: an
divitias bonitatis et patientiae ut intelligantur illi esse secundum patientiam
boni operis, scilicet dispositi, qui bene patientia Dei utuntur bene operando.
Alio modo potest intelligi de patientia hominis, quod etiam intelligi potest
dupliciter. Uno modo, secundum quod patientia importat tolerantiam adversorum
cum aequanimitate cordis. Hoc autem necessarium est, quod aliquis a bono opere
non desistat propter mala quae patitur, et hoc est quod dicit secundum
patientiam boni operis. Iac. c. I, 4: patientia opus perfectum habet. Lc. c.
XXI, 19: in patientia vestra possidebitis animas vestras. Secundo, potest
intelligi patientia pro longanimitate, sive pro perseverantia, ut scilicet
aliquis a bono opere propter taedium non recedat. Iac. ult.: patientes estote,
fratres, usque ad adventum domini. Hebr. X, 36: patientia vobis necessaria est.

