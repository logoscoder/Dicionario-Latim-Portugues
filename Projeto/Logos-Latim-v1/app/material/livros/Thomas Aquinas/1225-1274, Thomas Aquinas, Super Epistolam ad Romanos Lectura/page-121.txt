se, interius instigat hominem ad bonum, puta regem ad defendendum iura regni
sui, vel ad puniendum rebelles. Sed hoc instinctu bono malus homo abutitur
secundum malitiam cordis sui. Et hoc patet Is. X, 6, ubi dicitur de Assur: ad
gentem fallacem mittam eum, contra populum furoris mei mandabo illi ut auferat
spolia, et cetera. Et post: ipse autem non sic arbitrabitur, et cor eius non ita
aestimabit, sed ad conterendum erit cor eius. Et hoc modo circa Pharaonem
accidit, qui cum a Deo excitaretur ad regni sui tutelam, abusus est hac
excitatione in crudelitatem. Secundo, oportet considerare quo fine Deus ista
partim faciat et partim permittat. Est enim considerandum, quod Deus operatur in
creaturis ad suam manifestationem, secundum illud supra I, 20: invisibilia Dei
per ea quae facta sunt intellecta conspiciuntur. Unde et huiusmodi excitatio in
hoc ipsum ordinatur, et quantum ad praesentes, ut ostendam in te virtutem meam,
Ex. XIV, 31: viderunt filii Israel manum magnam, quam exercuerat dominus contra
Aegyptios, et quantum ad absentes, ut annuntietur nomen meum in universa terra.
Ps. XCV, 3: annuntiate inter gentes gloriam eius. Sic igitur patet quod quantum
ad hoc, non est iniquitas apud Deum, quia utitur creatura sua secundum eius
merita ad gloriam suam. Et in hoc eodem sensu potest exponi si dicatur, posui
te, id est ordinavi malitiam tuam ad gloriam meam; Deus enim malitiam ordinat,
sed non causat. Deinde cum dicit ergo cui vult miseretur, etc.; infert
conclusionem quamdam ex utraque auctoritate supra inducta. Nam ex eo quod dictum
est miserebor cui misereor, concludit ergo cui vult miseretur. Ps. CII, 13:
misertus est dominus timentibus se. Ex eo vero quod dictum est: in hoc ipsum
excitavit te, concludit et quem vult indurat. Is. LXIII, 17: indurasti cor
nostrum, ne timeremus te. Eccli. XXXIII, 12: ex ipsis benedixit et exaltavit, et
ex ipsis maledixit et humiliavit. Et quidem quod dicitur de Dei misericordia,
dubitationem non habet, suppositis his quae praemissa sunt. Sed circa
indurationem videtur esse duplex dubitatio. Primo quidem quia duritia cordis ad
culpam pertinere videtur, secundum illud Eccli. c. III, 27: cor durum male
habebit in novissimo. Si ergo Deus indurat, sequitur quod sit auctor culpae.
Contra quod dicitur Iac. I, 13: Deus intentator malorum est. Ad quod dicendum
quod Deus non dicitur indurare aliquos directe, quasi in eis causet malitiam,
sed indirecte, inquantum scilicet ex his quae facit in homine intus vel extra,
homo sumit occasionem peccati, et hoc ipse Deus permittit. Unde non dicitur
indurare quasi immittendo malitiam, sed non apponendo gratiam. Secunda dubitatio
est, quia ipsa obduratio non videtur divinae voluntati posse adscribi, cum
scriptum sit I Thess. IV, 3: haec est voluntas Dei sanctificatio vestra. Et I
Tim. II, 4: qui vult omnes homines salvos fieri. Ad quod dicendum est, quod tam
misericordia quam iustitia dispositionem voluntatis important. Unde sicut
miseratio attribuitur divinae voluntati, ita et id quod est iustitiae. Sic ergo
intelligendum est cui vult miseretur, scilicet per suam misericordiam, et quem
vult indurat, per suam iustitiam; quia illi, quos indurat, hoc merentur ut
indurentur ab ipso, ut supra cap. 1 dictum est.
Lectio 4
[86209] Super Rom., cap. 9 l. 4
Posita solutione praemissae quaestionis, hic apostolus contra ipsam solutionem
obiicit, et praecipue contra ultimam conclusionem qua dictum est: cuius vult
miseretur, et quem vult indurat. Primo ergo ponit obiectionem; secundo
solutionem, ibi o homo, tu quis es, et cetera. Dicit ergo primo: dictum est quod
Deus cuius vult miseretur, et quem vult indurat, dicis itaque mihi: quid adhuc
quaeritur? Id est, quid oportet ulterius quaerere de causa bonorum et malorum
quae hic aguntur, cum omnia voluntati divinae attribuantur, quae est causa
sufficiens, eo quod nullus potest ei resistere? Unde sequitur voluntati eius
quis resistit? Eccle. I, 13: proposui in animo meo quaerere et investigare
sapienter de omnibus quae fiunt sub sole. Vel aliter quid adhuc quaeritur, id
est conqueritur Deus de hominibus quando peccant, sicut Is. I, 2: filios
enutrivi et exaltavi, ipsi autem spreverunt me, et cetera. Ideo autem videtur
iustam querimoniam non habere, quia ex voluntate eius totum procedit, cui nullus
potest resistere. Unde subdit voluntati eius quis resistit? Vel aliter quid
adhuc quaeritur, scilicet ab homine ut faciat bonum vel vitet malum. Mich. VI,
8: indicabo tibi, o homo, quid sit bonum, et quid Deus requirat a te, et cetera.

