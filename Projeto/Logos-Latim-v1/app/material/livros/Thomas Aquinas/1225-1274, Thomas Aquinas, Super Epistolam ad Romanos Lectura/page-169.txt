Paradiso transgressus fuerat, ut patet Gen. III, T.; et propter hoc non erat ei
similis prohibitio iteranda. Sed cum legalia cessaverunt in Christi passione,
videtur quod inconvenienter apostolus infirmis in fide permittat quod a cibis
prohibitis in lege abstineant, quod nunc in Christianis non sustinetur ab
Ecclesia. Sed distinguendum est triplex tempus, secundum Augustinum, quantum ad
legalia. Quorum primum est tempus ante passionem Christi, in quo legalia suum
robur obtinebant quasi adhuc viventia. Secundum autem tempus est post passionem
Christi ante divulgationem Evangelii, in quo quidem tempore legalia mortua
erant, quia nullus ad ea tenebatur, nec observata aliquid conferebant alicui,
nondum tamen erant mortifera, quia sine peccato poterant Iudaei ad Christum
conversi legalia observare: et pro illo tempore loquitur hic apostolus. Tertium
autem tempus est post divulgationem Evangelii, in quo legalia non solum sunt
mortua sed mortifera, ut quisquis ea observet, peccet mortaliter. Exponitur
autem et aliter in Glossa, ut dicatur infirmus qui est ad lapsus vitiorum
carnalium pronus, et huic consulendum est quod comedat olus, id est, tenues et
aridos cibos qui non sunt fomentum vitiorum, et abstineat ab illis quibus
excitatur libido. Sed alius qui est fortior credit se absque periculo posse
omnia manducare. Et haec differentia apparet inter discipulos Christi qui non
ieiunabant, tamquam confortati praesentia Christi et discipulos Ioannis
Baptistae qui ieiunabant. Unde et poenitentiam agentes a quibusdam cibis
abstinent non propter eorum immunditiam, sed ad libidinem refrenandam. Deinde,
cum dicit is qui manducat, etc., exponit quomodo sunt vitandae disceptationes
cogitationum. Et primo quantum ad perfectos, dicens is qui manducat, scilicet
cum secura conscientia omnia vel etiam sine periculo libidinis, non spernat non
manducantem, scilicet indifferenter omnia, tamquam infirmum in fide, vel quasi
pronum ad vitia. Is. XXXIII, v. 1: vae qui spernis, nonne et ipse sperneris? Lc.
X, 16: qui vos spernit, me spernit. Secundo loquitur quantum ad infirmos, dicens
et qui non manducat, scilicet indifferenter omnia, vel quia est infirmus in
fide, de quo loquitur apostolus, vel etiam quia pronus est ad libidinem, non
iudicet manducantem, scilicet indifferenter omnia, quasi transgressorem legis,
vel quasi in libidinem praecipitem. Matth. VII, 1: nolite iudicare, et non
iudicabimini. Supra II, 1: inexcusabilis es, o homo omnis qui iudicas. Deinde
cum dicit Deus enim illum assumpsit, etc., assignat tres rationes propter quas
debemus a falso iudicio abstinere. Secunda ponitur, ibi suo domino, etc.;
tertia, ibi tu autem qui iudicas, et cetera. Prima ratio sumitur ex auctoritate
iudicantis. Unde primo ostendit hanc charitatem Deo competere; secundo concludit
quod iudicium ad homines non pertinet, ibi tu quis es, et cetera. Dicit ergo
primo: recte dictum est quod qui non manducat manducantem non iudicet, Deus enim
assumpsit illum, scilicet in servum a se iudicandum. Zac. XI, 7: assumpsi mihi
duas virgas, id est duos populos. Ps. XVII, 17: assumpsit me de aquis multis.
Ille autem qui assumitur ad superioris iudicium, non debet ab inferiori
iudicari. Et ideo concludit tu quis es, id est, cuius auctoritatis vel virtutis
es, qui iudicas alienum servum? Id est proximum tuum, qui est servus Dei?
Requiritur enim in iudicante auctoritas, secundum illud Ex. II, v. 14: quis
constituit te principem et iudicem super nos? Et, Lc. XII, 14: quis me
constituit iudicem aut divisorem super vos? Sed ex hac ratione sequi videtur
hominis iudicium de alio homine esse illicitum. Sed dicendum est quod intantum
hominis iudicium licitum est, inquantum agitur auctoritate concessa divinitus.
Unde dicitur Deut. c. I, 16: audite illos, et quod iustum est iudicate, et
postea sequitur quia Dei est iudicium, id est auctoritate divina agitur. Si quis
vero velit sibi usurpare iudicium super ea quae non sunt ei divinitus concessa
ad iudicandum, est iudicium temerarium, sicut si quis iudex delegatus a Papa
vellet in iudicando transgredi mandati fines. Deus autem soli sibi reservavit
iudicare occulta, quae praecipue sunt cogitationes cordium et futura. Et ideo si
quis de his iudicare praesumpserit, est temerarium iudicium. Unde Augustinus
dicit in libro de sermone domini in monte: in his duobus temerarium est
iudicium, cum videlicet incertum sit quo animo quid factum sit; vel incertum
qualis futurus sit qui nunc vel bonus vel malus apparet. Deinde cum dicit suo
domino stat, aut cadit, etc., ponit secundam rationem, quae quidem sumitur ex
fine meriti vel demeriti. Posset aliquis dicere quod licet homo non habeat
iudiciariam auctoritatem, tamen intromittere se debet iudicio alterius propter

