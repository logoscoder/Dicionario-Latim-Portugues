ergo vivimus, sive morimur, domini sumus, quasi servi eius qui habet potestatem
vitae et mortis. I Cor. VII, 23: pretio empti estis, nolite fieri servi. I Cor.
VI, 20: empti enim estis pretio magno. I Par. XII, 18: tui sumus, o David, et
tecum, fili Isai. Secundo assignat causam huius conditionis, dicens in hoc enim
Christus mortuus est, et resurrexit, id est hoc adeptus est sua morte et
resurrectione, ut vivorum dominaretur, quia resurrexit, vitam novam et perpetuam
inchoando, et mortuorum, quia mortem nostram moriendo destruxit. II Cor. c. V,
15: pro quibus mortuus est Christus, ut qui vivunt, iam non sibi vivant, sed ei
qui pro eis mortuus est, et resurrexit. Sic igitur per omnia praedicta apostolus
probavit, quod unusquisque domino suo stat aut cadit, per hoc scilicet quod
fideles gratias agunt Deo, et quod domino vivunt et moriuntur, et quod domini
sunt et in morte et in vita. Deinde cum dicit tu autem quid iudicas, etc., ponit
tertiam rationem quae sumitur ex futuro iudicio. Et circa hoc tria facit. Primo
proponit superfluitatem praesentis iudicii, dicens tu autem quid iudicas? Id est
qua utilitate vel necessitate iudicas, fratrem tuum, temere de occultis, quae
tuo iudicio non sunt commissa? Aut tu, alius qui iudicaris, quare spernis
fratrem tuum, pro nullo reputans ab eo iudicari? Mal. II, 10: quare despicit
unusquisque fratrem suum? Secundo praenuntiat futurum Christi iudicium, quasi
dicat: recte dico cur iudicas, quia non debes timere quod absque iudicio
remaneat, omnes enim stabimus ante tribunal Christi. Dicitur enim tribunal
Christi eius iudiciaria potestas, sicut et Matth. c. XXV, 21 dicitur: cum
venerit filius hominis in maiestate sua, tunc sedebit super sedem maiestatis
suae. Dicit autem omnes stabimus, quasi iudicandi, tam boni quam mali, quantum
ad remunerationem vel punitionem. II Cor. V, v. 10: omnes nos manifestari
oportet ante tribunal Christi, ut referat unusquisque propria corporis prout
gessit, sive bonum sive malum. Sed quantum ad discussionem non omnes stabunt ut
iudicandi, sed quidam consedebunt, ut iudices. Matth. XIX, 28: sedebitis super
sedes, iudicantes duodecim tribus Israel. Tertio, ibi scriptum est enim, etc.,
probat quod dixerat. Et primo inducit auctoritatem; secundo infert conclusionem,
ibi itaque unusquisque, et cetera. Dicit ergo primo: dictum est quod omnes
stabimus ante tribunal Christi, et hoc patet per auctoritatem sacrae Scripturae.
Scriptum est enim, Is. XLV, 23, vivo ego, dicit dominus: quoniam mihi flectetur
omne genu, et omnis lingua confitebitur Deo. Littera nostra sic habet: in
memetipso iuravi, quia mihi curvabitur omne genu et iurabit omnis lingua. Tria
autem in his verbis ponuntur. Primo quidem iuramentum, quod interdum in verbis
Dei ponitur ad ostendendum id, quod dicitur, firmum esse immutabilitate divini
consilii, non autem esse mutabile sicut ea quae praenuntiantur secundum causas
inferiores, ut prophetia comminationis. Unde dicitur in Ps. CIX, 4: iuravit
dominus, et non poenitebit eum. Homines autem, ut apostolus dicit Hebr. VI, 16:
per maiorem sui iurant. Quia vero Deus non habet maiorem in quo maior firmitas
consistat veritatis, per seipsum iurat. Ipse autem est ipsa vita et fons vitae,
secundum illud Deut. XXX, 20: ipse est enim vita tua, et longitudo dierum
tuorum, etc., Ps. XXXV, 10: apud te est fons vitae, etc.; et ideo forma
iuramenti domini est vivo ego, quasi dicat: iuro per vitam qua ego singulariter
vivo. Secundo praenuntiatur subiectio communis creaturae ad Christum, cum
dicitur quoniam mihi, scilicet Christo, flectetur omne genu. In quo designatur
perfecta subiectio rationalis creaturae ad Christum. Solent enim homines in
signum subiectionis maioribus flectere genua. Unde Phil. II, 10 dicitur: in
nomine Iesu omne genu flectatur caelestium, terrestrium et Infernorum. Tertio
praenuntiat fidei confessionem qua omnes gloriam Christi confitebuntur. Unde
sequitur et omnis lingua confitebitur Deo, id est confitebitur Christum esse
dominum, secundum illud Phil. II, 11: omnis lingua confiteatur, quia dominus
noster Iesus Christus in gloria est Dei patris. Omnis enim lingua intelligi
potest expressio cognitionis sive hominum, sive Angelorum, secundum illud I Cor.
XIII, 1: si linguis hominum loquar et Angelorum, et cetera. Hoc autem impletur
nunc in hac vita, non quantum ad singulos homines sed quantum ad genera
singulorum. De quolibet enim genere hominum nunc aliqui Christo subiiciuntur et
ei confitentur per fidem, sed in futuro iudicio omnes et singuli ei
subiicientur: boni quidem voluntarie, mali autem inviti. Unde dicitur Hebr. II,
8: in eo quod ei omnia subiecit, nihil dimisit non subiectum ei: nunc autem
necdum videmus omnia subiecta ei. Deinde, cum dicit itaque unusquisque, etc.,

