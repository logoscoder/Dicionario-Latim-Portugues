Secundo, quod non sunt iustificati ex genere, de quo gloriabantur, cap. III quid
ergo est amplius? Tertio, quod non sunt iustificati ex circumcisione, cap. IV
quid ergo dicemus? Circa primum considerandum est quod Iudaei et gentiles, ad
fidem conversi, se invicem iudicabant de priori vita. Iudaei enim gentibus
obiiciebant, quod sine Dei lege viventes, idolis immolabant. Gentes autem
obiiciebant Iudaeis quod, lege Dei accepta, eam non servabant. Primo ergo
utrosque arguit de inordinato iudicio; secundo specialiter ostendit quod Iudaei
non erant digni praemio, quia ea in quibus gloriabantur non sufficiebant ad
salutem, ibi non enim auditores legis. Circa primum duo facit. Primo confutat
humanum iudicium; secundo astruit et commendat divinum, ibi scimus enim. Circa
primum duo facit. Primo proponit mutuo se iudicantes inexcusabiles esse; secundo
assignat rationem, ibi in quo enim. Primo ergo concludit ex praemissis, dicens:
propter quod gentiles veritatem de Deo cognitam in iniustitia detinuerunt, o
homo, qui iudicas alium hominem, inexcusabilis es, sicut supra dixit: ita ut
sint inexcusabiles. Addit autem omnis, quasi dicat, quicumque sis, sive gentilis
sive Iudaeus, quia etiam gentilis de quo magis videbatur, non potest excusari
per ignorantiam, sicut supra ostensum est. I Cor. IV, 5: nolite ante tempus
iudicare. Deinde cum dicit in quo enim assignat rationem, excludendo causam
excusationis. Primo, quidem ignorantiam; secundo, innocentiam, ibi eadem enim.
Ignorantia quidem excluditur per iudicium. Quicumque enim iudicat aliquem quasi
male agentem, demonstrat se cognoscere illud esse malum, et ex hoc ostendit esse
condemnabilem. Et hoc est quod dicit: ideo (inquam) es inexcusabilis, in quo
enim iudicas alterum quasi male agentem, teipsum condemnas, id est, ostendis te
esse condemnabilem. Matth. VII, 1: nolite iudicare, et non iudicabimini. Non
tamen credendum est, quod omne iudicium sit condemnationis causa. Est enim
triplex iudicium. Unum quidem iustum, quod scilicet fit secundum regulam
iustitiae. Sap. I, 1: diligite iustitiam, qui iudicatis terram. Aliud est
iudicium non iustum, quod scilicet fit contra regulam iustitiae. Sap. VI, 5: cum
essetis ministri regni eius, non recte iudicastis. Est autem tertium iudicium
temerarium, contra quod dicitur Eccle. V, 1: ne temere quid loquaris. Quod
quidem dupliciter committitur. Uno modo, quando aliquis procedit circa id quod
est sibi commissum iudicium absque debita veritatis cognitione; contra id quod
dicitur Iob XXIX, 6: causam quam ignorabam diligentissime investigabam. Alio
modo, quando aliquis usurpat sibi iudicium de occultis, de quibus solus Deus
iudicare habet; contra id quod dicitur I Cor. IV, 5: nolite ante tempus
iudicare, quoadusque veniat dominus, qui illuminabit, et cetera. Est autem
aliquid occultum, non solum quoad nos, sed secundum sui naturam, ad solam Dei
cognitionem pertinens. Primo quidem cogitatio cordis, secundum illud Ier. c.
XVII, 9 s.: pravum est cor hominis et inscrutabile, quis cognoscet illud? Ego
dominus scrutans corda, et probans renes. Secundo, contingens futurum, secundum
illud Is. XLI, v. 23: annuntiate quae ventura sunt in futurum, et dicemus quia
dii estis vos. Et ideo, sicut dicit Augustinus, de sermone domini in monte: duo
sunt in quibus temerarium iudicium cavere debemus: cum incertum est quo animo
quidque factum fuerit, vel cum incertum est qualis quisque futurus est, qui nunc
vel bonus vel malus apparet. Primum ergo iudicium non est condemnationis causa,
sed secundum et tertium. Deinde cum dicit eadem enim, excludit aliam
excusationis causam, scilicet innocentiam. Quasi dicat: ideo tu qui iudicas
alios, teipsum condemnas, quia tu eadem agis quae iudicas, id est de quibus
alios condemnas, et ita videtur quod contra conscientiam agis. Matth. VII, 3:
quid autem vides festucam in oculo, et cetera. Est tamen sciendum quod non
semper cum aliquis aliquem iudicat de peccato quod ipse committit per hoc ipsum
semper sibi condemnationem acquirit, quia non semper mortaliter peccat sic
iudicando, semper tamen suam damnationem manifestat. Si enim publice sit in
peccato de quo alium iudicat, videtur scandalizare iudicando, nisi forte
humiliter se simul cum illo reprehendat pro suo peccato ingemiscens. Si vero sit
in eodem peccato occulte, non peccat iudicando alium de peccato eodem, maxime
cum humilitate et conatu ad resurgendum, ut Augustinus dicit in libro de sermone
domini in monte: primum cogitemus cum aliquem reprehendere necessitas nos cogit,
utrum tale sit vitium, quod nunquam habuimus: et tunc cogitemus nos etiam habere
potuisse, vel tale quod habuimus, et iam non habemus: et tunc tangat memoriam
fragilitas communis, ut illam correctionem non odium, sed misericordia

