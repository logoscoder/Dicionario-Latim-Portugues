Unum enim constituitur ex intellectu et specie, quae est principium actionis suae, et huius est agere; unde species
haec est prima qua agitur, non autem ad quam: non enim intellectus noster inspiciens hanc speciem tanquam
exemplar sibi simile, aliquid facit quasi verbum eius. Sic enim non fieret unum ex intellectu et specie, cum
intellectus non intelligat nisi factus unum aliquid cum specie, sed in ipsa specie formatus agit tanquam aliquo
sui, ipsam tamen non excedens.
Species autem sic accepta semper ducit in obiectum primum. Unde manifestum est quod ipsum verbum
intellectus perficitur per actum rectum; tamen, quia non mittit ad aliquid aliud conceptiones suas, sicut facit
sensus, hinc est quod potest super actus suos reflecti cum vult, quod non potest sensus: non enim utitur medio
corpore cuius non est percipere quod in eo fit.
Sed cum sit unum agens, cum quo et species ipsa efficitur unum spiritualiter in participando vitam eius, percipit
actum suum cum vult, complete, quod non potest sensus. Non enim indiget anima, ad hoc quod a se intelligatur
specie illa, sed ad hoc ut intelligat: de se namque habet ut intelligatur, sed non quod intelligat.
Intelligit enim se sicut alia, secundum Philosophum: hoc autem est per speciem, quia alia sic intelliguntur.
Sensus autem indiget organo ad hoc ut agat; organum autem non redit supra se, unde non est reflexio in sensu.
Considerandum tamen est, quod generatio verbi videtur propinquissima cognitioni reflexae: unde multi
putaverunt eam reflexam. Cum enim anima informata specie format verbum in se, non format ipsum in aliquo
sui non informato specie, quasi aliquid sui extendat a se non informatum specie prima, ut in eo verbum primum
formetur, et ipsum esset informatum verbo in eo formato: sic enim videretur extendi quasi in rectum, et sic per
actum rectum formaretur verbum; sed in se specie prima formata, eo quod formata est, actu gignitur verbum, et
non in aliquo sui nudo.
Unde videtur haec gignitio simillima reflexae.
Sed sciendum est, quod cum reflexio fiat redeundo super idem, hic autem non sit reditio super speciem, nec
super intellectum formatum specie, quia non percipiuntur quando verbum formatur; gignitio verbi non est
reflexa.
Non enim generatur verbum ipsum per actum intellectus, nec eius similitudo, nec etiam similitudo illius speciei
qua intellectus informatur, quasi verbum esset eius expressivum, sed similitudo rei. Illius enim similitudo
generatur quod in sua similitudine cognoscitur. Est tamen ipsum verbum similitudo illius speciei tanquam eius
quo factum est et est sibi simillimum. Similitudo vero rei est ut ad quod formatur, et tanquam ad eius exemplar.
Nec propter hoc oportet ipsum formantem prius rem intueri, et post ad eam verbum seu imaginem ipsam in se
formare: quia habere speciem rei apud se, est sibi loco aspectus exemplaris. Artifices namque, intuentes sua
exemplaria, nihil aliud acquirunt nisi ipsas species exemplarium. Haec autem species quam habet intellectus,
advenit sibi a re quam ipse non est intuitus, sed sensus. Et quia est rei similitudo, est principium generationis
huius. Unde in intellectu potest esse generatio per rectum, cum nihil eius generetur.
Directe igitur a specie ipsa itur in ipsum verbum, cum non percipitur eius subiectum, sed res cuius est prima
similitudo.
Huic etiam similitudini tanto intimius est verbum, quanto perfectius genitum est.
Ideo verbum intelligentis intimum est principio intellecto, ex quo et specie fit unum; nec tamen informatur
subiectum simul diversis accidentibus eiusdem speciei, quia impossibile est eamdem superficiem simul duabus
albedinibus informari: hoc enim est impossibile, quando utrumque accidens est in ratione eius quo aliquid fieri
habet.
Verbum autem est in quo aliquid intelligitur, sicut lux in qua videtur aliquid; species autem est qua perficitur
cognitio, sicut species coloris in visu exteriori; et foret simillimum si lux ex specie coloris generaretur, sicut ibi
fit verbum ex specie: exteriora enim deficiunt a repraesentatione interiorum.
Et propter hoc licet utrumque sit accidens, species scilicet et verbum ex specie genitum, quia utrumque est in
anima ut in subiecto; verbum tamen magis transit in similitudinem substantiae quam species ipsa. Quia enim
intellectus nititur in quidditatem rei venire, ideo in specie praedicta est virtus quidditatis substantialis spiritualiter
per quam quidditas spiritualiter intus formatur, sicut in calore est virtus formae ignis per quam attingitur in
generatione ad formam substantialem ignis, ad quam accidens per se non attingeret: unde verbum, quod est
ultimum quod potest fieri intra per speciem, magis accedit ad ipsam rem repraesentandam quam nuda species rei.
Quia igitur res intelligibilis eo ipso intelligitur quo intellectus formatur sua specie actu; prius natura est informari
quam intelligere, sed non tempore: ideo videtur verbum, quod sequitur speciem rei, similiter sequi intelligere
eius. Hoc autem non esset, si per speciem rei tenderet intellectus in ipsam rem ut in se, sicut visus videt colorem
extra se existentem, et tunc formaret verbum in se de re prius intellecta. Sed quia intellectus accipiens speciem a
re per sensus, non ducitur per ipsam in rem ut est in sui natura, sed ut in se est, quia ipse facit in se obiectum
quod est in eo intellectum; obiectum autem naturaliter prius est actione potentiae circa obiectum: ideo verbum
quod est intra ipsum intellectum, prius est ipso intelligere ad ipsum terminato. Aliud enim est hoc a quo accipitur
species, scilicet res ipsa, et aliud ad quod terminatur actio intellectus, scilicet similitudo rei formata ab intellectu.
Ex dictis manifestum est quomodo attenditur prioritas unius eorum ad alterum.
Prius enim natura est intellectus informatus specie, quae est primum sufficiens intelligendi, quam gignatur
verbum: et ideo intelligere in radice prius est verbo, et verbum est terminus actionis intellectus.
3

