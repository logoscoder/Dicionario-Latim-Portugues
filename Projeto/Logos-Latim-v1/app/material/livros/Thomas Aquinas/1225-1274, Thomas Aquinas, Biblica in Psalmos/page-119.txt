|#21 Consequenter cum dicit, diligite Dominum, inducit illos quibus praedicta beneficia sunt collata ad gratias
exhibendas. Et ordinat eos primo quantum ad affectum. Secundo quantum ad effectum, ibi, viriliter agite. Circa
primum duo facit. Primo inducit eos ad diligendum Deum. Secundo rationem diligendi assignat, quoniam
veritatem requiret.
Dicit ergo quia exaudivit, et quia mirificavit, diligite Dominum: Deut. 4: et nunc, Israel, audi praecepta et
judicia, quae ego doceo te etc.. Et qui sunt qui diligere debent, ostendit: quia, sancti: Cant. 1: recti diligunt te.
Quoniam veritatem.
Assignat causam diligendi. Redditur autem duplex causa, quare Deum diligere tenentur: quia quod diligunt
sancti Deus diligit; et quod odiunt, Deus odit. Secunda est, ibi, et retribuet. Quantum ad primum dicit, quoniam
veritatem requiret Dominus, et retribuet abundanter facientibus superbiam; quasi dicat: diligere debetis
Dominum, quia diligit quod diligitis, et hoc requirit. Sancti diligunt veritatem; et ideo Deus qui veritatem
requirit, debet a nobis diligi.
Requirit autem Deus veritatem justitiae: Rom. 2: judicium Dei est secundum veritatem in eos qui talia agunt.
Item vitae: isa. 38: obsecro, Domine, memento quaeso quomodo ambulaverim coram te in veritate et corde
perfecto. Item doctrinae: Matth. 22: scimus, quia verax es, et viam Dei in veritate doces. Secunda ratio quare
tenemini diligere Deum, est, quia punit quod oditis: punit enim Deus superbiam, quam sancti odiunt: et hoc est,
quod dicit, et retribuet poenam scilicet, abundanter, idest supra seipsos: quia ipsi supra se extollunt: isa. 16:
superbia ejus et arrogantia ejus et indignatio ejus plusquam fortitudo ejus.
|#22 Deinde cum subdit, viriliter, ordinat eos quantum ad effectum. Et primo, ut sint fortes in opere, cum ait,
viriliter agite: Prov. 18: qui mollis, et dissolutus est in opere suo, frater est sua opera dissipantis. Item ut sint
fortes in corde, et confortetur cor vestrum: psalm. 26: expecta Dominum, viriliter age, et confortetur cor tuum, et
sustine Dominum.

|*IN_PSALMOS
|+31 Pars 31
|#1 Hic incipit quarta deca primae quinquagenae.
Et sicut in prima decade sunt Psalmi in quibus fit mentio de persecutione Absalonis; in secunda de persecutione
Saulis; in tertia de persecutione populi, ita in ista quarta de tribulatione quam boni a peccatoribus sustinent: 2
Petr. 2: habitans apud eos qui de die in diem animam justam iniquis operibus cruciabant.
Dividitur autem haec deca in duas partes. Quia primo commendatur justorum dignitas.
Secundo imploratur auxilium contra persecutiones impiorum, in 4 psalm. 34: judica Domine nocentes me. Circa
primum duo commemorat. Primo gratiam justificantem. Secundo dignitatem justorum, ibi, Ps. 32: exultate justi
etc.. Tertio monet justos ut in justitia sistant, ibi, Ps. 33: benedicam Dominum.
Hujus Psalmi novus est titulus, scilicet intellectus David. Hieronymus habet, eruditio David. In multis Psalmis
sequentibus est invenire titulum hunc. Et signatur per hoc, quod in omnibus Psalmis in quibus hic titulus dicitur,
tractatur aliqua veritas communis, non solum pertinens ad unam personam, sed quasi ad providentiam Dei, vel ad
aliquid aliud arduum. Et licet in omnibus Psalmis quaedam sint ad eruditionem, ista tamen ad hoc principaliter
ordinantur. Specialiter vero iste Psalmus intitulatur ab intellectu quem debet habere poenitens, qui debet
intelligere se peccatorem, et gratiam Dei liberantis: Lev. 5: si intellexerit homo delictum etc.. Hunc intellectum
dat vexatio, isa. 28: beati quorum. Iste est secundus Psalmus poenitentialium. In primo enim egit de contritione
cordis, in isto vero de confessione; et dividitur in tres partes. In prima enim ponitur remissio peccatorum. In
secunda, via ad remissionem, ibi, quoniam tacui etc.. Tertio desiderium sanctorum de remissione, ibi, pro hac
orabit. Circa primum duo facit. Primo enim ponitur aliquid quod est ex parte Dei. Secundo illud quod est ex
parte hominis, ibi, nec est in spiritu. In peccato namque primo est offensa Dei. Secundo macula.
Tertio reatus poenae. Contra haec tria ordinat tria.
Quia Deus remittit offensam, maculam tegit, reatum poenae tollit, non imputando peccatum. Quantum ad
primum dicit, beati quorum remissae sunt etc.. Sed quia beatitudo est duplex, scilicet rei et spei, isti tales, scilicet
quorum remissae sunt iniquitates, sunt beati in spe; qui tandem erunt beati in re.
Beatus enim ille est spe, in quo praecedit causa beatitudinis, et via quae est virtus, et praecipue perfecta: unde in
quo virtus perfecta apparet, potest dici beatus in spe: sicut arbor bene florens potest dici fructificans. Post
corruptionem enim primi hominis isti flores non erant, sed spinae peccatorum.
Et ideo beatitudo peccatoris quae est in spe, non est hujusmodi, sed quod Deus remittat peccatum, et sic
fructificat: Hier. 4: novate vobis novale etc.. Remissae: isa. 40: dimissa est iniquitas illius: Luc. 6; dimittite, et
dimittetur vobis. Quantum ad secundum dicit, et quorum tecta sunt peccata. Peccata sunt maculae animae: Hier.
2: quam vilis facta es etc..
119

