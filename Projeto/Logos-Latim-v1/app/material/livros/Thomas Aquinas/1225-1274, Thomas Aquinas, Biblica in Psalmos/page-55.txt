saeculo. Commota sunt, per Christi adventum. Montium fundamenta sunt illa in quibus firmantur, scilicet
divitiae, potestates et honores: Ps. 45: transferuntur montes in cor maris, puta turbantur quando veniunt
adversitates; et post totaliter commoventur: Is. 23: Dominus exercituum cogitavit hoc ut detraheret omnem
superbiam gloriae, et ad ignominiam deduceret universos inclytos terrae.
Omnia regna et potestates quae habent initium, habebunt occasum: ratio est, quoniam turbatus est eis. Hoc potest
dupliciter intelligi. Si de malis, non est dubium quin ex vindicta Dei, quae dicitur ira, transferentur; si de bonis,
idest quoniam ira Dei eis innotuit, ideo convertuntur. Innotuit enim per eum: Rom. 1: revelatur ira Dei de caelo
super omnem impietatem et injustitiam hominum eorum qui veritatem Dei in injustitia detinent.
|#6 Ascendit. Hic ponitur corporaliter exponendo effectus, qui est a summo. Effectus autem terrae a summo est,
quando terra caelesti igne in aliqua sui parte comburitur: et circa hoc duo facit. Primo tangit materiam ipsam.
Secundo accensionem ignis et combustionem. Materia ejus est fumus siccus resolutus ascendens quousque
inflammetur; et ideo dicit, ascendit fumus in ira ejus, idest in voluntate ejus, idest Dei per quam sic punit. A
facie, idest a potestate ejus, ignis exardescit, idest accenditur; et carbones, idest materia combustibilis hic
incenditur.
Mystice per hoc innuuntur duo: scilicet devotio orationis, et inflammatio caritatis. Ascendit: et ex hoc
consideratur ira Dei contra peccatores.
Ascendit fumus, devotae orationis: Apoc. 8: ascendit fumus aromatum, idest ignis caritatis: a facie ejus, idest
Christi, exardescit: Luc. 12: ignem veni mittere in terram. Carbones succensi sunt ab eo, scilicet isti susceptivi
accensionis.
Carbo aliquando habuit ignem; sic homo a principio habuit caritatem, sed extinctus erat; sed isti succensi sunt a
Christo. Item carbones non humidi sic incenduntur, sed humidi, non: sicut humidi fluxu carnalium: Ps. 119:
sagittae potentis acutae cum carbonibus etc.. Commota est et contremuit terra; fundamenta montium conturbata
sunt et commota sunt, quoniam iratus est eis. Deus irasci dicitur, quia ad modum irati se habet non in se, sed
quantum ad effectum: Dominus autem iratus facit tremere servum, et leo catulum.
Pro quo sciendum, quod virtus continens membra dimittitur exterius, et revertitur interius, puta ad cor quasi
fugiens, et cedens malo imaginato: vel virtuti surgenti contra eam cui resistere non potest, et membra tremunt,
sicut murus cum concutitur fundamentum. Anima enim continet corpus, et est quasi fundamentum ejus; et pars
animae partem corporis. Unde concusso fundamento concutitur murus; et concussa virtute concutitur membrum.
Sic ergo effectus irae in animali est tremor.
Dicitur autem animal tremere, quando concutitur pars ejus, toto in eodem loco manente: et similiter quia
contingit hoc in terraemotu, dicitur terra tremere per similitudinem ad animalia. Dicitur enim Deus irasci terrae
in terraemotu. Vel sic. In homine sunt quatuor: scilicet ratio, vires sensitivae, natura, res et corpus. Sed in mundo
sunt Deus, Angeli, animalia, plantae, et elementa. Videmus enim quod ad malum imaginatum, cui corpus non
potest resistere, corpus statim tremit; non ex cognitione, sed quodam naturali ordine sive naturaliter, inquantum
virtus mali imaginati est potentior.
Et similiter Deus cum vertit virtutem suam super terram, licet non cognoscat iram, naturaliter tremit.
Fundamenta, idest aliquae concavitates sive terra concava, qua mota montes concutiuntur. Quoniam iratus etc..
Prima causa est voluntas Dei sive virtus ejus volens in eis agere: sed mediantibus causis secundis hoc agit; ita
quod omnes causae secundae comparantur ad terram sicut imaginatum malum commovens membra. Ascendit
fumus. Ubi nota secundum Philosophum, quod a terra humida resolvitur virtute caloris solis vapor calidus et
humidus; a terra autem sicca vapor siccus et calidus; sed naturaliter plus ascendit secundus quam primus.
Hic enim assimilatur igni, ille aeri: et hunc vaporem Psalmista vocat fumum, secundum calidum et siccum.
Philosophus vero vocat eum materiam incendii. Sursum enim latus hic vapor cum modico augmento caloris
factus, per modum circulationis accenditur. Qui quidem fumus siccus si habeat longitudinem et latitudinem,
postquam accensus est, vocatur flamma. Est enim flamma, secundum Philosophum, spiritus sicci ardoris. Si
longitudinem tantum, vocatur daly sive titiones et aegibes sive caprae et sidera. Daly quidem quando est materia
illa incendii longa, continua sine scintillatione. Caprae vocatur quando est cum scintillatione, idest quando
videtur salire et discurrere, sicut caprae.
Sidera, quando est materia discontinua, et videtur volare sicut sidera: et hoc habet minimum de materia.
Est et aliud genus siderum, quod est frigus expellens calidum: et talia sidera non videntur volare, sed magis
projici, ut dicit Philosophus: et generantur non ex fumo omnino sicco, sed vapore magis humido et calido; qui
secundum naturam suam non tantum ascendit sicut siccus, sicut dictum est.
Et quia est siccum, patitur a frigido et repercutitur, et inferius projicitur. Et fit hoc in die et in sereno: alias
extingueretur a densitate et humiditate aeris. Et quia videtur in die, signum est, quod est prope terram.
Accenditur autem dupliciter; et per continuationem, sicut superior flamma accendit inferiorem lucernam; sive
per motum a frigore et constrictione, sive conglobatione calidi. Sic ergo dicit, ascendit fumus, idest exhalatio
sicca: in ira ejus, idest per voluntatem ipsius volentem agere in eo. Et ignis, idest ille fumus qui vocatur ignis
etiam a Philosopho in principio metaph., quasi eo quod non habeat proprium nomen: sicut exhalatio humida quae
vocatur vapor; sed dicitur ignis, quia disposita est ad ascensionem, et quia est calida et sicca sicut ignis. Iste enim
55

