Job 4: nunc venit super te plaga et defecisti.
Alius modus est bonorum, quo quis deficit a se, et tendit in Deum. Ps. 118: defecit in salutare tuum anima mea.
Et quolibet istorum modorum potest intelligi quod dicitur hic; quasi dicat: ideo peto quod amoveas a me flagella
tua, quia sum correptus quoad tertium modum defectionis: quia, ego defeci a fortitudine manus tuae in
increpationibus. Vel quia despero, quoad secundum modum. Vel quia non possum sustinere, quoad primum
modum. Nec est vis si dicatur, secundum aliam litteram, in increpationibus ego defeci etc..
Propter iniquitatem corripuisti hominem. Haec est ratio quare proponit duplicem petitionem: quia primo
removetur causa, et postea removetur effectus.
Culpa est causa plagarum: et ideo dicit, quod homo flagellatur propter peccata. Unde dicit, tu corripuisti, idest
flagellasti hominem, propter iniquitatem, idest propter peccata sua. Et ideo primo petit removeri peccata, quia
poenae futurae sunt ad damnationem, sed poenae hujus vitae ad purgationem, quantum est de se, et sunt ad
correptionem. Psal. 31: multa flagella peccatoris. Et tabescere fecisti sicut araneam animam ejus. Hic ponitur
modus sive terminus correctionis, tabescere, idest desiccare.
Potest ergo exponi corporaliter, quando refertur ad tribulationem corporalem; quia humiditas et pinguedo
corporalis desiccatur, et sic vita tabescit. Job 33: tabescet caro ejus. Item ibidem: consumpta est caro ejus a
suppliciis. Alio modo, ut referatur ad animam. In homine spiritualiter est duplex pinguedo. Una mala per
delectationes corporales. Deut. 32: impinguatus est, dereliquit Deum factorem suum: et ab hac pinguedine
desiccare bonum est; et hoc est quod dicit, tabescere fecisti, idest desiccasti, animam meam sicut araneam, ab
amore carnalium rerum: quia aranea est animal calidum, et non est pingue, quia facit subtilissima fila; ita anima
separata a carnalibus delectationibus, inhaeret per affectum rebus invisibilibus, et facit operationes et affectiones
invisibiles. 2 Cor. 4: non contemplantibus nobis quae videntur etc.. Vel, tabescere, idest desiccare a pinguedine
devotionis, sicut dicit Psal. 62: sicut adipe et pinguedine repleatur anima mea: et haec est mala desiccatio. Hoc
fit, quia anima efficitur indevota, et inhaeret peccatis, et caret pinguedine devotionis sicut aranea. Item tela
araneae est fragilis, ita cogitationes peccatorum sunt vanae.
Isa. 59: telas araneae, idest inutilia et vana, texerunt, idest fecerunt. Item aranea tantum emittit de filis illis, quod
moritur; ita homines moriuntur spiritualiter propter peccata quae faciunt.
Jac. 1: peccatum cum consummatum fuerit, generat mortem. Et legitur sic. Animam ejus existentem, sicut
araneam, fecisti tabescere, idest desiccare bona siccitate. Verumtamen vane conturbatur omnis homo. Hic est
defectus correptionis; quia licet faciat sic tabescere, tamen multi manent in malitia sua, vel redeunt ad malum. Et
quod aliqui non conturbantur vane, hoc non est inquantum sunt homines, sed inquantum sunt elevati a Deo a
rebus terrenis ad considerationem caelestium.
|#8 Exaudi orationem meam Domine, et deprecationem etc.. Hic petit suam petitionem admitti: ubi petit ut
exaudiatur. Et ponit tria, quae faciunt acceptam petitionem Deo. Primum est elevatio mentis in Deum: et haec est
oratio, quae est ascensus mentis in Deum: unde dicit, exaudi orationem meam Domine. Psal. 68: ego vero
orationem meam ad te Domine. Secundum est continuatio petendi: et hoc cum dicit, et deprecationem meam.
Jac. Ult.: multum valet deprecatio justi assidua. Tertium est lacrymarum multitudo: et hoc ostendit cum dicit,
auribus percipe lacrymas meas. Ne sileas. Hic ponitur signum exauditionis: unde petit quod Deus non sileat.
Dicitur autem aliquando Deus silere, quantum ad malos, quando eos non punit; sicut dicitur isa. 42: tacui,
semper silui, patiens fui etc.. Ne sileas, idest ne taceas a punitione. Item aliquando silet non consolando bonos: et
sic dicit, ne sileas, animae meae: sed dic animae meae: salus tua ego sum, Ps. 34. Et hoc facit Deus in vita ista,
cum dicit peccatori: remittuntur tibi peccata tua. Luc. 5. Et etiam in futuro, quando dicet, venite benedicti patris
mei etc.. Matth. 25. Hieronymus habet: ad lacrymas meas non obsurdescas, et continuatur cum praecedentibus.
Quoniam advena ego sum apud te. Hic assignat rationem suae petitionis; quasi dicat: hoc praecepit Deus, Exod.
22, scilicet quod exaudiantur advenae. Et quia ego sum advena; justum est quod exaudias me. Ego dimisi
mundum, et ad te confugi, et sum apud te sicut advena, quia in mundo isto non habeo mansionem manentem, sed
sum sicut peregrinus tendens alibi, scilicet ad patriam vitae aeternae, sicut omnes patres mei, fuerunt.
Multi enim sunt advenae in mundo isto non habentes affectum ad res mundanas. Sicut omnes patres mei, scilicet
sancti qui peregrini fuerunt, ut apostolus dicit 2 Cor. 5: habentes alimenta et quibus tegamur, his contenti simus.
1 Tim. 6: remitte mihi. Hic petit accelerationem exauditionis; quasi dicat: celeriter fiat quod peto. Et primo ponit
effectum petitionis; secundo tempus determinat; unde dicit, remitte mihi, scilicet peccata: quia (Ps. 31), beati
quorum remissae sunt iniquitates, et quorum tecta sunt peccata. Et hoc ut hic, refrigerer, scilicet a peccato, sive a
poena quam malignus intendit. Sap. 4: justus autem si morte praeoccupatus fuerit, in refrigerio erit. Et hoc facias,
scilicet quod remittas mihi, priusquam abeam, idest antequam recedam ab hoc mundo: quia ibi non est remissio.
Job 10: antequam vadam et non revertar ad terram tenebrosam etc.. Et amplius non ero. Hoc potest dupliciter
intelligi. Uno modo sic, remitte etc., quia postquam abiero, non ero in statu, ubi possint peccata dimitti. Job 7:
non revertetur oculus meus ut videat bona, scilicet praesentia. Alio modo sic, remitte etc., quia si abeam ex hoc
mundo nisi remiseris peccata, non ero in bono esse amplius. Job 18: habitent in tabernaculo ejus socii ejus, qui
non sunt.

165

