Vel aliter constitue legislatorem, idest punitorem secundum legem tuam; secundum enim legem poena infertur.
Hieronymus habet: pone eis terrorem; alia translatio: mitte eis amaritudinem. Glossa: non confortetur homo,
idest Antichristus: judicentur, idest puniantur. Fructus judicii, quia recognoscunt se esse homines: sciant gentes
quoniam homines sunt, fragiles, peccatores et mortales. Isa. 28: vexatio dat intellectum. Sic Alexander quando
fuit percussus, recognovit se non filium jovis, sed mortalem, ut ipse ait suis militibus.
|#13 Hic ponit processum impiorum. Et primo ponit causam nequitiae eorum. Secundo describit nequitiam, ibi,
cujus maledictione etc.. Tertio contra eam implorat divinum auxilium, ibi, exurge Domine Deus. Causa nequitiae
est duplex: scilicet permissiva et inductiva. Secunda, ibi, quoniam laudatur peccator. Circa primum tria facit.
Primo ponit divinam dissimulationem, quae videtur causa male agendi malis. Eccl. 8: quia non profertur cito
contra malos sententia, absque timore filii hominum perpetrant mala; unde subdit: ut quid Domine recessisti
longe a nobis? inquantum non punis affligentes nos, et in hoc videris nos despicere, in opportunitatibus, idest
tempore in quo deberes ferre auxilium. Vel in opportunitatibus, idest opportune hoc facis: quia sancti inde
proficiunt ad meritum vitae aeternae. Secundo ponit dissimulationis effectum, dum superbit impius.
Et ponit duplicem effectum in malis. Superbiam, eo quod non statim puniuntur a Deo; et ideo dicit: superbit
impius, in potestatibus, incenditur pauper, idest affligitur. Vel incenditur spiritualiter ex consideratione superbiae
impiorum et eorum peccatis: Psal. 68: zelus domus tuae comedit me. Tertius effectus est, quia comprehenduntur
in consiliis quibus cogitant, quia consilia eorum finaliter destruent eos: Prov. 5: iniquitates suae capiunt impium,
et funibus peccatorum suorum constringitur.
|#14 Quoniam. Hic ponuntur tres causae inducentes ad peccatum. Prima est adulatio. Secunda contemptus Dei,
ibi, dixit enim in corde suo. Tertia praesumptio, ibi, non est Deus: circa primum tria facit. Primo ponit
adulationem ejus. Secundo effectum. Tertio divinam clementiam. Laudantur autem, secundum Glossam,
peccatores de duplici peccato: scilicet carnalis concupiscentiae quantum ad seipsos, et injustitiae quantum ad
proximum; ideo superbiunt. Sed secundum Hieronymum, quoniam laudatur, et ideo exacerbavit, in desideriis,
quantum ad concupiscentiam, et iniquus, quantum ad injustitiam contra proximum.
Littera Hieronymi habet, vir avarus. Alia littera, raptor: isa. 5: vae qui dicunt bonum malum, quoniam ita est.
Exacerbavit Dominum peccator, idest ad iracundiam provocavit. Hieronymus habet totum hoc sub uno versu: et
alius versus incipit, ibi, peccator secundum multitudinem etc..
Potest autem legi secundum multitudinem irae suae non quaeret. Vel quia citra condignum punit, vel quia magna
ira non punit modo, ut fortius puniat in futuro. Vel irae suae, scilicet peccatori, non quaeret, peccatum Deus.
|#15 Non. Supra posuit Psalmista quasdam causas malitiae impiorum: quarum una erat permissiva, quia Deus
recedebat longe; secunda inductiva, scilicet lingua blandiens: hic ponuntur aliae causae motivae, scilicet
intrinsecae: quae sunt duae: scilicet Dei contemptus, et propria praesumptio. Secunda, ibi, dixit enim in corde
suo. Circa primum duo facit.
Ponit primo, quod de Deo non recogitat. Secundo, quod ejus judicia non formidat, ibi, auferuntur.
Circa primum duo facit. Quia primo ponit aversionem a Deo, sive ejus contemptum. Secundo aversionis
effectum, ibi, inquinatae. Dicit ergo, non est Deus in conspectu ejus. Hieronymus habet, in cogitationibus quia
nihil de eo cogitat; et continuatur sic: non quaeret Deum peccator, quia non est in conspectu ejus, idest in
intentione, vel cogitatione: job 21: dixerunt Deo, recede a nobis: scientiam viarum tuarum nolumus. Effectus est,
quia inquinatae sunt, idest sordent omni tempore viae suae. Viae peccatoris sunt cogitationes, vel voluntates:
Sap. 1: in malevolam animam non introibit sapientia, nec habitabit in corpore subdito peccatis. Et dicuntur
inquinari per peccatum, vel ad similitudinem peccatorum praecedentis temporis. Hoc allegorice de Antichristo,
moraliter de peccatoribus dici potest: quia eo ipso quod Deus non est in intentione eorum, convertunt se ad
temporalia; ex quibus anima inquinatur, inquantum permiscetur eis quae sunt pejora quam anima.
Sed anima permixta Deo, qui est anima melior, non inquinatur, sed clarificatur; Thren. 1: sordes ejus in pedibus
ejus, nec recordata est finis sui: Ps. 34: viae illorum tenebrae et lubricum: Hier. 2: me dereliquerunt fontem
aquae vivae, et foderunt sibi cisternas dissipatas quae continere non valent aquas. Hieronymus habet, parturiunt
viae ejus, quia peccatores proponunt facere diversa: Luc. 12: anima mea, habes multa bona reposita in annos
plurimos, comede et epulare. Et dixit Dominus, stulte, hac nocte etc.. Ps. 17: concepit dolorem, et peperit
iniquitatem. Temporalibus adhaerens, in uno non infigitur, quia non sufficit: et propter hoc diversa cogitat.
|#16 Auferuntur. Hic ostendit quomodo contemnunt divinum judicium. Et primo ponit causam.
Secundo ostendit effectum, ibi, omnium inimicorum.
Judicia tua, idest beneficia tua, auferuntur a facie ejus, idest a mente et memoria ejus: et sic non timebit quia non
cogitat de eis: Prov. 28: viri mali non cogitant judicia: qui autem requirunt Deum, animadvertunt omnia: Dan.
13: declinaverunt oculos suos ne viderent caelum.
Sed Hieronymi litteram oportet extorte dicere omnes inimicos suos despicient, quasi scilicet non credit judicia
Dei. Et dominabitur, supple in corde suo. Vel aliquando ex Dei permissione mali dominantur inimicis.
33

