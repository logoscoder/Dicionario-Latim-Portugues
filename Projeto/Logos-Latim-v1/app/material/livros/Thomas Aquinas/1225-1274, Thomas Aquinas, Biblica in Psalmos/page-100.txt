Unde multum est delectabile scire scientiam omnium rerum, quae in mundo sunt; et ideo videre dispositionem
divinae providentiae est maxime delectabile.
Et ideo dicit, ut videam voluntatem Domini, idest rationem a Deo volitam et dispositam: Rom. 12: probetis quae
sit voluntas Dei bona, beneplacens et perfecta. Haec autem habemus in vita ista imperfecte et per fidem: in futura
autem domo habebimus perfecte, ubi sunt sancti contemplantes Deum facie ad faciem: 2 Cor. 3: nos autem
revelata facie gloriam Domini contemplantes etc.. Sancti ergo qui sunt in patria, dirigunt contemplationem in
ipsum Deum, et etiam in ea quae sunt ad ipsum Deum ordinata: et ideo dicit, ut visitem templum ejus, idest
frequenter videam templum, idest humanitatem Christi: joan. 2: hoc autem dicebat de templo corporis sui. Vel,
visitem, sive videam ipsam ordinationem ecclesiae: 1 Cor. 3: templum Dei sanctum est, quod estis vos. Item
dispositionem totius mundi: ideo in Psalmo Hebraico habetur, et diluculo, idest diluculo ut maneam: Ps. 5: mane
astabo tibi.
|#4 Quoniam. Hic assignatur ratio desiderii habitandi in domo Dei; quasi dicat, quare tantum petis habitare in
domo Dei? ratio est ex beneficiis perceptis: et circa hoc duo facit. Quia primo ponit ipsa beneficia.
Secundo addit recompensationem, ibi, circuivi.
Circa primum duo facit. Primo ponit beneficium protectionis a malo. Secundo beneficium promotionis in
bonum, ibi, in petra exaltasti me.
Circa primum duo facit. Primo proponit beneficium.
Secundo ejus necessitatem ostendit, ibi, in die malorum.
Dicit ergo: quare petis habitare in domo Domini? ideo scilicet, quia abscondit me in tabernaculo suo. Et
secundum litteram, 1 Reg. 24, quando David fugit ad tutiora loca engaddi et abscondit se ibi. Unde loquitur ex
persona fugientis et latentis in aliquo loco. Ad litteram. Tabernaculum erat locus in quo orantes divino auxilio
protegebantur, et maxime in sancta sanctorum, ubi erat propitiatorium, et sic vocabant tabernaculum ipsam Dei
defensionem: sicut in psalm. 90 dicitur: scapulis suis obumbrabit tibi, et sub pennis ejus sperabis etc.. Deut. 32:
expandit alas suas, et assumpsit eos, atque portavit in humeris suis. Sed mystice tabernaculum potest dici
humanitas assumpta, sive caro Christi in qua abscondit nos per fidem et spem: colos. 2: abscondita est vita vestra
in Deo. Vel aliter, tabernaculum dicitur tota dispositio ecclesiae: et in utroque istorum absconditur homo justus,
quia in isto tabernaculo quaedam latent sub manifestis: latentia sunt invisibilia et spiritualia ubi morantur boni.
Mali autem morantur in exterioribus: isa. 4: tabernaculum erit in umbraculum diei ab aestu.
Sed quid contulit haec absconsio? immo necesse erat mihi, in die malorum, vel omnium illorum malorum quae
tunc imminebant. Et simile est, quia quando hostes, vel tribulatio imminet, illi soli salvabuntur, qui in civitate
reperiuntur: ita in tribulatione illi pereunt, qui circa haec exteriora habent affectum; quia facta tribulatione circa
ista tales commoventur. Abscondit ergo ipse Deus, vel Christus, vel mens justi: Matth. 6: pater tuus qui videt in
abscondito, reddet tibi.
|#5 In petra. Hic proponit aliud beneficium promotionis in bonum: et est duplex. Unum exaltationis quantum ad
se. Secundum quantum ad hostes, ibi, nunc exaltavit caput meum. Dicit ergo, in petra exaltasti me. Secundum
literam alludit ad ea quae circa eum sunt gesta; quia quando persecutionem patiebatur, ibat per petras invias, 1
Reg. 24: sed quando evasit, tunc exaltavit cor meum super inimicos meos. Sed mystice exponitur, in petra
exaltavit me, idest in Christo; 1 Cor. 10: petra autem erat Christus. Vel, in petra, idest in Deo: 2 Reg. 22:
Dominus petra mea: psalm. 60: dum anxiaretur cor meum, in petra exaltasti me. Et nunc jam exaltavit: quasi
dicat, istud feci in spe, sed nunc in re. Exaltasti caput meum, idest mentem meam, super inimicos meos, idest
super omnes appetitus meos: Gen. 4: subtus te erit appetitus tuus.
|#6 Circuivi. Hic ponitur recompensatio beneficii; et ponit duo. Primo sacrificium, et immolavit.
Secundo canticum. Secundum Hieronymum conjungitur cum praecedentibus, super inimicos meos, et in circuitu
nostro sunt. Circuivi, idest circa steti devotas preces offerendo pro eis: psalm. 108: prout me diligerent (idest
deberent) detrahebant mihi etc.. Eccl. 50: et ipse stans circa aram etc.. Item strenui militis est circuire et
protegere castra, sicut dicitur de Juda 1 Mach. 3: protegebat castra gladio suo, unde circuivi, idest protexi. Vel
circuitus iste refertur ad contemplationem.
Circulus duo propria habet inter alias figuras. Unum, quia est capacior aliis. Aliud est quod est totus uniformis
sine angulo, et convenit contemplationi. Primo quantum ad capacitatem, quia tunc dicitur circuire contemplando,
quando omnia quae consideranda sunt, contemplatur; unde dicit, circuivi, idest consideravi omnia dona tua, et
ecclesiae beneficia. Beatus Dionysius posuit triplicem motum; scilicet circularem, rectum et obliquum.
Recto motu semper movetur aliquid difformiter, quia semper habet diversam distantiam: et ideo in contemplando
motus est rectus, quando de uno ad aliud quis movetur considerando processum rerum. Circulari motu movetur
aliquis contemplando, quando conceptio animae est uniformis: et tunc dicitur circularis, quando scilicet revocat
animam a rebus. Et primo congregatur in se, postea unitur spiritualibus, et postea ascendit in contemplationem
unius Dei. Obliquus motus est compositus ex utroque: quando quis, procedit ex consideratione creaturarum, sed
hanc ordinat in considerationem Dei. Et ideo dicit, circuivi, quantum ad uniformitatem: Ezech. 1: hic erat
100

