somnia, vel pacta Daemonum; et tales odiuntur a Deo, quia sacrilegi et idolatrae. Psal. 39: beatus vir cujus est
nomen Domini etc..
|#5 Ego autem. Supra rationem suae spei assignavit ex divina conditione; hic autem assignat eam experimento
divinorum beneficiorum. Circa quod duo facit. Quia primo proponit spem; secundo ejus effectum, ibi, exultabo.
Dicit ergo: Deus odit malos: ego autem, qui non observo vanitates, speravi in solo Deo, non in Deo divitiarum. 1
Tim. 6. Effectus spei est spiritualis laetitia. Rom. 12: spe gaudentes. Et ponit modum laetitiae: quia, exultabo et
laetabor. Est autem exultatio gaudium per signa exteriora extra exiliens. Laetitia vero dicit interiorem
dilatationem cordis. Exultatio ergo dicit magnitudinem gaudii, laetitia moderationem.
Et praemittit exultationem, quia homines inflammati amore Dei in principio plus gaudent, et post moderate.
Laetabor, non in justitia mea, sed tua.
|#6 Quoniam. Hic commemorat beneficium liberationis.
Primo liberationem; secundo liberationis modum, ibi, nec conclusisti. A duobus dicit se liberatum: ab abjectione,
et a tribulatione: primum opponitur honori; secundum prosperitati. Quantum ad primum dicit, humilitatem, idest
abjectionem; quasi dicat, licet tu altus sis in caelis, tamen respexisti, hic abjectum, vel, humilitatem cordis. Luc.
1: respexisti humilitatem ancillae tuae. Quantum ad secundum dicit, salvasti de necessitatibus, idest
tribulationibus, animam, non corpus; quia secundum corpus quandoque succumbunt, sed anima liberatur. Psal.
24: de necessitatibus meis libera me Domine. Vel necessitates dicit passibilitates praesentis vitae; scilicet mortis,
famis, penuriae indigentiae Rom. 12: necessitatibus sanctorum communicantes. Modus liberationis ostenditur.
Primo quantum ad evasionem mali; secundo quantum ad conservationem in bono, ibi, quia statuisti.
Dicit ergo quantum ad primum, nec conclusisti.
Illud concluditur cujus nihil est extra. Deus permittit aliquem tentari ab hominibus, sed non concludit eum in
manibus eorum, quia reservat aliquid ad quod hostis non potest, sicut in job 1, quem primo sic conclusit super
substantiam quod corpus non tangeret: deinde sic super corpus, quod non tangeret animam: unde dicit,
verumtamen animam illius serva. Sed impii concluduntur in manibus inimici.
Sed contra: job 16: conclusit me apud iniquum etc..
Respondeo. Verum est secundum intentionem inimici credentis se praevalere, sed non est verum simpliciter.
Quantum ad secundum ait, statuisti etc. Idest in loco libero et amplo, pedes, idest affectus, quia ex nulla parte
impeditur quin benefaciat. Prov. 4: ducam te per semitas aequitatis, quas cum ingressus fueris, non arctabuntur
gressus tui, et currens non habebis offendiculum. Vel iste locus spatiosus est vita aeterna. Baruch 3: o Israel
quam magna est domus Dei etc. Ubi steterunt pedes nostri. Psal. 121: stantes erant pedes nostri etc..
|#7 Deinde cum dicit, miserere mei Domine quoniam tribulor etc. Rationem orationis assignat dupliciter.
Primo in generali praemittit orationem, et ejus causam; secundo prosequitur utrumque in speciali, ibi,
conturbatus est. Circa primum duo facit.
Primo ponit petitionem in generali; secundo causam petitionis, ibi, miserere. Judith 8: indulgentiam ejus cum
lacrymis postulemus. Et quare? quoniam tribulor. Psal. 118: multi qui persequuntur me, et tribulant me.
Sed contra: supra dicit, salvasti de necessitatibus animam meam.
Respondeo. Dicendum, quod loquitur secundum diversa membra, vel secundum diversa tempora.
Sequitur, conturbatus est. Ubi exponit in speciali primo tribulationem; secundo orationem, ibi, ego autem in te
speravi. Circa primum duo facit. Quia primo quantum ad id quod est interius; secundo quantum ad id, quod est
exterius, ibi, quoniam defecit. Quantum ad primum tria ponuntur: scilicet oculus, anima, et venter: per quae
ratio, voluntas et sensualitas designantur: quando scilicet homine in tribulatione posito omnia ista commoventur.
Et ideo dicit, oculus, interior. Eph. 1: illuminatos oculos cordis vestri: in ira, inimicorum persequentium, vel Dei
punientis. Psal. 6: conturbatus est a furore oculus meus. Vel in ira, quia irascor contra malos: haec enim non
excaecat oculum rationis, sicut facit ira per vitium; sed conturbat et obnubilat, quia non ita limpide videt. Anima
mea, quantum ad voluntatem: quia proprium est voluntatis movere corpus, et voluntas movet omnia quae in
nobis sunt. Psalm. 6: anima mea turbata est. Venter meus, idest infirmus: et signat sensualitatem. Hier. 4:
ventrem meum doleo. Vel, anima mea, refertur ad sensualitatem, venter autem ad corpus; quasi dicat, sensualitas
turbata est, et corpus. Vel refertur ad diversa membra ecclesiae. Nam, oculi, doctores, anima, praelati, venter, alii
sunt.
|#8 Deinde cum dicit, quoniam etc.. Exponit tribulationem quantum ad exteriora: tribulatio namque expellitur
bonis praesentis vitae: quae tria sunt: scilicet deliciae carnis, divitiae et honores: 1 jo. 2: omne quod est in mundo
etc.. Contra primum ponit dolorem; contra secundum paupertatem; et contra tertium opprobria. Secundum est,
ibi, infirmata; tertium vero, ibi, super omnes inimicos.
Circa primum duo facit. Primo enim ponit dolorem; secundo ejus signum, ibi, anni mei. Dicit ergo, tribulor,
interius; et haec tribulatio venit ex interiori, quoniam defecit in dolore vita mea. Vita continuo procedit ad

114

