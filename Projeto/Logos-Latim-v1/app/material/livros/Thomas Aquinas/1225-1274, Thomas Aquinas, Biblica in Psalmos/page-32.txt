in interitum, quando facit peccatum; quia ex hoc poenam aeternam intrat et damnatur: et in his operibus
infiguntur ex consuetudine: job 18: immisit in rete pedem suum, et in macula ejus ambulat.
Quantum ad secundum dicit, in laqueo isto. Insidiatores avibus et animalibus ponunt laqueos: sic qui insidiose
procedunt: Ps. 56: laqueum paraverunt pedibus meis. Et dicit absconderunt, quia ad literam aucupes abscondunt
laqueos; sic fraudulenter per verba pacis quae dant, parant venenum seductionis: Ps. 139: in via hac qua
ambulabam, absconderunt superbi laqueum mihi. Tertius fructus est agnitio divinae majestatis.
Comprehensus est pes eorum, idest malus affectus eorum: Osee 13: colligata est iniquitas ephraim, absconditum
est peccatum ejus, qui inclinantur solum ad malum. Et isti abscondunt laqueum, sed frustra: quia cognoscetur
Dominus. Et per quae? quia in operibus. Aliquando aliqui in prosperitate non cognoscunt Deum, sicut Pharao,
sed in adversitate: Ps. 82: imple facies eorum ignominia; et ideo dicit: judicia faciens. Quae autem sint judicia
Dei, subdit: in operibus. Proprium divinae sapientiae est, quod disponat omnia suaviter, Sap. 8. Et hoc facit
dando rebus ut per proprias formas in proprios fines tendant: sic per ea per quae cogitant peccatores offendere,
incidunt in poenas: job 5: qui apprehendit sapientes in astutia eorum. Et ideo dicit: in operibus manuum suarum
comprehensus est peccator: Prov. 5: iniquitates suae capiunt impium, et funibus peccatorum suorum
constringitur: job 18: praecipitavit eum consilium suum. Item cognoscetur Dominus, hic a sanctis. Etiam fugiens
laqueum: Prov. 1: frustra jacitur rete ante oculos pennatorum.
Dicit ibi Glossa: facile evadit laqueos in terris qui semper habet oculos in caelis.
Hieronymus: unusquisque secum portat funes, vincula et tormenta, unde sustinet mala; et occulto Dei judicio
comprehenduntur peccatores in laqueis quos abscondunt, et justi evadunt.
|#12 Convertantur. Supra Psalmista prosecutus est de judicio Dei quantum ad suos adversarios: hic prosequitur
quantum ad totum humanum genus, et quantum ad mala quae ubique per peccatores aguntur: et circa hoc duo
facit. Primo per modum orationis praenuntiat Dei judicium contra malos. Secundo ponit malorum progressum.
Ut quid Domine etc.. Circa primum duo facit. Primo praenuntiat peccatorum poenam secundo exposcit divinum
judicium puniens, ibi, exurge Domine. Circa primum tria facit. Primo praenuntiat optandam poenam. Secundo
ponit causam poenae ex parte peccatorum, ibi, omnes gentes. Tertio ex parte justorum, quoniam non in finem.
Dicit ergo, convertantur. Haec petitio dupliciter potest intelligi. Uno modo de punitione malorum in praesenti per
mortem. Alio modo in futuro per poenam aeternam. Et dicit, convertantur peccatores, idest puniantur. Sed
numquid hoc est petendum? dicendum est, quod propheta dicit hoc per modum praenuntiationis, et non
petitionis, vel conformando se divinae voluntati: Ps. 62: introibunt in inferiora terrae. Isa. 14: verumtamen in
infernum detraheris, idest profundum laci. Vel per infernum intelligitur obstinatio mentis in peccato etc.. Etiam
vivus in inferno convertitur peccator, quando innititur in obstinationem: Rom. 1: tradidit deos in reprobum
sensum; quasi dicat: in hac vita dejiciantur. Est ergo poena conversio in infernum, ut dictum est. Causa poenae
est oblivio Dei: qui enim recedit ab uno termino, disponit se ad tendendum in alium. Duo termini hominis sunt
Dei fruitio: et Gehenna: et hoc est quod dicit, convertantur etc. Scilicet illi peccatores qui obliviscuntur Dei
mandatorum et beneficiorum ejus. Ps. 77: obliti sunt beneficiorum et mirabilium ejus quae ostendit eis: Deut. 32:
Deum qui te genuit dereliquisti, et oblitus es Domini creatoris tui. Ex parte justorum est alia causa, quae petit
vindictam de peccatoribus.
Sunt autem in justis duo quae exigunt vindictam: scilicet abjectio temporalis, et virtus spiritualis. Quantum ad
primum dicit: quoniam non in finem oblivio erit pauperis. Res viles habentur despectui, sermo traditur oblivioni;
sed non sic traduntur oblivioni justi apud Deum: jac. 2: Deus elegit pauperes divites in fide, heredes regni quod
repromisit Deus diligentibus se.
Matth. 5: beati pauperes spiritu, quoniam ipsorum est regnum caelorum. Ergo licet hic videantur oblivioni traditi,
hoc tamen non est in finem, scilicet finaliter: isa. 54: punctum in modico dereliqui te, et in miserationibus
magnis congregabo te. Et sequitur: et in misericordia sempiterna misertus sum tui.
Quando enim recordabitur, tunc puniet opprimentes: Ps. 76: non obliviscetur misereri Deus, neque continebit in
ira sua misericordias suas. Quantum ad secundum, patientia pauperum etc.. Vel expectatio secundum
Hieronymum. Cum enim hic sustineant oppressionem patienter et paupertatem, ex patientia merentur vindictam:
nec expectatio peribit in finem, quia consequentur bonum quod expectant. Aliter et in finem, qui scilicet est vita
aeterna. Sed numquid patientia est in patria? dicendum, quod non secundum essentiam, sed secundum fructum:
secus de caritate et justitia, quae erunt etiam secundum essentiam. Consequenter cum dicit, exurge, praenuntiat
divinum judicium: et circa hoc tria facit. Primo excitat judicem. Secundo implorat judicium.
Tertio ostendit judicii fructus. Dicit quod non est oblitus in finem pauperum: unde ipse quasi unus de pauperibus
dicit, rogo ut non differas usque in finem praemiare; sed exurge. Et circa hoc tria facit.
Primo repudiat pravum sive humanum judicium.
Homo enim humanitus absque ratione opprimens non confortetur, idest non valeat facere quod vult: Prov. 29:
cum impii sument principatum, gemet populus. Secundo exposcit judicium alterius: judicentur gentes, non
secundum voluntatem humanam, sed in conspectu tuo, scilicet tuo judicio, quasi, appello ad te. Act. 25: ante
tribunal caesaris sto, ibi oportet me judicari. Ps. 23: judica me Domine quoniam etc.. Tertio petit adjutorem:
constitue legislatorem, scilicet filium tuum: isa. 23: Dominus legifer noster.
32

