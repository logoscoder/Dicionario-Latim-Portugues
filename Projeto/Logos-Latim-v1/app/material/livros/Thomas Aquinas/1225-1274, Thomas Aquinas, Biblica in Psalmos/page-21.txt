Hieronymus non habet, in finem: nec pro victoria, sed pro ignoratione, vel ignorantibus. Et dicit super verbis
Aethiopis: tamen nescitur an fuerit Aethiops.
Mystice autem hic Psalmus potest esse ecclesiae, et contra persecutores. Et dicitur pro verbis chusi, qui
interpretatur silentium, sed gemini dextera; quasi dicat: occulto divinae providentiae judicio factum est ut
Achitophel, qui fratris ruina interpretatur, scilicet Judas Iscariotes, in ruinam, idest in mortem fratris sui, Christi
videlicet, qui non confunditur eos vocare fratres, Hebr. 2 consilio et auxilio conspiravit. Sed quod ille ad
perniciem unius hominis fecit, Christus ad salutem omnium inflexit, ut dicit Augustinus in Glossa. Hic autem
Psalmus habet tres partes. Primo ponitur oratio. Secundo exauditio, ibi, Dominus judicat.
Tertio gratiarum actio, confitebor Domino. Circa primum duo facit. Primo orat ut liberaretur ab hostibus.
Secundo, ut hostes deprimantur, exurge Domine in ira tua. Circa primum duo facit. Primo petit misericordiam.
Secundo allegat suam innocentiam: Domine Deus meus si feci istud. Circa primum tria facit. Primo praemittit
orantis affectionem.
Secundo proponit petitionem: salvum me fac.
Tertio petitionis rationem, ne quando rapiat. Affectus orationis est ut speret in Domino: Eccl. 2: quia nullus
speravit in Domino, et confusus est: et ideo dicit, in te speravi. Petitio est duplex; petit enim salvari et liberari,
secundum Dionysium.
Liberari est removeri a malo; salvari conservari in bonis. Sic ergo petit quod salvetur a corruptione hostium, et
liberetur ab eis. Et potest intelligi de corporalibus hostibus, et de spiritualibus: quasi dicat: salvum me fac ab
hostibus, et a tentationibus: Psal. 21: salva me ex ore leonis. Idem, ibidem, libera animam meam a malignitate
eorum. Ponit petitionis rationem cum dicit, nequando rapiat, etc.: quasi dicat: nisi subvenias mihi, devorabit me
Absalon, sicut leo: 2 Reg. 15: surgite fugiamus: neque erit nobis refugium a facie Absalonis.
Et supra dicit in plurali, ab omnibus persequentibus: hic in singulari: ne quando rapiat ut leo, quia omnes sub uno
capite comprehenduntur: spirituales sub uno diabolo: corporales sub Absalone.
De primo 1 Petri 5: adversarius vester diabolus tamquam leo rugiens etc.. Psal. 9. Insidiatur in abscondito quasi
leo etc.. Rapiat quasi subito, et velociter: joa. 10: lupus rapit: quia diabolus insidiose facit. Et hoc faciet, dum
non est qui redimat etc.. Redimitur quis, dum liberatur a malo: et hoc refertur ad liberationem a poena: Osee 13:
de morte redimam eos. Neque qui salvum faciat, per liberationem a culpa: Matth. 1: ipse salvum faciet populum
suum a peccatis eorum. Hieronymus: ne forte rapiat ut leo animam meam, et laceret; et non sit qui eripiat.
Deinde allegat suam innocentiam: Domine Deus meus, si feci istud. Et hoc potest intelligi dupliciter: vel per
modum juramenti, vel praenuntiationis. Si per modum juramenti, sic sciendum est quod duplex est juramentum,
scilicet per contestationem, sicut ad Rom. 1: testis est mihi Deus cui servio in spiritu meo etc..
Et per execrationem, ut cum dicitur, si ita feci sic contingat mihi; job 31: si gavisus sum ad ruinam illius qui me
oderat etc.. 2 Cor. 1: ego testem Deum invoco in animam meam: quasi dicat, si non sum innocens rapiat me. Vel
potest intelligi per modum praenuntiationis; quasi dicat.
Si ego sum in istis defectibus, haec erit poena mea, decidam etc.. Et secundum hoc excludit primo a se culpam, si
feci istud, etc.. Secundo determinat sibi poenam, decidam etc.. Excludit autem a se culpam, primo in generali,
cum dicit, Domine Deus meus, si feci istud. Quid istud? peccatum, scilicet superbiae secundum Glossam, quod
est quasi universale peccatum: Eccl. 10: initium omnis peccati superbia. Vel aliter; istud, quia quando quis
patitur tribulationem aliquam ex culpa sua, dicitur ei, tu fecisti tibi istud; quasi dicat; tu es in causa ut hoc fiat. Et
sic dicit: si feci istud, ego huic persecutioni causam dedi: 2 Reg. 8: faciebat David judicium et justitiam cum
populo suo. Mich. 7: iram Domini portabo: quia peccavi ei etc.. Secundo, cum dicit, si est iniquitas etc. Excludit
culpam in speciali; ubi tria facit: nam primo dicit quod nulli fecit injuriam; et ideo dicit, si est iniquitas: job 51: si
iniquitatem quae est in manu etc.. 1 Reg. 24: animadverte et vide, quod non est in manu mea malum neque
iniquitas. Unde cum homo nulli facit injuriam, injustum videtur quod affligatur. Secundo quidem remisit
offensam; et ideo dicit, si reddidi etc.. Et hoc 1 Reg. 24: pepercit tibi oculus meus. Dixi enim: non extendam
manum meam in Dominum meum: quia Christus Domini est.
Levit. 19: ne quaeras ultionem: nec memoreris injurias civium tuorum. Tertio, quod inimicis benefecit: quod est
tertium bonum. Unde littera Hieronymi habet, dimisi hostes meos vacuos. Rom. 12: noli vinci a malo, sed vince
etc.. Prov. 25: si esurierit inimicus tuus etc.. Matth. 5: benefacite eis qui oderunt vos. 4 Reg. 6; regi Samariae
mandavit elisaeus ut apponeret cibos exercitui regis syriae, qui venerat ad capiendum eum.
Appositaque est eis ciborum magna praeparatio.
|#2 Consequenter cum dicit, decidam. Determinat sibi poenam quae sequitur: quasi dicat: si ista non sunt vera
quae dico, fiant mihi ista. Et primo ponit detrimentum pecuniae. Secundo personae. Tertio gloriae. Dicit ergo
quantum ad primum: hoc malum accidat mihi, scilicet quod decidam merito, idest juste ab inimicis, idest
auferantur mihi bona. Job 31: si adhaesit membris meis macula, seram, et alius comedat. Quoad personam tria
ponit quae homo patitur in se. Primo persecutionem. Secundo captivitatem. Tertio mortem. Quantum ad primum
dicit, persequatur.

21

