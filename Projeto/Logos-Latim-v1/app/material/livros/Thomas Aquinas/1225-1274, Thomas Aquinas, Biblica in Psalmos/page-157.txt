ossibus meis, idest spiritui meo: isa. 57: non est pax impiis, dicit Dominus. Et hoc, a facie peccatorum meorum,
idest prae multitudine et gravitate peccatorum non possum habere pacem mentis.
Sed numquid habes tribulationem? et dicit quod sic. Unde exposuit se habere. Et primo peccata ponit. Secundo
defectum pacis. Tria sunt quae exaggerant peccata: scilicet multitudo peccatorum, gravitas et reiteratio: quia si
frequenter peccat, grave est. Dicit ergo quantum ad primum, quoniam iniquitates meae supergressae sunt caput
meum. Modus loquendi est. Per iniquitates signatur multitudo peccatorum: quia sicut aqua hominem obruit, ita
peccata submergunt hominem. Et hoc non facit aqua nisi quando tantum excrescit quod caput excedit. Quasi
dicat: sic multiplicatae sunt quod super caput meum ascenderunt. Psalm. 68: infixus sum in limo profundi, et non
est substantia. 2 Paral. Ult. Peccavi super numerum arenae maris, et multiplicata sunt peccata mea. Et dicit, super
caput meum, idest super mentem meam tractam in consensum peccati.
Tripliciter se homo habet in peccato. Quandoque est tantum in concupiscentia, et mens resistit; et tunc non
attingit caput. Quandoque consentit, sed ex passione; et tunc licet perveniat ad caput, non tamen supergreditur.
Sed quando laetantur quod male fecerint et exultant in rebus pessimis (prover. 2), tunc iniquitates
supergrediuntur caput. Quantum ad secundum dicit: sicut onus grave gravatae sunt super me. Dicuntur autem
gravare peccata, quia deprimunt more rei gravis. Quanto ergo homo deprimitur, tanto a Deo recedit. Zach. 1:
iniquitas sedet super talentum.
Isa. 1: populo gravi iniquitate. Alia littera habet: sustulit in altum: quia quandoque peccata gravia inducunt in
contemptum, et superbit impius cum pervenerit in profundum peccatorum (Prov. 18)p quantum ad tertium dicit,
propter recidivum: putruerunt et corruptae sunt cicatrices meae. Cicatrix ex vulnere relinquitur: ita etiam quando
quis peccavit, et dimissum est ei peccatum, sed adhuc est pronitas ad peccandum, est quasi cicatrix ex vulnere.
Quandoque autem Deus sanat eam per satisfactionem et exercitium bonorum operum. Hier. 30: obducam
cicatricem tibi, et a vulneribus tuis sanabo te. Quandoque autem non bene custodimus nos; et sicut per
imperitiam medici, quandoque infirmitas generat intus putredinem, et corrumpit membrum, sic est in peccatore:
quia quando non curatur peccatum per correctionem, sive per poenitentiam, fit putredo interius, idest delectatio
peccati praeteriti; et consentit in aliud simile. Joel. 1: computruerunt jumenta in stercore suo. Ex hoc sequitur
corruptio, quando peccatum procedit in actum. Vel corruptio est quando non solum in se sunt putrefacti, sed
exhalant per infamiam ad alios, a facie insipientiae meae. Medicus quando curat, per insipientiam suam
aliquando vulnus putrefit; sic ex insipientia hominis nescientis sibi bene cavere, patitur recidivum. Prover. 14:
errant qui operantur malum.
|#3 Miser. Supra dixit Psalmista: non est pax ossibus meis; et ostendit quae sunt sua peccata, quia multa, gravia
et reiterata: hic agit de pacis sublatione; et circa hoc duo facit. Primo ponit inquietudinem contra pacem; secundo
ponit remedium consolationis et spei, ibi, Domine, ante te. Inquietudinem animi sui ostendit dupliciter. Primo
quantum ad dejectionem, et quantum ad irascibilem; secundo quantum ad dejectionem cordis, quod pertinet ad
commotionem concupiscibilis, ibi, tota die.
Circa primum duo facit. Primo proponit causam dejectionis; secundo ipsam dejectionem. Causa dejectionis est,
quia miser factus sum, idest miseriam meam ego cognosco. Miseria opponitur felicitati; et ideo in contrariis
consistit. Felicitas humana consistit in rebus mundi. Psal. 143: beatum dixerunt populum cui haec sunt. Felicitas
vera consistit in haesione ad Deum; et ideo sequitur: immo beatus populus cujus est Dominus Deus ejus.
Miser ergo est ex hoc quod a Deo avertitur per peccatum. Prov. 14: miseros facit populos peccatum.
Iste ergo sciens se separatum a Deo per peccatum, reputat se miserum; et ex hoc dicitur animus ejus dejectus:
unde dicit: incurvatus sum.
Haec incurvatio potest referri ad depressionem animi, propter gravedinem peccati, quia peccata faciunt sicut
grave onus, quod hominem incurvat, et facit terram respicere: ita peccata faciunt inferiora respicere, et non
permittunt per affectum tendere ad superiora. Paral. 36: incurvatus sum multo vinculo ferri. Vel potest referri ad
humilitatem; quasi dicat: incurvatus sum propter humilitatem, quia cum recognoscit homo peccatum suum, non
sapit alta. Luc. 18, de publicano, qui nolebat oculos suos ad caelum levare. Et haec incurvatio non debet esse
momentanea, sed in tota vita: unde dicit, usque in finem, scilicet vitae, quamdiu durat corruptio corporis. Rom.
7: infelix ego, quis me liberabit de corpore mortis hujus? consequenter agit de tristitia cordis; et facit tria. Primo
proponit tristitiam; secundo tristitiae causam; tertio magnitudinem tristitiae. Dicit ergo: non solum humiliatus
sum contra superbiam, sed etiam sum contristatus, contra delectationem peccati; et haec est tristitia bona. 2 Cor.
7: quae enim secundum Deum tristitia est, bona est. Et tangit duo circa tristitiam. Primo, quod oportet esse
continuam: unde dicit, tota die.
Rom. 9: dolor continuus cordi meo. Psal. 6: lavabo per singulas noctes lectum meum. Jer. 9: et plorabo die ac
nocte interfectos populi mei. Augustinus: semper doleat, et de dolore gaudeat. Secundo, quia est quaedam
tristitia absorbens, quae in desperationem inducit. 2 corinth. 2: ne forte abundantiore tristitia absorbeatur qui
ejusmodi est. Quaedam est aggravans; et haec est accidia, quae sic dejicit, ut non permittat agere bonum. Sed
tristitia poenitentis non est sic, sed est cum spe, et exercitio bonorum operum: unde dicit, ingrediebar; idest, in
vita et bonis operibus proficiebam. Processus boni est ingressus, quia bona spiritualia ad quae tendit bonus sunt
interiora. Phil. 3: quae retro sunt obliviscens (idest bona temporalia, ad quae tendunt peccatores, quae sunt
157

