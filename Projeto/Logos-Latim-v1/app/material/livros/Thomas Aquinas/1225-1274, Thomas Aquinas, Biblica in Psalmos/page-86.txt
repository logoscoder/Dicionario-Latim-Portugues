|#26 Et anima. Hic ponitur effectus quoad spirituales.
Anima Christi sunt illi in quibus requiescit spiritus sanctus, spirituales scilicet, qui dupliciter se habent ad Deum.
Primo quantum ad cor, quia vivunt illi, scilicet Deo, vel Christo, Gal. 2: vivo ego etc.. 2 Cor. 5: qui vivunt, jam
non sibi ipsis vivant, sed ei qui pro ipsis mortuus est. Secundo quantum ad opus, et semen meum. Semen bonum
sunt filii regni; quasi dicat: filii regni quos ego seminavi, servierunt soli Deo: quia omnia opera quae fecerunt, ad
ejus gloriam retulerunt.
|#27 Annunciabitur. Hic exponit quando fiet: quia non in tempore suo, sed in futuris temporibus: et ponit tria.
Primo praenunciat fidei praedicationem.
Secundo a quibus debeat praedicari. Tertio quibus praedicetur. Quantum ad primum dicit, annunciabitur Domino
generatio ventura: et hoc potest dupliciter exponi. Uno modo cum Hieronymo; quasi dicat, generatio ventura
annunciabitur, idest evangelizabitur.
Et ad hoc, ut convertantur ad Dominum, sive etiam annunciabitur passive; quasi dicat, per praedicationem
apostolorum illa generatio adducetur ad Dominum: Matth. 11: pauperes evangelizantur.
Vel sic. Bonum generationis annunciabitur per Angelos ipsi Deo; non quod ignoret sive indigeat, sed ut ordo
servetur, ut dicit Dionysius, et ut dicitur Tob. 12: ego sum Raphael Angelus unus ex septem qui astamus ante
Dominum. Et annunciabunt caeli, idest caelestes apostoli: Phil. 3: nostra conversatio in caelis est: justitiam ejus,
non humanam, sed Dei, quam repellunt Judaei: Rom. 10: ignorantes Dei justitiam, et suam quaerentes instituere
justitiam etc.. Quibus annunciabitur: populo qui nascetur, spirituali generatione: joan. 3: nisi quis renatus fuerit
etc.. Hic autem populus non renascitur operatione humana, sed divina: joan. 1: non ex sanguinibus, neque ex
voluntate carnis, neque ex voluntate viri, sed ex Deo nati sunt.
Et ideo dicit, quem fecit Dominus: Psal. 99: Dominus fecit nos etc..

|+22 Pars 22
|#1 Psalmista supra in persona Christi dixit de sua tribulatione multa; hic autem dicit de remedio quo in ea
sustentatur. Et primo commemorat beneficia quibus sustentatur. Secundo potentiam sustentationis, ibi, Domini
est terra. Psalmus iste non habet novum titulum, sed videtur designare aliquos in via ambulantes: unde potest
significare reditum populi de Babylone, et signat reditum Christi de mundo ad caelum. Circa hoc duo facit.
Primo commemorat beneficia praeterita. Secundo commemorat beneficia futura, ibi, et misericordia tua. Circa
primum duo facit. Primo commemorat beneficia quae consistunt in consolatione bonorum.
Secundo ea quae consistunt in adjutorio contra mala, ibi, nam et si ambulavero. Circa primum tria tangit. Primo
commemorat sufficientiam divinae promissionis. Secundo ejus abundantiam, ibi, in loco pascuae. Tertio ejus
effectus, ibi, animam meam convertit. Ponit ergo primo divinam provisionem: unde dicit, Dominus regit me.
Hieronymus, Dominus pascit me. Et idem est; quia qui pascit, regit. Et intelligitur in persona ecclesiae, dici de
Christo qui est pastor noster: joan. 10: ego sum pastor bonus: Matth. 6: respicite volatilia caeli etc. Quia Deus
dicitur pastor noster: ipse enim pascit etiam volatilia caeli, ut dictum est Mich. 7: pasce populum tuum in virga
tua, gregem hereditatis tuae: Rom. 15: qui exurget regere gentes. Et sufficienter pascit; unde dicit, nihil mihi
deerit: scilicet de eo quod est necessarium ad salutem: et in temporalibus Luc. 22, quando misi vos sine sacculo
et pera etc. Numquid aliquid etc.. Matth. 6: primum quaerite regnum Dei, et haec omnia adjicientur vobis.
Tum in futuro omnem sufficientiam habebimus, quia nihil deerit nobis, quoniam habebimus Deum.
Abundantiam omnem designat metaphorice per abundantiam cibi et potus. Quia si pascit, habet se ad nos sicut
pastor ad oves; quae duobus pascuntur, scilicet herbis et aqua. Quantum ad primum dicit, in loco pascuae ibi me
collocavit, idest pascuoso, ubi est abundantia herbarum.
Haec abundantia sunt sacra documenta divinae Scripturae et spiritualium abundantia: Ezech. 34: in herbis
virentibus et in pascuis pinguibus pascentur. Quantum ad secundum dicit, super aquam refectionis educavit me.
Et dicit collocavit, quia sermo divinus duo facit: scilicet incipientes instruit, et perficientes firmat. Propter
primum dicit, in loco pascuae. Propter secundum dicit, ibi me collocavit. Quantum ad secundum dicit, super
aquam refectionis educavit me. Haec est aqua baptismi: Ezech. 36: effundam super vos aquam mundam etc.. Vel
est aqua sapientiae sacrae doctrinae; quae quidem et est cibus, quia confortat; et aqua, quia refrigerat: Eccl. 15:
aqua sapientiae salutaris potavit illum. Animam meam convertit. Hic est effectus pascuae, quia animam meam
convertit. Vel dicit, quae sint haec pascua; quia conversio animae. Est autem duplex effectus spiritualis
doctrinae. Primus est interior, in conversione animae ad Deum, quando totaliter se a rebus mundi trahit. Psal. 18:
lex Domini immaculata convertens animas, testimonium etc..
Et conversio fit virtute Dei. Thren. Ult.: converte nos Domine ad te. Alius effectus est exterior, ut opera exteriora
exequatur; unde dicit: deduxit me super semitas justitiae; haec autem sunt bona opera. Isa. 40: rectas facite
semitas Dei nostri.
Vel semitae sunt consilia. Prov. 4: deducam te per semitas aequitatis; et hoc, propter nomen tuum, idest gloriam
nominis tui. Psal. 43: propter gloriam nominis tui libera nos.
86

