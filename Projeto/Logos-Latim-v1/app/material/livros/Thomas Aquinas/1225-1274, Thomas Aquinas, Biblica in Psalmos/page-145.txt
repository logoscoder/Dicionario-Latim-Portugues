eveniunt bonis, alia vero duo de his quae eveniunt malis. Invidia enim est tristitia de prosperitate bonorum, sed
misericordia est tristitia de miseria bonorum.
Zelus proprie est, quando quis tristatur de bono alterius; non ex eo quod ipse bonum habet, sed ex eo quod ipse
non habet. Nemesis est tristitia de bonis quae indignis eveniunt. Sed quia loquitur hic de malis, non facit
mentionem de duobus primis.
Advertendum est autem hic, quod si aliquis indignetur sive aemuletur de prosperitate malorum, non vituperatur
secundum Philosophos, qui tractaverunt de prosperitate civili, in qua possunt aliqua videri magna, secundum se
considerata, non respicientibus ad aeterna. Si vero ad spiritualia comparentur, cum nullum temporale
quantumcumque magnum possit spiritualibus comparari, in talibus aemulatio locum non habet; et ideo non sunt
aemulandi mali de hujusmodi bonis sibi provenientibus.
Unde theologi attendentes divinam providentiam in his bonis quae indistincte bonis et malis, dignis et indignis
proveniunt, non tristantur quando indignis adveniunt. Considerant enim quod justa Dei ordinatione disponuntur,
vel ad eorum correctionem, vel ad eorum damnationem: et quod hujusmodi bona sunt quasi nihil in
comparatione ad futura quae servantur bonis. Et ideo hujusmodi tristitia prohibetur; unde dicit, noli aemulari,
idest indignari, in malignantibus, pro eo quod florent. Prov. 3: ne aemuleris hominem injustum etc.. Item neque
zelaveris facientes iniquitatem; quasi dicat: ne tristeris si non habes quae habent illi; quia reservantur tibi
meliora. Eccl. 9: non zeles gloriam peccatoris. Non enim scis etc.. Quoniam tamquam fenum. Hic ponit rationes
in generali.
Et primo, quare non est aemulandum; secundo, quare non zelandum. Spera in Domino. Dicit ergo, quoniam
tamquam fenum; quasi dicat, non est aemulandum in malignantibus, quia id parum est, et transitorium. Et ideo
dicit, tamquam fenum velociter arescent etc.. Ponit enim exemplum de rebus quae florent et fructificant, et cito
decidunt: sic est de homine, qui floret, viret, et cito decidit. Ps. 89: mane sicut herba transeat etc.. Et haec duae
similitudines pro eodem ponuntur ad majorem, scilicet manifestationem.
Vel aliter, duo sunt in homine, quae magna esse videntur. Primum est decor, quando videntur homine vivere in
gaudiis. Sap. 2: nullum sit pratum etc.. Et ideo dicit, tamquam fenum. Vel aliter, quia decor gaudii cito deficit.
Job 20: gaudium hypocritae ad instar puncti. Psal. 128: fiant sicut fenum tectorum, quod priusquam evellatur,
exaruit. Isa. 40: omnis caro fenum, et omnis gloria ejus quasi flos agri. Secundum est celsitudo saecularis
potestatis designata per herbas olerum, quae crescunt, et tamen totum transit. Et ideo dicit, tamquam olera. Vel
per fenum intelliguntur majores, per herbam vero minores. Non ergo indignandum est de bonis eorum. Item non
est zelandum super facientes iniquitatem, quia tibi promittuntur majora. Et hoc ostendit cum dicit.
|#2 Spera in Domino. Et quia prosperitas temporalis in tribus consistit, scilicet in divitiis, voluptatibus, et
honoribus: joan. 2: omne quod est in mundo etc.: ideo, secundum quod etiam prosperitas spiritualis in tribus
consistit, tria facit. Primo enim ponuntur divitiae; secundo voluptates, ibi, delectare; tertio gloria, ibi, educet,
quas promittit Deus sperantibus in se. Circa primum tria facit. Primo ostendit modum acquirendi spirituales
divitias; secundo ubi sunt quaerendae, ibi, et inhabita terram; tertio promittit illas abundanter, ibi, et pasceris.
Circa primum duo facit, secundum quod in acquisitione duo exiguntur. Primo enim proponitur finis; secundo
ponitur conatus ad finem, ibi, et fac bonitatem.
Dicit ergo, spera in Domino, idest spera te habiturum bona Domini, idest ipsum Dominum.
Ps. 15: Dominus pars hereditatis meae etc.. 1 Pet. 1: regeneravit nos in spem vivam per resurrectionem Jesu
Christi ex mortuis in hereditatem incorruptibilem etc.. Et hic est finis intentus. Vel, spera in Domino, idest de
Deo, scilicet de auxilio Domini. Eccl. 2: qui timetis Deum etc.. Secundo dicit quod conetur ad acquirendum
finem bona operando; et ideo subjungit, et fac bonitatem, idest omnia opera virtutum.
Ps. 33: declina a malo, et fac bonum. Deinde cum dicit, et inhabita terram, ostendit ubi quaerendae sunt istae
divitiae. Hoc non potest intelligi de materiali terra, quia etiam injusti inhabitant eam; sed exponitur de
quadruplici terra; et primo de terra viventium quae est gloriae. Psalm. 26: credo videre bona Domini in terra
viventium, quam inhabites per desiderium. Phil. 3: nostra conversatio in caelis est. Item de anima tua.
Luc. 8: quod autem cecidit in terram bonam etc.
Et hanc inhabites semper ad conscientiam revertendo.
Sap. 8: intrans in domum meam conquiescam cum illa. Tertia terra est ecclesia militans. Ps. 64: visitasti terram
et inebriasti eam etc. Et hanc inhabites per confessionem fidei, non recedendo ab ecclesia.
Quarta terra est propriae carnis. Gen. 3: spinas et tribulos germinabit tibi, et hanc inhabites extirpando vitia et
inserendo virtutes. Consequenter ostendit quod abundanter hae divitiae tribuentur, cum dicit, et pasceris in
divitiis ejus. Vel caelestis patriae, vel ecclesiae, vel jucunditatis, vel abstinentiae carnis.
Hieronymus habet, peregrinare in terra, et pascere fide, idest sis sicut peregrinus non reputando terrena, et
pascere fide, per fidem possidendo invisibilia. Secundum est voluptas spiritualis, quae promittitur cum dicit.
|#3 Delectare. Et circa hoc duo facit, secundum quod hic delectationis laetitia consistit in duobus: scilicet in
consequendo desiderium, et implendo suum propositum: secunda est ibi, revela. Dicit ergo de primo, delectare
etc.. Prov. 13: desiderium si compleatur delectat animam. Si Deo inhaeres, impletur desiderium tuum. Sed quia
145

