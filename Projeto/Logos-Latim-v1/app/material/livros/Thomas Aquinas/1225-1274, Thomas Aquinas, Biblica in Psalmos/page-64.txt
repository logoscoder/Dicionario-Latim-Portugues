|#21 Et dedisti. Hic ostendit quomodo praedicta sibi data conservantur a Deo exterius; unde dicit, praecinxisti
me virtute: et tamen protegit me: et dedisti mihi protectionem salutis tuae, idest protexisti me ad salutem: quia
non sufficiunt praedicta nisi adsit protectio Dei. Ps. 63: protexisti me Deus a conventu malignantium etc.. Et
dextera tua suscepit me, idest favor gratiae tuae me in bello confortavit. De hoc bello, Ezech. 3: manus Domini
erat mecum confortans me. Vel, dextera tua, idest filius tuus, suscepit me, idest naturam meam. Vel, me,
infirmum ad curandum, et disciplina tua, correxit me in finem, idest finaliter et perfecte. Prov. 3: quem diligit
Dominus corrigit et castigat, et quasi pater in filio complacet sibi: unde, disciplina tua correxit me in finem.
Quantum ad secundum dicit, disciplina etc..
Contingit aliquando quod aliquis dubitat, aliquando errat. Ille autem, scilicet Deus errata corrigit; unde disciplina
tua correxit me in finem, ut supra dictum est. Item dubitata dirigit: et disciplina tua ipsa me docebit. Ps. 118:
bonitatem et disciplinam et scientiam doce me. Quantum ad tertium dicit, dilatasti gressus meos subtus me, quasi
dans agilitatem, et in ea foves illos qui latos habent gressus quando non arctantur. Vel spiritualiter, quando cor
est promptum per caritatem ad bonum. Ps. 118: viam mandatorum tuorum cucurri, cum dilatasti cor meum. Et
non sunt infirmata vestigia mea, quia non deficit. Vel vestigia, idest signa quae in itinere relinquuntur.
|#22 Persequar. Supra Psalmista posuit idoneitatem suam ad vincendum; hic autem agit de victoria, quomodo
persecutus est fugientes: et circa hoc duo facit. Primo ponit persecutionis modum; secundo ostendit impotentiam
resistendi, ibi, confringam illos, nec poterunt stare. Circa primum tria facit. Primo ostendit persecutionem esse
justam; secundo efficacem; tertio perseverantem. Justam, cum dicit, persequar inimicos, non amicos, sed
inimicos. 1 Mach. 3: persecutus est Judas inimicos perscrutans eos, et qui perturbabunt populum suum succendit
flammis. Sed non videtur quod liceat bonis viris facere persecutionem contra aliquos. Gal. 4: quomodo tunc is
qui secundum carnem natus fuerat, persequebatur eum qui secundum spiritum, ita et nunc. Ergo carnalium est
inferre persecutionem, et spiritualium est pati.
Sed dicendum, quod affectus persequendi distinguit persecutionis genus. Quidam enim persequuntur amore et
zelo. Psal. 68: zelus domus tuae comedit me; et hoc faciunt ut ad bonum sive ad salutem perducant, vel malum
impediant.
Psal. 100: detrahentem secreto proximo suo, hunc persequebar: et hoc modo persequuntur boni malos sive
peccatores. Quidam persequuntur ex odio, inferentes malum, et impedientes bonum: et hoc modo persequuntur
mali, sive carnales, viros justos. Ps. 70: persequimini et comprehendite eum etc.. Vel, persequar inimicos meos,
idest carnales affectus, comprehendam illos, non illi comprehendent me, secundum Glossam. Et ostendit
quomodo est efficax ad persequendum inimicos: unde dicit, et comprehendam illos. Tunc ostenditur efficax,
quando pervenit ad finem ut capiat eos. 2 Reg. 5: si ascendam ad Philistiim, et si dabis eos in manu mea? et dixit
Dominus ad David: ascende etc.. Et supra: ingrediebatur proficiens atque succrescens, et Dominus Deus
exercituum erat cum eo. Item ostendit, quomodo est perseverans, quia non convertar, scilicet a persecutione
injustorum: donec deficiant, idest donec consumantur. 2 Reg. 1: sagitta jonathae nunquam rediit retrorsum.
Moraliter, inimici nostri sunt motus concupiscentiae qui in nobis sunt, et movent continua bella. Rom. 7: video
aliam legem in membris meis, repugnantem legi mentis meae etc..
Hos debemus persequi et comprehendere et ligare, eis dominari et refraenare. Et non convertar, idest desistam
persequi, donec deficiant, a rebellione. 2 Reg. 8: percussit David Philistaeos, et humiliavit eos. Sed haec non
deficiunt in vita ista: licet enim semper minuantur, nunquam tamen totaliter extirpantur. Exod. 15: evaginabo
gladium meum, interficiet eos manus mea. Allegorice dicitur de Christo, qui persequitur inimicos nostros
Judaeos, et alios peccatores, puniens eos corporaliter et spiritualiter.
|#23 Confringam. Hic excludit eorum potentiam resistendi; quasi dicat, non resistent mihi, quia, confringam
illos, idest ita vires eorum diminuam, quod, nec poterunt stare. Ps. 35: ceciderunt omnes qui operantur
iniquitatem, expulsi sunt nec potuerunt stare. Job 38: brachium excelsum confringetur, idest non durabunt
adversum me, vel non poterunt resistere. Levit. 28: persequimini inimicos vestros, et corruent coram vobis. Et
hoc ideo, quia venient in potestatem meam: et hoc est quod dicit. Cadent subtus pedes meos. Hoc etiam debemus
nos facere de malis motibus et peccatis vel Daemonibus. Malach. 4: calcabitis impios cum fuerint cinis sub
planta pedum vestrorum. Luc. 10: ecce dedi vobis potestatem calcandi super serpentes et supra omnem virtutem
inimici, et nihil vobis nocebit.
Gen. 4: subtus te erit appetitus tuus, et tu dominaberis illius.
|#24 Et hoc totum est ex eo quia, et praecinxisti.
Hic agit de eorum totali derelictione: et commemorat duo. Primo divinum beneficium; secundo finale eorum
exterminium, ibi, et comminuam eos etc.. Et quia ea quae dixit, videntur ad gloriam suam pertinere, ideo attribuit
ea Deo. Et primo excludit propriam virtutem; secundo ostendit inimicorum dejectionem, supplantasti; tertio
eorum auxilii destitutionem, ibi, clamaverunt. Dicit ergo: o Domine, tu fecisti hoc mihi, et praecinxisti me virtute
ad bellum, idest tota virtus quam habeo ad bellandum, est a te, non a me. Isa. 40: qui dat lapso virtutem, et his
qui non sunt fortitudinem multiplicat, et robur. Et supplantasti insurgentes in me subtus me. Ponit dejectionem
64

