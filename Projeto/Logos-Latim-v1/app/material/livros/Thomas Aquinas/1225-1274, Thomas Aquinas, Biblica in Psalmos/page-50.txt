Spiritualiter dicitur de Christo punito inter latrones ut malefactor: joan. 18: si non esset hic malefactor, non tibi
tradidissemus eum.
Si incipias versum ibi, propter opera hominum custodivi vias duras, dicas vias duras quae sunt opera hominum:
Prov. 4: viam sapientiae monstrabo tibi, ducam te per semitas aequitatis, quas dum ingressus fueris etc..
Consequenter determinat quid petit: perfice gressus meos in semitis tuis, scilicet justitiae: job 4: ubi est fortitudo
tua, patientia, et perfectio viarum? et hoc ut vestigia, idest affectus meus, non moveantur a mandatis tuis. Vel
petit Christus pro ecclesia ut gressus ejus perficiantur, et vestigia, idest sacramenta, non moveantur. Item, cum ex
actibus generentur habitus, actus vestigia relinquuntur in voluntate.
Vel ad litteram petit David, quod non praecipitetur de praeruptis per quae transibat fugiens Saul: 1 Reg. 24:
sequebatur eum Saul per praeruptissimas petras. Alia littera habet, sustenta gressus meos in calcibus meis, et non
labentur vestigia mea.
Vel quod Christus secundum quod homo perficiatur in sempiternum gloria divinitatis: joan. 17: clarifica me,
pater, apud temetipsum, claritate quam habui priusquam mundus fieret.
|#2 Ego. Supra petit Psalmista ut stabiliatur in bono; hic autem petit ut liberetur a malo: et circa hoc tria facit.
Primo petit exaudiri in sua petitione. Secundo ponit eam, ibi, mirifica misericordias tuas. Tertio exauditionem
suae petitionis manifestat, ibi, ego autem. Circa primum duo facit.
Primo proponit spem conceptam de Deo. Secundo ex hac petit se exaudiri, ibi. Inclina aurem.
Dicit ergo, ego clamavi. Videtur ordo praeposterus: quia convenientius videtur dici, quoniam clamavi, exaudisti
me. Et ideo tripliciter exponitur. Uno modo secundum Glossam. Ego clamavi. In clamore validior intentio
mentis est, et libera. Tunc ergo clamant qui cum magna devotione orant, et libertate cordis. Et unde hoc?
quoniam exaudisti, dando scilicet libertatem. Gregorius: neminem exaudit Deus nisi quem ut precetur inspirat,
animam scilicet per aliquam devotionem: psalm. 118: concupivit anima mea desiderare etc.. Alio modo,
secundum Augustinum 10 de Civit. Dei, quod ly quoniam non designat causam, sed signum; quasi dicat: hoc est
signum quod clamavi, quia exaudisti me. Tertio modo, quia cum quis exauditur semel, iterum fiducialius petit.
Et ideo dicit, quoniam exaudisti ego clamavi. Hieronymus habet, plane quoniam exaudisti. Semper haec duo
conjungit, clamorem, et exauditionem, quia qui sic clamat exauditur: jonae 2, clamavi de tribulatione mea ad
Dominum, et exaudivit me: psalm. 141: clamavi ad te, dixi tu es etc.. Consequenter petit exaudiri. Et qui exaudit
primo audit; ideo dicit, inclina, nisi Dominus sit in alto loco, oportet quod inclinet aurem ad audiendum illum qui
est in imo. Dominus sedet in majestate sua; et si vellet nostra agere secundum altitudinem suae justitiae, non
salvaremur, quia isa. 64, quasi pannus menstruatae omnes justitiae nostrae. Et ideo oportet quod inclinet, et tunc
exaudiat: Dan. 9: inclina Domine aurem tuam, et audi.
|#3 Mirifica. Hic ponitur petitio: et est duplex.
Prima de sui liberatione. Secunda de inimicorum dejectione, exurge Domine, praeveni eum. Circa primum duo
facit. Primo petit liberationem. Secundo subdit necessitatem liberationis, ibi, inimici mei. Circa primum tria
facit. Primo petit misericordiam.
Secundo salutem, ibi, qui salvos facit. Tertio liberationis modum, ibi, custodi me ut pupillam oculi. Dicit ergo,
mirifica. Quod quis liberetur a parvo hoste, non est mirum: sed cum quis liberatur a maximo malo, vel hoste, hoc
est mirum; et hoc petit, mirifica, idest mirabiliter libera me. Et hoc non secundum judicium hominis, sed
secundum misericordiam tuam: Eccl. 36: innova signa et immuta mirabilia, glorifica manum et brachium
dextrum, excita furorem et effunde iram, extolle adversarium, et afflige inimicum.
Et hujus ratio est, quia tuum est et proprium.
Qui salvos facis sperantes in te: Eccl. 2: nullus speravit in Domino, et confusus est. Et salvas, a resistentibus
dexterae tuae. Dextera Dei sive virtus est operativa spiritualiter in bonis: Prov. 3: longitudo dierum in dextera
ejus, et in sinistra illius divitiae et gloria. Dicuntur resistere dexterae Dei Daemones sive peccatores qui
impediunt spiritualia. Vel dextera Dei dicitur Christus: Psal. 117: dextera Dei fecit virtutem. Cui resistunt Judaei
contradicendo ejus doctrinae: jo. 7: quomodo hic litteras scit, cum non didicerit? et detrahendo illius operationi:
jo. 9: non est hic homo a Deo qui sabbatum non custodit: Luc. 11: in beelzebub principe Daemoniorum ejicit
Daemonia.
Sed est quaestio contra Psalmum (Ps. 75): tu terribilis es, et quis resistet tibi? nullus ergo suae voluntati potest
contradicere: job 9: Deus cujus irae nullus potest resistere.
Et dicendum, quod nullus efficaciter potest resistere ei, sed potest habere voluntatem sive propositum resistendi.
Consequenter ponit modum liberationis, quia diligenter et tute: ideo dicit custodi me ut pupillam oculi. Pupilla
oculi cum diligentia custoditur, quia nihil quod laedere possit permittitur appropinquare; sic et facit Deus in
custodia servi sui: Deut. 32: circumduxit eum, et docuit et custodivit quasi pupillam oculi sui: Zach. 2: qui vos
tetigerit, tangit pupillam oculi mei. Vel secundum Glossam, pupilla oculi dicitur Christus dirigens: Eccl. 3: virtus
visiva est in pupilla qua discernimus bonum a malo, et Christus discernit fideles ab infidelibus, et a bonis malos,
ad hanc diligentem custodiam manifestandam utitur duplici metaphora: scilicet umbrae et alarum. Umbra enim

50

