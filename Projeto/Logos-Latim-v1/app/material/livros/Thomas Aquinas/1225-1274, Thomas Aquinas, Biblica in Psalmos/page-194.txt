Job 28: abscondita produxit in lucem. Hic ergo Psalmus tendens in finem, idest in Christum, est David pro
arcanis, idest ad arcanorum manifestationem. Alia littera habet, pro filiis Core. Pro Core qui interpretatur
calvaria, intelligitur crux Christi. Hic ergo Psalmus attribuitur fidelibus crucis Christi pro revelatione arcanorum.
Hieronymus habet, pro viventibus. Agit enim hic de tribulatione et conservatione in eis.
Est ergo pro viventibus, idest pro his qui servantur in vita; et qui servantur auxilio Dei, dicuntur esse in
abscondito. Ps. 30: protexit me in abscondito faciei suae, a conturbatione hominum.
Dividitur ergo Psalmus iste in duas partes. Primo agit de auxilio divino contra tribulationes; secundo agit de pace
post tribulationes concessa, ibi, venite, et videte. Circa primum duo facit. Primo praemittit causam horum
beneficiorum; secundo exponit mala et beneficia data contra mala, ibi, sonuerunt, circa primum duo facit. Primo
ponit auxilium Dei contra tribulationes praeteritas; secundo ponit fiduciam conceptam de futuris, ibi, propterea
non timebimus.
Circa primum duo facit. Primo tangit Dei auxilium; secundo tribulationem contra quam divinum auxilium datur.
Si aliquis vult subvenire afflicto, hoc facit tripliciter. Primo, ut ipsum fugientem recipiat: et hoc est parum;
secundo, ut assistat ei in tribulatione posito; tertio, ut ei auxilium exterius praebeat. Et haec tria Deus facit qui est
refugium; et ideo dicit, Deus noster refugium.
Prov. 18: turris fortissima nomen Domini.
Item pugnantes et afflictos adjuvat et fortificat: ideo dicit, virtus. Isa. 40: qui dat lasso virtutem.
Item adjuvat exterius per se et per alios: unde dicit, adjutor. Psal. 9: adjutor in opportunitatibus.
Hoc auxilium est necessarium, in tribulationibus quae invenerunt nos nimis. Hae tribulationes sunt et spirituales
et corporales. Spirituales sunt peccata: et hae inveniunt homines nimis, quia dolor poenitentiae maximus est inter
omnes dolores. Psal. 37: afflictus sum, et humiliatus sum nimis. Et in hac tribulatione Christus est refugium: quia
in ea consolatur, et ab ipso roboratur et juvatur homo. Corporales fuerunt in primitiva ecclesia sanctis. 2 Cor. 1:
gravati sumus supra modum; et ideo dicit, nimis.
Hieronymus habet: auxilium inventum est in tribulationibus validum. Et sic ly nimis refertur ad adjutorium
divinum. Propterea non timebimus.
Psal. 26: Dominus illuminatio mea et salus mea: quem timebo? quasi dicat, nullum timebo. Et merito, quia ipse
est: Deus noster refugium et virtus, adjutor in tribulationibus quae invenerunt nos nimis. Secundo ostendit quae
sunt timenda. Duo autem sunt timenda: scilicet generalis tribulatio, et oppressio magnorum. Generalis tribulatio
est, quando omnes trucidantur. Alia est, quando principes capiuntur. In his habet locum timor. Sed, ego non
timebo dum turbabitur terra, idest si totus populus tribuletur, et transferentur montes in cor maris. Nec timebo
etiam si magni capiantur. Sed mystice, per terram quae solida est, intelligitur Judaea, quae solida fuit in
cognitione unius Dei, et fixa, et cingebatur gentibus, sicut terra circumdatur mari et cingitur aquis. Isa. 1: terra
vestra deserta: et sic signat persecutionem quam fideles passi sunt a Judaeis: quasi dicat: non timebo dum
turbabitur Judaea per praedicationem Christi. Matth. 2: audiens hoc Herodes turbatus est etc.. Et non timebo,
quia montes, idest apostoli, transferent se ad gentes. Act. 13: ecce convertimur ad gentes. In cor maris, idest in
dilatationem gentium, quia gentes habuerunt apostolos in magna reverentia. Vel, in cor maris, idest usque ad
profunda et extrema terrae.
Act. 22: ad nationes longe mittam te.
|#2 Sonuerunt et turbatae sunt aquae. Hic ostendit quae sint istae tribulationes. Et primo proponit eas in
metaphora; secundo exponit. Dicit ergo, sonuerunt et turbatae sunt aquae eorum. Secundum Hieronymum, aquae
ejus. Et haec est melior littera: et est sensus, transferentur in cor maris aquae ejus, idest maris, scilicet populi,
sonuerunt, propter iracundiam contra nos. Ps. 87: omnes fluctus tuos etc.. Sed, montes, idest principes sicut Nero
et alii, conturbati sunt in fortitudine ejus, scilicet Dei, quia ex hac fortitudine etiam ipsi montes turbati sunt.
Hebraeus habet, in superbia sua. Mystice loquitur sic, sonuerunt montes, idest apostoli qui montes dicuntur:
turbatae sunt aquae, idest populi gentilium ad sonum montium, idest ad praedicationem apostolorum.
Aquae signant sapientiam; quasi dicat: aquae, idest prophetiae gentilium sunt turbatae. 1 Cor. 1: perdam
sapientiam sapientium etc..
Vel montes, idest apostoli, turbati sunt, scilicet exterius per tribulationes, in fortitudine maris.
Sed videtur contrarium dicere alibi, justus non conturbabitur. Psal. 36.
Sed dicendum, quod verum est interius, quia non contristabit justum quicquid ei acciderit.
|#3
Fluminis. Sub quadam similitudine posuit tribulationes quas sancti sustinuerunt; hic autem sub alia
similitudine proponit divinam consolationem quantum ad duo: scilicet quantum ad affluentiam divinae gratiae, et
quantum ad solatium divinae praesentiae, ibi, Deus in medio ejus. Et sicut tribulatio exprimitur sub similitudine
aquarum sonantium et turbatarum, ita consolatio exprimitur sub similitudine fluminis, quod signat gratiam
propter aquae abundantiam, quia in gratia est abundantia donorum.
Psal. 64: flumen Dei repletum est aquis.

194

