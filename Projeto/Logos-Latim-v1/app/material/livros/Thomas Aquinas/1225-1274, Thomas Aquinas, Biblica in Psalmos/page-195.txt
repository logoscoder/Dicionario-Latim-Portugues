Et quia derivatur a principio, scilicet fonte, sed non fons a flumine quia fons est in suo principio, et spiritus
sanctus est a patre et filio. Apoc. Ult.: ostendit mihi fluvium aquae vivae splendidum sicut chrystallum,
procedentem a sede Dei et agni.
Item quia fluvius movet arenam et lapides, sic spiritus sanctus movet cor ad opus. Joan. 7: flumina de ventre ejus
etc.. Sed aliqui sunt fluvii qui habent tardum motum: non est talis iste, quia est festinus: unde dicit, impetus
fluminis. Et hoc refertur ad duo. Primo, quia spiritus sanctus gratia perfundit subito Cor. Act. 2: factus est
repente de caelo sonus etc.. Alio modo, quia spiritus impetu sanctus amoris movet Cor. Isa. 56: cum venerit
quasi fluvius violentus. Rom. 8: qui spiritu Dei aguntur, hi filii Dei sunt. Cant. 4: fons hortorum etc. Quae fluunt
impetu de Libano.
Hieronymus habet, fluminis divisiones. Et hae sunt gratiae spiritus sancti: quia, divisiones gratiarum sunt, 1 Cor.
12. Effectus est duplex jucunditatis est unus: et hoc designat cum dicit, laetificat civitatem Dei. Et hoc
manifestatur ex auctoritate sacrae Scripturae, quae dicit Rom. 14: regnum Dei non est esca et potus, sed justitia
et pax et gaudium in spiritu sancto. Gal. 5: fructus spiritus est pax, gaudium etc.. Et quia facit amare Deum.
Et in hoc amore semper est jucunditas, quia quilibet delectatur in praesentia amati: et qui diligit Deum, habet
Deum praesentem. 1 joan. 4: qui manet in caritate etc.. Haec civitas est ecclesia.
Psal. 86: gloriosa dicta sunt de te, civitas Dei etc.. Tria sunt in ista civitate, quae sunt de ejus ratione. Primum est,
quod sit ibi multitudo liberorum: quia si est ibi unus vel pauci, non est civitas: et similiter si sunt servi. Et hoc
maxime invenitur in ecclesia. Gal. 4: non sumus ancillae filii, sed liberae. Secundum est quod habeat
sufficientiam per se. In vico enim non inveniuntur omnia necessaria vitae humanae sanis et infirmis; sed in
civitate oportet invenire omnia necessaria ad vitam. Et haec sufficientia est in ecclesia: quia quicquid
necessarium est ad vitam spiritualem, invenitur in ea. Psal. 64: replebimur in bonis domus tuae. Tertium est
unitas civium: quia ab hoc, scilicet ab unitate civium, civitas nominatur; quia civitas quasi civium unitas. Et haec
est in ecclesia. Joan. 17: ut sint unum in nobis, sicut et nos unum sumus. Haec ergo civitas laetificatur per
gratiam spiritus sancti in eam descendentem.
Secundus effectus est sanctitatis: unde dicit: sanctificavit tabernaculum suum altissimus. Hoc tabernaculum uno
modo est ipsa civitas. In civitate habitant quiescentes; in tabernaculo militans ecclesia, quae hic habet pacem,
scilicet ex Deo: et tamen patitur inquietem a mundo. Joan. 16: in mundo pressuram habebitis; in me autem
pacem.
Et ideo propter primum dicitur civitas: propter secundum dicitur tabernaculum. Hoc ergo sanctificavit altissimus
per proprium sanguinem. Hebr. Ult.: Jesus ut sanctificaret per suum sanguinem etc..
Item per sacramenta in quibus operatur virtus sanguinis Christi. 1 Cor. 6: sed abluti estis, sed sanctificati estis,
sed justificati estis. Vel aliter.
In civitate et in exercitu est principale tabernaculum regis vel ducis: ita in hac civitate, idest ecclesia, principale
tabernaculum est corpus Christi.
Et corpus tabernaculum dicitur. 2 Pet. 1: sciens quod velox est depositio tabernaculi mei. Et sic corpus Christi est
tabernaculum, quia in eo est tota plenitudo divinitatis. Hoc tabernaculum sanctificavit altissimus: non quod
aliquando non fuerit sanctus, sed quia in ipsa conceptione sanctum ipse formavit: quod fuit singulare in Christo.
|#4 Deus in medio ejus. Hic ponitur consolatio ex praesentia. Et primo ponit beneficium hujus praesentiae;
secundo effectus, ibi, non commovebitur.
Dicit ergo, Deus in medio, scilicet ecclesiae. 1 Cor. 14: vere protestans quod Deus est in vobis.
Et dicit, in medio, ut ostendat quod non est acceptor personarum, ut dicitur Act. 10, et Eph. 6.
Medium autem dicitur quod aequaliter distat ab extremis. Et Deus quantum est in se aequaliter se habet ad
omnes: Luc. 24: stetit Jesus in medio discipulorum: Gen. 2: lignum vitae erat in medio Paradisi. Vel ideo dicit, in
medio, quia cor dicitur esse in medio hominis. Quia ergo habitat in cordibus nostris, ideo dicitur esse in medio.
Effectus est duplex: stabilitas contra mala, et firmitas ad bona. Dicitur ergo, quia Deus est in medio ejus, scilicet
istius civitatis, non commovebitur, idest firma reddetur et stabilis: Ps. 124: qui confidunt etc.. Matth. 16: portae
inferi non praevalebunt adversus eam. Quantum ad secundum dicit, adjurabit eam Deus: quod non solum oportet
quod detur stabilitas contra mala, sed auxilium ad bona implenda. Dicit ergo, adjuvabit eam Deus, idest
ecclesiam, mane diluculo.
Per mane intelligitur principium boni operis. Quidam dicunt, quod principium boni est a naturali principio, sed
finis et consummatio est a Deo. Sed contra est, quod hic dicit quod mane, idest ab exordio boni operis. Unum
exordium boni operis ex parte intellectus est cogitatio, aliud ex parte voluntatis: et haec duo sunt a Deo, quia,
non sufficientes sumus cogitare aliquid a nobis (ut apostolus dicit 2 Cor. 3), sed sufficientia nostra ex Deo est.
Item in ipso est velle et perficere, ut idem apostolus dicit Phil. 2. Et per hoc quod additur, diluculo, designat
quod ecclesia juvatur per spiritualem illuminationem spiritus sancti: isa. 60: surge, illuminare etc.. Alia littera
habet, vultu suo: et hoc refertur vel ad statum praesentem; et sic signat praesentiam auxilii ejus, quasi
principaliter ei subvenientis, secundum illud psalm. 39: ostende nobis, Domine, faciem tuam, et salvi erimus.
Vel ad statum futurum; quasi dicat: modo est in medio ejus: et permittit eam conquassari, sed in futuro praebebit
ei auxilium aspectu vultus sui: Ps. 20: laetificabis eum in gaudio cum vultu tuo. In Hebraeo est talis littera. Et si
195

