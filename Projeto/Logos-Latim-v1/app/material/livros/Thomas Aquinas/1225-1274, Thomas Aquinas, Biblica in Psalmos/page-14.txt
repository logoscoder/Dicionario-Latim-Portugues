Secundum mysterium vero populus christianus: Gal. 4: nos autem, fratres, secundum Isaac promissionis filii
sumus. Ergo Psalmus iste tendit in finem, idest in Christum quem laudat pro ea, scilicet pro ecclesia, quae
consequitur hereditatem, reprobata synagoga. Alio modo, secundum litteram Hieronymi, titulus est, victori pro
heredibus canticum David: et sic potest intelligi, quod iste Psalmus factus est pro victoria quam David habuit ad
litteram.
Et sciendum, quod David fugiens haereditatem amisit per Absalonem, sicut habetur 2 Reg. 16.
Unde sicut praecedens Psalmus fuit pro liberatione et victoria contra Absalonem, ita hunc fecit pro recuperatione
hereditatis: quia David reverso in hierusalem, adhuc malitiose insurrexerant sibi et quidam alii contra eum. Unde
2 Reg. 20, mandavit David Amasae, quod usque in diem tertium convocaret omnes viros Juda, ut persequeretur
siba filium bochri: quia magis afflicturus est nos filius bochri quam Absalon. Pertransiverat enim omnes tribus
Israel usque Abelam, omnesque electi congregati erant ad eum: quo decapitato regnavit David super omnem
Israelem. In hoc ergo Psalmo secundum litteram tria considerantur. Primo petit exaudiri. Secundo ostendit
fiduciam suae exauditionis, ibi, mane exaudies. Tertio proponit petitionem, ibi, Domine deduc me. Circa primum
duo facit.
Primo petit exaudiri. Secundo signat rationem exauditionis, ibi, rex meus. Notandum, quod qui vult petere
aliquid ab aliquo, sic procedit. Primo desiderat quod vult petere. Secundo meditatur verba proponenda. Tertio
proponit ea apud exaudientem.
Et e converso auditor. Primo percipit verba auditu. Secundo intellectu capit sensum verborum.
Tertio inclinatur ad implendum desiderium petentis.
Loquitur ergo David ad Deum, secundum similitudinem hanc. Et primo petit primum, scilicet ut audiat verba
ejus exteriori auditu, cum dicit, verba mea auribus percipe, Domine. Secundo petit sensum, scilicet intellectum
verborum, cum dicit, intellige clamorem meum, non exteriorem, sed interiorem affectum: Ps. 17: clamor meus in
conspectu ejus: Hieronymus: intellige murmur meum, quod cogitavi proponendum: et consonat illi translationi
quae dicit meditationem. Tertio petit tertium, scilicet exauditionem: intende voci orationis meae, idest velis
exaudire orationem meam: Psal. 69: Deus in adjutorium meum intende.
Sed numquid Deus haec seorsum facit, audit, intendit, exaudit? dicendum, quod metaphorice loquitur: scilicet ut
omnia haec approbet, verba exteriora, meditationem interiorem, et quae proponit.
Secundo ponit rationem exauditionis, cum dicit, rex meus. Et est hoc principium versus secundum Graecum.
Ponitur autem triplex ratio exauditionis, scilicet ex parte Dei. Quarum una est rex meus. Regis enim est
gubernare. Ex quo ergo ad Deum pertinet, pertinet ad eum necessaria providere: Hier. 10: quis non timebit te o
rex gentium? alia ratio est, quia Deus: Deus enim finis est voluntatum nostrarum et conservator: Ps. 27: in Deo
speravit cor meum, et adjutus sum etc.. Et ideo dicit Deus meus: isa. 8: numquid non populus a Deo suo requiret
visionem pro vivis et mortuis etc.. Tertia ratio sumitur ex parte orantis, cum dicit: quoniam ad te orabo, Domine;
quasi dicat: conveniens est, quia promisisti orantibus exauditionem. Matth. 7: omnis qui petit accipit, et qui
quaerit invenit, et pulsanti aperietur. Nec refertur quod dicit Hieronymus, deprecor, et hic dicitur, orabo: quia hoc
designat continuationem orationis sine intermissione: quasi dicat: ita orabo, quod tamen semper deprecor: Luc.
18: oportet semper orare, et non deficere.
|#2 Haec est secunda pars Psalmi. Ubi primo ostendit fiduciam se habere de exauditione. Secundo fiduciae
rationem, ibi, mane astabo etc.. Dicit ergo: exaudies vocem meam mane: secundum literam, idest celeriter, quasi
dicat tempestive. Hoc enim sperare debemus de Deo quod cito exaudiet: isa. 30: ad vocem clamoris tui statim ut
audierit respondebit tibi. Idem penul. Adhuc illis loquentibus ego audiam. Ratio fiduciae ponitur cum dicit, mane
astabo etc.. Nota quod mane quadrupliciter dicitur: scilicet naturalis diei: Gen. 1: factus est vespere et mane dies
unus. Item vitae humanae; et sic juventus dicitur mane. Psal. 89: mane floreat et transeat. Item diei gratiae in
prima conversione hominis ad Deum, quia tunc incipit habere lumen gratiae: Ps. 89: repleti sumus mane
misericordia tua. Item aeternitatis: Ps. 29.
Ad vesperam, scilicet in vita praesenti, demorabitur fletus, et ad matutinum, scilicet aeternitatis, laetitia. Duplex
ergo ratio assignatur confidentiae.
Primo, quia mane astat, idest Deo adhaeret, et ad Deum se praeparat; unde Hieronymus habet, praeparabor: Eccl.
18: ante orationem praepara animam tuam, et noli esse quasi homo qui tentat Deum.
Mane ergo diei, idest in matutinis, astabo tibi, idest tibi intendam. Et hoc, quia tunc est homo liber a
solicitudinibus, et magis habet cor liberum ad cogitandum de Deo: Psal. 62: in matutinis Domine meditabor in
te: Isaiae 26: sed et spiritu meo in praecordiis meis de mane vigilabo ad te, et exaudies vocem meam etc.. Quia
devotos audit. Mane, scilicet gratiae, propulsis tenebris culpae, astabo, et contemplabor, ut habet littera
Hieronymi. 2 Reg. 23: sicut lux aurorae mane absque nubibus rutilat oriente sole etc.. Exaudies vocem meam,
scilicet liberando a culpa et poena.
Vel mane, scilicet in die aeternitatis: job 38: ubi eras cum me laudarent astra matutina etc..
Et tunc homo totaliter exauditur. Vel mane, idest a juventute: astabo tibi: Thren. 3: bonum est viro cum
portaverit jugum Domini ab adolescentia sua: Eccl. Ult. Memento creatoris tui in diebus juventutis tuae etc..
Exaudies voces meam, quia Prov. 8: diligentes me diligo: et qui mane vigilaverint ad me, inveniet me. Secunda
14

