Hic est modus et ordo beneficii: quia non statim fuit destructa, quia terra fuisset inculta, et bestiae multiplicatae;
et ideo paulatim eos consumpsit; unde dicit, afflixisti populos, et per bella, et per bestias, et scrabrones. Josue 24:
misi ante vos scrabrones.
Sap. 12: misisti antecessores exercitus tui vespas.
Et repulisti eos, ita paulatim eos affligens. Ps. 77: ejecit a facie eorum gentes. Non enim in gladio suo
possederunt terram. Hic ponitur causa beneficii.
Et primo excludit causam opinatam; secundo ponit veram causam. Causa opinata posset esse fortitudo populi,
quod expulissent eos; et ideo removens hoc dicit, non in gladio suo etc.. Duplex est fortitudo hominis: una est ex
experientia armorum: et hanc excludit, non in gladio suo possederunt terram. Judith 7: filii Israel non confidunt
etc..
Et sequitur ibidem: vicerunt non cum gladio. Alia est virtus naturalis; et hanc excludit dicens, et brachium eorum
non salvavit eos, idest potestas eorum. Ps. 32: non salvatur rex per multam virtutem.
Deut. 32: ne dicerent: manus nostra excelsa, et non Dominus fecit haec omnia.
Causa vero est, quia a Deo factum est; unde dicit, sed dextera tua etc.. Et ponit quatuor: tria ad executionem,
quartum ad effectum pertinet. Si rex vult juvare aliquem, tria facit ei. Primo dat ei favorem; secundo impendit
auxilium operis. Tertio dat consilium in dirigendo. Sic fecit eis Deus. Primo enim fuit eis favorabilis, et dedit eis
prosperitatem: et haec signatur in dextera, per quam signatur prosperitas. Exod. 15: manus dextera tua
magnificata est. Item dedit eis auxilium: et hoc signatur in brachio.
Luc. 2: fecit potentiam in brachio suo. Tertio direxit eos, ibi, et illuminatio vultus tui, idest directe procedens a
providentia tua. Quartum pertinet ad effectum. Quoniam complacuisti in eis; quasi dicat: quare fecit nobis ista?
numquid propter merita nostra? non. Deut. 9: ne dicas in corde tuo cum deleverit eos Dominus Deus tuus in
conspectu tuo: propter justitiam meam introduxit me Dominus ut possiderem terram hanc.
Sed hoc fuit propter gratiam Dei. Quoniam complacuisti etc.; idest placitum tibi fuit, o Deus, in eis.
Matth. 11, quoniam sic placitum fuit ante te.
|#2 Tu es ipse. Hic ponitur spes quam habet de majori beneficio, quae consurgit ex spe ipsius Dei. Et ideo tria
facit. Primo proponit causam spei; secundo fiduciam, ibi, in te inimicos; tertio gratiarum actionem, ibi, in Deo
laudabimus. Circa primum tria facit. Primo ponit immutabilitatem Dei; secundo gubernationem; tertio
experientiam divini auxilii. Dei immutabilitatem ostendit, quia Deus fecit hoc patribus; et iterum, quia virtus ejus
non est diminuta, et ideo sibi facere etiam majora potest; unde dicit, tu es ipse rex meus et Deus meus, qui non es
diminutus. Item ad te etiam pertinet cura hominis sicut tunc: unde dicit: rex meus, qui defendis et gubernas: et
Deus meus, qui provides mihi. Deut. 6: audi Israel etc.. Ergo confido sicut et illi confisi sunt. Item experientia,
quia tu solus es qui salvas; unde dicit, qui mandas salutes Jacob. Et hoc dicit, quia olim salvabat per alios, sed
hic ipsemet salvat. Isa. 25: ecce Deus noster iste, expectavimus eum, et veniet et salvabit nos. In te inimicos
nostros. Hic ponit fiduciam quam habet de Deo. Et primo proponit quod sperat; secundo ostendit quod illud
attribuit Deo; tertio ponit causam. Sperat autem auxilium contra inimicos, contra quos habet duplex auxilium:
unum ut vincat hostem; et quantum ad hoc dicit, in te, idest in tua virtute, non in nostra, ventilabimus cornu,
idest inimicos nostros, vel in praesenti, vel in futuro. Et dicit, cornu, similitudinarie, quia virtus impugnativa
bovis est in cornu.
Et dicit, ventilabimus, quia in area separantur paleae a frumento: sicut in judicio mali auferentur, et boni
remanebunt. Aliud auxilium est quod non vincatur ab hoste; et quantum ad hoc dicit, in nomine tuo spernemus
insurgentes in nobis, idest per virtutem tuam spernemus omnes hostes nostros in futuro, vel in praesenti, quia
nihil potuerunt nobis nocere.
|#3 Non enim. In praecedenti versu Psalmista posuit spem repulsionis hostium; hic autem rationem dictorum
ostendit, scilicet quod dixit, in te inimicos nostros, et ideo ostendit quod non sperat in seipso: quia, neque in arcu.
Nam 1 Reg. 2, dicitur: arcus fortium superatus est. Item non sperat etiam in gladio: unde, et gladius meus non
salvabit me: Ps. 36: gladius eorum confringatur.
His enim duobus pugnatur: scilicet arcu ad distantes: unde per arcum designatur astutia hominis per quam homo
in futuro sibi providet; quasi dicat: non spero in mea providentia. Gladio pugnatur ad propinquos: in quo
designatur potentia; quasi dicat: nec in potentia mea spero, sed in te. Unde habes hanc spem? ex Deo. Et ostendit
per experientiam.
Salvasti enim nos ex affligentibus nos: vel in praesenti: quia etsi corporaliter nobis noceant, spiritualiter tamen
nocere non possunt; vel in futuro.
Sancti dupliciter affliguntur: quandoque in corporalibus, verbis vel factis: 1 Reg. 1: affligebat quoque eam
aemula ejus. Quandoque affliguntur spiritualiter, quando peccant illi qui habitant apud eos. Et ab his
afflictionibus liberantur a Deo. Et odientes nos confudisti, dum non possunt consequi contra nos intentum suum:
et confunduntur hic, et confundentur in futuro: isa. 41: ecce confundentur et erubescent omnes, qui pugnant
adversum te.

182

