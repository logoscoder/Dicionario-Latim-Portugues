de judiciis Dei. Sed contingit quod aliquis non habet in corde quod loquitur ore: Matth. 15: populus hic labiis me
honorat, cor autem eorum longe est a me. Non sic de viro justo: sed sicut loquitur, ita habet in corde: quia
infixam habet in memoria per meditationem, et in voluntate per amorem, legem Dei. Propter hoc dicit, lex Dei
ejus in corde ipsius, idest legem et judicium loquitur et meditatur. Et ideo, non supplantabuntur gressus ejus. Et
ponit hic fructum bonorum operum, quia non deficient neque fraudabuntur: quia qui habet sacram Scripturam et
legem Dei in corde, non decipitur a diabolo: Ps. 118: in corde meo abscondi eloquia tua, ut non peccem tibi.
Nam lex est lucerna: et ideo qui sciunt eam, non offendunt.
|#22 Considerat peccator. Hic agit de consideratione malorum. Et primo ponit cogitationes malorum contra
bonos. Secundo defensionem bonorum.
Dicit ergo, considerat peccator justum, scilicet insidiose, quomodo possit nocere. Ps. 21: ipsi vero
consideraverunt. Prov. 24: ne insidieris et quaeras impietatem in domo justi. Et quaerit mortificare eum. Ubi
ostenditur ejus crudelitas, vel intentio. Prov. 1: pedes ejus ad malum currunt, et festinat etc.. Sap. 2: morte
turpissima condemnemus eum. Sed justi defenduntur.
Primo, quia evadunt eorum persecutionem; unde dicit, Dominus autem non derelinquet eum in manibus ejus;
quia licet ad horam impii habeant potestatem super justos, non tamen semper. Psal. 124: non relinquet Dominus
virgam peccatorum super sortem justorum etc.. Secundo, quia liberantur divino judicio. Unde dicit, quod non
solum hic liberantur, sed nec damnabuntur. Cum judicabitur illi, idest justo, idest ad utilitatem justi.
Vel, illi, idest peccatori condemnabitur. Matth. 12: resurgent in judicio, idest in condemnationem.
|#23 Expecta. Multa locutus est Psalmista in praemissis ad commendationem justorum et dejectionem malorum:
et haec omnia retulit ad hoc ut sequamur justitiam, et declinemus malum; hic autem inducit exhortationem ad
justitiam.
In duobus servatur justitia: scilicet in his quae sunt ad Deum, et in his quae sunt ad proximum.
Circa hoc ergo tria facit. Primo proponit exhortationem; secundo ostendit praemium, ibi, et exaltabit te; tertio
probat quoddam quod proposuit ibi, vidi impium. Ordinat ergo exhortando ad Deum.
Primo per expectationem; secundo per obedientiam.
Dicit ergo, expecta Dominum: ubi dicit duo. Primo, quod si aliquam molestiam pateris, non statim desperes, nec
turberis contra Deum, sed expecta quousque succurrat. Ps. 39: expectans expectavi Dominum, et intendit mihi.
Et sic hortatur ad sapientiam. Secundo hortatur ad longanimitatem; quasi dicat, si nondum remuneratus es de
bonis tuis, non frangaris, sed expecta remunerationem.
Habac. 2: si moram fecerit, expecta eum etc..
Jac. 3: expectat agricola pretiosum fructum terrae patienter ferens. Et custodi vias ejus. Expectatio est in malis,
custodia est in bonis. Custodi ergo vias, scilicet charitatis et praeceptorum, et serva cum diligentia. Prov. 4: omni
custodia serva etc.. Job 23: vestigia ejus secutus est pes meus: viam ejus custodivi. Ps. 118: scrutabor legem
tuam etc.. Et exaltabit te. Hic ponitur praemium sive fructus, hoc est fructum bonorum, ut ab eo exaltentur. Eccl.
15: exaltabit illum apud proximos suos. Sap. Ult.: in omnibus honorasti populum. Et ad quid? ut haereditate
capias terram. Mirum est quod dicit: cum terra sit infima, quomodo exaltabit, ut capias eam? et dicendum quod
terra de qua loquitur, est terra viventium: et haec est in alto, quasi stabilitas aeternorum et spiritualium bonorum:
et ad hanc non pervenit, quamdiu mens jacet in imis, sed oportet quod exaltetur. Isa. 58: sustollam te super
altitudinem terrae. Vel etiam potest intelligi de ista terra. Illi ergo hereditate capiunt terram, qui terrae
dominantur: et tales sunt qui habent cor elevatum a terra, quia non habent cor pressum ad terram, sicut sunt servi
terrae et possessio terrae.
Et ideo oportet, ad hoc quod capiant eam, ut exaltentur. Prov. 4: glorificaberis ab ea, cum eam etc.. Cum
perierint peccatores videbis.
Isti laetabuntur de perditione malorum. Psal. 17: laetabitur justus, cum viderit vindictam etc..
Job 22: videbunt justi, et laetabuntur. Sed non propter perditionem impiorum, quia Deus non propter ipsam
laetatur. Sap. 1: non laetatur in perditione virorum: sed de divina justitia. Isa.
Ult.: egredientur et videbunt cadavera virorum, qui praevaricati sunt in me. Item de divina misericordia ipsis
exhibita, qua sunt liberati a malis, sive a poenis damnatorum. Et ad hoc videndum oportet quod sit etiam
exaltatus: quia si es deprehensus, non videbis perditionem ipsorum. Psalm. 72: hoc labor est ante me, scilicet
facta peccatorum, donec etc..
|#24 Vidi impium. Hic probat duo circa perditionem peccatorum. Primo ponit prosperitatem ipsorum; secundo
perditionem; unde dicit: vidi impium, idest quemcumque peccatorem, superexaltatum, idest supra statum suae
conditionis: et supra alios homines, quantum ad statum mundi. Job 21: quare impii vivunt, confortati sunt,
roborati divitiis etc..
Et elevatum sicut cedros Libani. Hic est duplex littera.
Vel supra cedros Libani, quae inter omnes arbores majorem altitudinem habet; quasi dicat: excellenter super
alios vidi eum. Eccl. 10: positum stultum, idest peccatorem, in dignitate sublimi. Amos 2: altitudo cedrorum
154

