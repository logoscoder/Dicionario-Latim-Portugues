|#6 Deinde cum subjungit, quoniam, assignat rationem petitionis, et describit inimicos, et periculum imminens.
Primo ex defectu boni.
Secundo ex abundantia mali, ibi, quia cor eorum etc.. Defectus quidem est, quia si servarent pacem, possem eis
pacificari et secure incedere.
Sed non est in ore eorum veritas; quia aliud habent in ore, et aliud in corde: Osee 4: non est veritas: et ideo non
possum secure incedere.
Item ex abundantia mali. Et primo quantum ad meditationem, cum dicit: cor eorum vanum est, idest vana
meditantur, ad quae attingere non possunt, scilicet decipere pauperes qui custodiuntur a te: Eccl. 2: multae
insidiae sunt dolosis. Secundo ex aviditate: quia, sepulcrum patens est guttur eorum. Guttur servit ad gustum et
locutionem.
Uno modo potest legi, ut exponatur secundum quod ordinatur ad locutionem; quasi dicat: guttur eorum est
sepulcrum patens: nam sicut sepulcrum est locus mortuorum, et de eo egreditur foetor, ita locutiones eorum
mortificant alios, vel spiritualiter vel corporaliter: 1 Cor. 15: corrumpunt bonos mores colloquia prava. Item
foetida sunt eloquia talium, quia turpia loquuntur: Eccl. 2: eructant praecordia foetentium. Alio modo ut
exponatur quantum ad comestionem et aviditatem: et hoc possumus accipere vel ad litteram; et sic sunt
sepulcrum patens, quia sunt voraces. Et propter hoc ut impleant voracitatem suam, adulantur, et inique agunt.
Vel figuraliter: et sicut sepulcrum quantum est de se paratum est ad suscipiendum mortuos, sic isti semper sunt
parati ad decipiendum: Hier. 5: pharetra ejus quasi sepulcrum patens. Tertio quantum ad eorum oppressionem,
linguis suis etc.: quasi dicat: per verba blanda ducunt ad mortem: Rom. 16: per dulces sermones et blande
seducunt corda innocentium: Hier. 9: sagitta vulnerans lingua eorum etc.. Haec potest esse oratio justi et
ecclesiae.
|#7 Consequenter cum dicit, judica, orat pro aliis. Et primo contra malos. Secundo pro bonis, ibi, et laetentur.
Circa primum tria facit.
Primo petit eorum judicium. Secundo determinat judicii modum, ibi, decidant etc.. Tertio assignat judicii
causam, ibi, quoniam irritaverunt.
Dicit ergo, judica illos, ex quo sunt mali.
Sed advertendum, quod duplex est judicium: scilicet discretionis, quo etiam boni judicantur: psalm. 42: judica
me Deus, et discerne causam meam etc..
Secundo condemnationis: jo. 3: qui non credit, jam judicatus est. Hic loquitur de judicio condemnationis, quo
mali judicabuntur in extremo judicio: unde Hieronymus habet, condemna eos Deus.
Sed contra: Matth. 5: orate pro persequentibus et calumniantibus vos.
Respondeo. Dicendum, quod prophetae in sua prophetia non loquebantur voluntate propria: 2 Pet. 1: non enim
voluntate humana allata est aliquando prophetia, sed spiritu sancto etc.. Et ideo quae proferebant, dicebant
secundum intellectum divinae justitiae: et ideo haec erant magis praedictiones futurorum quam orationes eorum:
unde judica, idest scio quod judicabis. Modus justitiae duplex ponitur. Primo, ut deficiant ab intento.
Secundo, ut removeantur a loco. Per primum impediuntur mala quae intendunt: et ideo dicit, decidant a
cogitationibus suis, idest consiliis: job 5: qui apprehendit sapientes in astutia eorum, etc.. Vel decidant, idest
puniantur propter cogitationes suas: Rom. 2: cogitationum accusantium etc.. Sed per secundum expelluntur a
societate bonorum; unde sequitur: secundum multitudinem etc.. Hoc erit tunc quando Matth. 25, dicetur: ite
maledicti etc.. Job 18: expellet eum de luce in tenebras etc.. Et dicit secundum multitudinem impietatum, quia
secundum eas erit modus condemnativus: Deut. 25: pro mensura delicti erit et plagarum modus. Causa ponitur,
quoniam irritaverunt, idest ad iram provocaverunt.
Hoc in Deo non iram, sed voluntatem puniendi ostendit. Alia litera amaricaverunt te, qui dulcis es, in te
pertinaciter peccando. Peccatores primo peccant, post aggravant peccatum suum ex pertinacia, et Deus tunc non
parcit, sed irritatur, idest inducitur ad vindictam: Rom. 2: an ignoras quod benignitas Dei ad poenitentiam te
adducit? tu autem secundum duritiam tuam: Deut. 32: ipsi me provocaverunt in eo qui non est Deus etc..
|#8 Consequenter cum dicit, et laetentur, ponit petitionem. Et primo ponit eam. Secundo subdit expositionem, in
aeternum. Circa primum duo facit. Primo enim ponit quid petit, quia laetitiam; unde dicit laetentur: hoc est enim
finis bonorum omnium. Ps. 67: justi epulentur et exultent in conspectu Dei, et delectentur in laetitia.
Secundo, quibus petit, quia sperantibus: unde, qui sperant in te. Consequenter cum dicit, in aeternum exultabunt,
exponit primo, et dicit, laetentur. Secundo, cum dicit, sperent, ibi, quoniam tu benedixisti justo. Laetitia namque
sanctorum in patria est sempiterna: et ideo dicit, in aeternum: et secura; unde addit, et habitabis in eis: plena,
propter quod subdit, et gloriabuntur etc.. Sempiterna quidem est, non temporalis: isa. 51: laetitia sempiterna
super capita eorum etc.. Secura absque perturbatione: isa. 32: sedebit populus meus in pulchritudine pacis, et in
tabernaculis fiduciae; et ideo dicit, et habitabis in eis, sicut protector: unde Hieronymus habet, et proteges eos:
Apoc. 21: ecce tabernaculum Dei cum hominibus, et habitabit cum eis. Est etiam plena: et hoc patet ex quatuor.
Primo ex gloria inde concepta; unde, gloriabuntur, quia non gloriatur quis de re nisi habeat eam excellenter.
16

