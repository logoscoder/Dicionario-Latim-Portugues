Item hic est bellum contra carnem, quae concupiscit adversus spiritum: Gal. 5: caro concupiscit adversus
spiritum, et spiritus adversus carnem: haec enim sibi invicem adversantur etc. Sed tunc habebunt pacem ad
invicem: job 5: sciens, quod pacem habeat tabernaculum tuum. Item voluntas contra se est divisa per diversa
desideria; tunc autem non erit divisa, sed unita in Domino: Psal. 75: in pace factus est locus ejus. Item hic est
bellum ad Deum propter peccata: isa. 59: peccata sive iniquitates vestrae diviserunt inter vos et Deum vestrum;
sed illic omnes habebunt pacem cum illo: job 22: acquiesce ei, et habeto pacem cum eo etc..
|#9 Observabit. Supra posuit unam rationem, quare non debent viri Dei indignari super peccatorem, quia scilicet
ejus prosperitas non est stabilis; hic ponit aliam, quia scilicet peccatores non possunt nocere justis: et circa hoc
duo facit. Primo enim proponit eorum malignitatem, quam in corde cogitant contra justos. Secundo eorum
conatum exteriorem, ibi, gladium evaginaverunt. Circa primum duo facit, secundum quod interior eorum malitia
est duplex. Primo enim ostendit quod mali insidiantur bonis. Secundo, quod turbantur contra eos, ibi, et stridebit.
Dicit ergo. Observabit peccator justum, si aliquid forte possit habere contra eum: Luc. 14: ipsi autem
observabant eum. Sic peccatores observant bonos insidiando eis, et sancta eorum studia pervertendo. Ecclesiae
enim bona in mala convertentes insidiantur etc.. Sed contra hoc dicitur Prov. 24: ne insidieris, et quaeras
impietatem in domo justi etc.. Secundo turbantur contra justum. Dicunt enim, Sap. 2: quoniam dissimilis est aliis
vita illius etc.. Unde, stridebit super eum dentibus suis, scilicet commovebuntur ad iram. Loquitur ad modum
aprorum: Ps. 111: peccator videbit, et irascetur: Act. 7: stridebant dentibus in eum.
|#10 Deinde eum dicit, Dominus autem, ostendit, quod haec eorum malitia non habet effectum intentum, quia
irridentur a Deo: et circa hoc duo facit. Primo enim ponit irrisionem. Secundo ejus rationem, ibi, quoniam
prospicit. Dicit ergo, Dominus irridebit eum, idest facit eum vel considerat irrisibilem. Et ratio est, quia Dominus
vidit eum attentare magna, et tamen scit quod statim debet mori; et ideo subdit, quoniam prospicit quod veniet
dies ejus, scilicet in promptu; et hoc est ei debitus dies, scilicet condemnationis: job 21: in diem perditionis
servatur malus, et ad diem furoris ducetur. De hac die dicit hic. Non ergo turbari debetis contra eos, dicit
Psalmista, quia non possunt praevalere contra vos.
|#11 Consequenter cum dicit, gladium, addit de conatu malorum exteriori: et circa hoc tria facit.
Primo enim ostendit eorum conatum. Secundo finem intentum, ibi, ut decipiat. Tertio conatus hujus eventum,
ibi, gladius eorum. Circa primum duo facit, secundum quod est duplex conatus eorum contra bonos. Primo enim
ostendit conatum eorum per apertam persecutionem. Secundo per fraudulentam calumniam, ibi, intenderunt
arcum.
Dicit ergo quantum ad primum, gladium evaginaverunt peccatores. Per gladium intelligitur omnis aperta facti
persecutio: Luc. 22: si percutimus in gladio? persecutio etiam verbi dicitur gladius: Ps. 56: lingua eorum gladius
acutus. Et hic gladius est gladius diaboli, qui per linguam hominis multos interficit. Hic autem gladius est in
vagina, quamdiu est in corde; sed quando profertur, est sicut jam evaginatus. Cavendum est ergo primum ut non
habeamus eum. Secundo, et si haberetur, non evaginemus eum. Quia si tenetur in vagina, primo contrahit
rubiginem, tandem tamen consumitur et tepescit odium et voluntas injuriandi. Quantum ad secundum dicit,
intenderunt arcum suum. Arcus a longinquo percutit, et non videtur trahens cum eo, sicut videtur percutiens cum
gladio: et ideo arcus signat persecutionem dolosam. Consequenter ostendit quid intendunt, cum dicit, ut decipiat.
Circa quod duo facit, secundum quod duo intendunt. Primo enim intendunt decipere. Secundo occidere, ibi, ut
trucident.
Dicit ergo, ut decipiant etc.. Decipere est per actum dolosum: job 12: ipse novit et decipientem, et eum qui
decipitur. Sed, pauperem et inopem. Pauper est qui parum habet: inops est qui eget ope. Vel secundum Glossam:
pauper est qui sibi non sufficit; inops vero, qui non sustentatur alterius ope. Et hoc dicit, quia tales non habent
subvenientem. Occisio designatur per gladium, vel corporaliter vel spiritualiter: Hebr. 11: in occisione gladii
mortui sunt. Eventus autem conatus eorum est, quia revertetur in caput suum.
Et primo ostendit quantum ad gladium, dicens, gladius eorum etc.. Tu eximis gladium contra alium, et forte non
percutis eum, quia forte ei nocere non potes; tamen ex ipso spiritualiter tu es percussus: Prov. 1: ipsi quoque
contra sanguinem suum insidiantur etc.. Secundo quantum ad arcum; unde dicit, et arcus eorum confringatur: Ps.
75: ibi confregit potentias arcuum, scutum, gladium et bellum. Hoc autem erit quando destruetur dolositas eorum
ne implere possint quod coeperunt: job 5: qui dissipat cogitationes malignorum ne possint etc..
|#12 Melius. Supra Psalmista assignavit rationem quare non debemus aemulari malos et prosperitatem eorum,
ex dejectione eorum sumptam; hic autem assignat sumptam ex parte justorum. Et primo ostendit dignitatem
justorum. Secundo subjungit monitionem ad sectandam justitiam, ibi, expecta. Circa primum duo facit. Primo
proponit intentum.
Secundo manifestat propositum, ibi, quoniam brachia.
Dicit ergo, melius est modicum etc.. Intentio ejus est probare quod bona justorum praeeminent bonis
peccatorum. Et sic minus habentes non aemulantur plus habentes; unde dicit, melius etc.
148

