quod videtur sibi quod debeat se defendere: tamen iste dicit quod licet vivant et prosperentur inimici mei, non
tamen dimitto dolorem de peccatis: non enim debet homo resilire a poenitentia. Christus multos habuit inimicos,
et habet: Psal. 119: odio habuerunt me gratis. Et Deus habet inimicos: joan. 15: odio habuerunt me et patrem
meum. Et alii justi multos habent inimicos qui non vivunt sine flagello. Et confortati sunt, idest habent magnam
potestatem, idest sunt nimis potentes, et multiplicati sunt qui oderunt me inique, idest injuste, quia persequuntur
me propter justitiam quam sequebar.
Qui retribuunt mala pro bonis. Est autem quadruplex retributio. Una est, quae retribuit bonum pro bono; alia
quae retribuit malum pro malo: et istae sunt communes bonis et malis, quia etiam bonus malum poenae pro malo
culpae tribuit: alia est, quae retribuit bona pro malis: et haec est proprie bonorum: quarta est, quae retribuit
malum pro bono, et haec est inimicorum. Jer. 18: numquid redditur pro bono malum? detrahebant mihi: Rom. 1:
detractores Deo odibiles. Triplex est detractio: quarum una est mala, quando detrahit homo homini de peccato,
etiam si peccata sint occulta, quia non sunt occulta publicanda per modum detractionis. Alia est pejor quando
detrahit de falso.
Pessima, quando detrahit non homini, sed virtuti: videlicet si dicas castitatem malam esse. Et sic est in proposito,
quia sequebar bonitatem, detrahebant mihi: isa. 5: vae qui dicunt malum bonum et bonum malum: Dan. 6: non
invenerunt occasionem Danieli nisi in lege. Glossa: felix conscientia, cui non potest imponi nisi quod servat
legem Dei sui.
|#12 Ne derelinquas me Domine. Hic ponitur oratio: et petit removeri quod timet, et petit sibi praestari quod
amat, ibi, intende in adjutorium meum. Hic petit non amoveri, scilicet praesentiam Dei; unde dicit, ne
derelinquas me, Domine Deus meus, scilicet in tribulatione: psalm. 90: cum ipso sum in tribulatione: deuter. 31:
Dominus Deus tuus est, non dimittet te. Et si ad modicum videaris me derelinquere, tamen omnino, ne
discesseris a me, quia timeo quod per me non possim subsistere: Isaiae 54: misericordia mea non recedet a te.
Intende in adjutorium meum, idest adjuva me ut proficiam. Et nota quod istum versiculum dicit ecclesia in
principio omnium horarum, quia versiculus iste valet contra omnes tentationes. Unde cum incipimus orare,
diabolus tentat nos: propter quod petit auxilium: ideo dicit, intende, quia tu es Deus dator et conservator salutis
meae: psalm. 143: qui das salutem regibus etc..

|+38 Pars 38
|#1 Psalmista confessus est se passum afflictionem suam pro peccato suo; hic autem promittit cautelam in
posterum. Titulus talis est, in finem canticus David pro Idithum. Et hoc non est novum, licet sit novus titulus:
quia ut habetur in historia 1 Paral. 15, quando David arcam foederis quae fuerat capta a Philistaeis reduxit,
quatuor millia cantorum instituit, qui Psalmos canerent; quos posuit intus, quos Asaph, Itamar, et Idithum
vocavit, et hic ponitur in titulo. Et sicut Origenes dicit, haec consuetudo erat etiam apud Graecos, quod si
aliquando aliqui poetae erant qui carmina recitabant in populo, si non erant ab ipsis recitantibus facta, sed ab
aliis, victoria non dabatur recitatori, sed poetae.
Sic etiam fit de Psalmis; nam omnes Psalmos fecit David, et quosdam ipse cantavit coram arca, ut habetur 2 Reg.
6: quosdam dabat aliis cantandos: et ideo illi quibus dabantur, erant quasi cantores, et eis intitulantur: tum
propter dignitatem, quia fuerunt prophetae, tum propter mysterium.
Unde hoc competit mysterio Idithum, quod interpretatur intus vir sciens, vel transiliens; et signat transilientem
vanitatem mundi, de qua multum in hoc Psalmo agitur. Dividitur ergo Psalmus iste in partes duas. In prima ponit
cautelam quam habet ad evadendum pericula. In secunda ostendit necessitatem cautelae, ibi, ecce mensurabiles.
Circa primum duo facit. Primo praemittit cautelam. Secundo ostendit periculum ex ea incidens, ibi, obmutui.
Circa primum duo facit. Primo praemittit cautelam.
Secundo ponit rationem cautelae, ibi, posui ori meo. In cautela consideranda sunt tria: scilicet cavendi
propositum; unde ait, dixi, idest cum deliberatione in corde meo statui et proposui: Eccl. 2: dixi in corde meo,
vadam et affluam deliciis.
Secundo considerandum est quid proponat: quia, custodiam vias meas, idest processus meos. Et debet homo
custodire vias Dei ut imitetur: job 23: vestigia ejus sequutus est pes meus. Viam ejus custodivi, et non declinavi
ex ea. Item debet custodire vias suas ne erret: Deut. 4: custodite vias vestras et studia vestra. Tertio
considerandus est fructus qui ex hoc sequitur: ut non delinquam in lingua mea. Homo debet diligenter se
custodire ab omnibus peccatis, et praecipue a peccato linguae, quia faciliter in eis prolabitur: lingua enim est
mobilis, et de facili prorumpit in malum.
Vel alia ratio est, quia lingua est immediatum organum ad interiorem conceptum cordis explicandum.
Unde quam cito verbum est in corde, est in lingua; et ideo oportet diligenter custodiri. Consequenter ponitur ratio
hujus custodiae, posui ori meo custodiam, cum consisteret peccator adversum me; quasi dicat: haec est ratio
quare sic custodio vias meas, quia semper adversarius est contra me.

161

