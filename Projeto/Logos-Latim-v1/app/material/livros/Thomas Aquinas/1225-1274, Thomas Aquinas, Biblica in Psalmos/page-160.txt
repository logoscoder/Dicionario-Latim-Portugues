Et ideo dicit, ego autem in te speravi Domine; quasi dicat, in te est causa mea: Hier. 17: spes mea tu. Et quid
speras de Deo? dixi, tu exaudies me Domine, Deus meus. Origenes: quandoque homo orat Deum, et non
exauditur, quia ipse non audit eum praecipientem: Prov. 28: qui declinat aures ne audiat legem, oratio ejus fiet
execrabilis; sed qui obedit Deo et legi, tunc exauditur: jac. Ult.: multum valet deprecatio justi assidua. Deus
autem maxime praecepit patientiam: Matth. 5: si quis te percusserit in una maxilla etc.. Et ideo illi exaudiuntur a
Deo, qui noverunt pro inimicis orare, ut ecclesia facit; unde dicit jer. 13: si steterint Moyses et Samuel coram me
etc. Quia isti in veteri testamento oraverunt pro inimicis, non est anima mea ad populum istum, idest non
exaudiam eos pro populo isto; quasi dicat: ideo quia patienter sustineo, tu exaudies me.
|#10 Quia. Supra posuit Psalmista mala quae passus est ab hominibus; et ostendit etiam patientiam suam,
assignavitque unam rationem patientiae ex parte Dei; hic autem assignat rationem patientiae ex parte
inimicorum. Contingit aliquando ex Dei misericordia, quod qui patitur tribulationem aliquam, sustinet mala quae
ab aliis inferuntur, ut pacem cum inimicis habeat: Prov. 16: cum placuerint Domino viae ejus, inimicos ejus
convertet ad pacem: job 5: bestiae terrae pacificae erunt tibi. Et hoc etiam naturale est: quia nullus est ita saevus
sive crudelis, quod quando videt aliquem humiliatum, affligat eum ulterius. Canis etiam non mordet hominem
jacentem. Quando ergo aliquis resistit inimico, concitat inimicum ad nocendum sibi, et Deus non juvat: Psal. 7:
si reddidi retribuentibus mihi mala etc.. Et ideo assignat hic rationem patientiae, quae est ne veniat in manibus
eorum: et circa hoc duo facit. Primo commemorat de hostibus gaudium corporis. Secundo insultationem eorum.
Dicit ergo, dixi, ne quando supergaudeant mihi inimici mei: si nollet me defendere Deus, non intueretur me, et
sic superarent me hostes et gauderent. Quantum ad secundum dicit, et dum commoventur pedes mei.
Hieronymus habet, deficio: littera nostra habet, super me magna locuti sunt. Et dum labuntur pedes mei etc..
Loquentur. Si intelligatur de praeterito, sic est sensus, dixi ne quando etc.. Potest hoc referri ad experimentum;
quasi dicat: expertus sum, quod gauderent. Sed si laberentur pedes mei etc.. Quidam corruunt; quidam labuntur,
sed non corruunt; quidam sunt infirmi. Mali quandoque contra aliquem religiosum insultant, et maxime
loquuntur super ipsum. 1 Reg. 2: nolite multiplicare loqui sublimia gloriantes. Ps. 11: disperdat Dominus
universa labia dolosa. Tertia est ratio ex parte sui, scilicet ex parte patientis. Primo proponit promptitudinem
animi. Secundo causam. Dicit ergo, quoniam ego in flagella paratus sum. Nullus est impatiens nisi de eo quod
invitus sustinet.
Quando igitur est paratus ad sustinendum, non est impatiens. Consideranda sunt duo genera hominum.
Quidam sunt qui hic non flagellantur, sed reservantur aeterno igni. Ps. 72: in labore hominum non sunt etc.
Scilicet hic non corripiuntur.
Alii sunt qui flagellantur in hoc mundo, quia Deus corripit eos ut filios: Heb. 12: flagellat omnem filium quem
recipit. Gregorius: signum aeternae reprobationis est, quando Deus nullum flagellum dat homini in mundo. Sic et
Ambrosius noluit hospitari in domo illius, qui semper fuerat in prosperitate. Et ideo dicit, quoniam ego in
flagella paratus sum. Primo ponit dolorem.
Secundo doloris causam. Est autem consuetudo, quod quando aliquis patitur gravem dolorem, sustinet alium
dolorem, ut liberetur ab alio graviori: sicut quando homo sustinet extractionem dentis, ut liberetur a dolore
dentium. Et ideo dicit, sum paratus ad flagella, quia habeo alium dolorem quem volo curare. Et ideo dicit, dolor
meus, scilicet de peccatis, in conspectu meo semper: Rom. 9: dolor continuus cordi meo: thre. 1: o vos omnes
qui transitis per viam etc.. Et hic dolor est major omni dolore: non quidem sensu, sed secundum rei veritatem.
Augustinus dicit quod omnes afflictiones animae causantur ex amore: homo delectatur in eo quod amat, et timet
contrarium ejus quod amat, et dolet similiter. Ergo quanto major est amor, tanto est major dolor de contrario. Sed
minima caritas est maximus amor. Ergo dolor de peccato est maximus; sed non magis sentitur, quia appetitus
sensitivus non movetur nisi ex apprehensione sensibilium, nisi per redundantiam rationis. Et inde est quod homo
plus sentit dolorem de aliquibus aliis rebus quam de peccato: tamen secundum rationem plus vellet sustinere eum
quam dolorem de peccato. Causa hujus doloris magni est peccatum; et ideo dicit.
|#11 Quoniam iniquitatem. Quasi dicat: ideo doleo, quia peccatum meum considero, et intantum ut aliis
manifestem. Unde, ego annuntiabo, idest aliis manifestabo, in quo maximum remedium sentio, quod maxime fit
in confessione, quae laetificat confitentem: Prov. 28: qui abscondit scelera sua etc.. Jac. Ult.: confitemini
alterutrum etc..
Secundo ponitur peccati satisfactio contra illos, qui sic confitentur ut non satisfaciant: isa. 38: recogitabo tibi
omnes annos meos etc.. Job 23: considerans eum timore solicitor. Et ponuntur hic tres partes poenitentiae. Dolor
refertur ad contritionem.
Iniquitatem meam etc. Ad confessionem.
Cogitabo, idest satisfaciam, pro peccato meo, ad satisfactionem. Inimici autem mei vivunt etc.. Hic ponitur ratio
misericordiae, scilicet prosperitas inimicorum; et ponit causam quantum ad tria. Primo quantum ad cordis
stabilitatem, ibi, vivunt. Secundo quantum ad potestatis magnitudinem, ibi, et confortati sunt. Tertio quantum ad
multitudinem, ibi, et multiplicati sunt. Dicit ergo, inimici mei vivunt. Et continuat. Sic Origenes: poenitens
aliquando si dimitteretur in pace, cogitaret de peccato in poenitentia; sed tot tribulationes contra eum insurgunt,
160

