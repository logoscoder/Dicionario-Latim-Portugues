Quasi dicat: contingit justum parum habere et peccatorem satis.
Sed quid melius? respondet, quod parum justi: Prov. 16: melius est parum cum justitia, quam multi fructus cum
iniquitate.
Cujus ratio est, quia quae rationem boni habent, ex hoc solum habent, quod utilia sunt ad finem, et non propter
aliud: intantum enim bona sunt inquantum utilia; postquam autem incipiunt esse nociva, non sunt bona; sicut est
de medicina, si plus quam ad sanitatem sit necessaria, accipias, jam non est bona. Res autem mundi bonae sunt,
inquantum instrumentaliter deserviunt ad virtutem.
Quando ergo habes tantum de eis quod sufficiunt ad virtutem, bonae sunt; si autem a virtute abducuntur, sunt
malae: et ideo melius est parum habere de eis cum justitia, quia hoc est bonum, quam multum cum injustitia,
quia hoc est malum.
Et hoc etiam intelligendum est de omnibus aliis divitiis spiritualibus, scilicet parum de sapientia cum justitia, et
sic de aliis.
|#13 Deinde cum dicit, quoniam, probat quod melius est. Cujus triplex est ratio. Primo ex parte diuturnitatis.
Secundo utilitatis, ibi, mutuabitur.
Tertio virtutis, ibi, os justi. Circa primum duo facit. Primo enim proponit contritionem malorum.
Secundo firmitatem bonorum. Dicit ergo, quoniam brachia etc.: quasi dicat: ideo bona justorum pauca sunt
meliora quam impiorum multa, quia sunt stabilia, illa vero non. Et hoc est quod dicit, quoniam brachia. Nomina
membrorum corporalium designant virtutes, seu actus eorum membrorum. Nomine ergo brachii designatur virtus
hominis operativa: unde, brachia peccatorum conterentur, idest virtus operativa ipsorum destruetur: job 38:
brachium excelsum confringetur. Sed hoc brachium conteritur quandoque a Deo, quandoque a diabolo,
quandoque simul ab utroque. A Deo conteritur, quando intendit nocere justis, et impeditur in suo proposito: job
5: dissipat cogitationes malignorum, ne possint implere manus eorum quod ceperant. A diabolo vero, quando
homo proponit facere bonum, et impeditur a Satana: 1 thes. 2: voluimus venire ad vos, sed impedivit nos
Satanas: sicut cum quis proponit facere eleemosynam, et retrahitur a cupiditate. Ab utroque autem simul, a Deo
quidem per auctoritatem ad probandum, a diabolo vero per executionem: job 1 et 2 cap.. Secundo cum subdit,
confirmat autem etc., ostendit quod justi sunt diuturni, et firmi, et stabiles. Dicit ergo, confirmat autem justos
Dominus.
Licet justitia sit virtus et firmitas animi, tamen non inest homini a seipso: unde 1 Cor. 1: non glorietur omnis caro
in conspectu ejus; ex ipso autem vos estis in Christo Jesu etc. Usque in Domino glorietur. Homo enim in se
factus est infirmus: Ps. 6: miserere mei Deus, quoniam infirmus sum. Et ideo indiget confortari ab aliquo,
maxime a Deo, a quo quidem confirmatur, quandoque in temporalibus, inquantum expedit justo ad salutem; sed
in spiritualibus semper, et hoc interiori gratia. Item bonis verbis. Item bonis exemplis. De primo Rom. 1: gratiae
spiritualis ad confirmandos vos. 2 Thess. 2: in gratia exhortetur corda vestra, et confirmet etc.. Ps. 10: spiritu
principali confirmat me. De secundo Psal. 118: confirma me in verbis tuis: Act. 15: verbo plurimo consolati sunt
fratres, et confirmaverunt eos. De tertio Luc. 22: conversus confirma fratres tuos: 1 Pet. 2: Christus passus est
pro nobis etc.. Et 4: Christo igitur in carne passo etc.. Unde in 5: ipse perficiet confirmabit etc.. Confirmatur per
exemplum crucis de qua dicitur (ab Augustino enar.
In hunc psalm. Ser. 2, n. 4), crux enim finita est in poena, sed manet in gloria: a locis enim suppliciorum transit
ad frontes imperatorum.
Qui tamen dedit honorem suis poenis, quid faciet fidelibus suis?
|#14 Consequenter cum dicit, novit Dominus, manifestat propositum. Et primo dicit de stabilitate justorum.
Secundo de contritione injustorum, ibi, quia peccatores.
Justi autem dupliciter confirmantur a Deo: quia primo bona eorum stabiliuntur; secundo a malis curantur, ibi,
non confundentur. Sed duplex est bonum, scilicet bonum viae et bonum finis: et in utroque justi stabiliuntur
quantum ad primum dicit, novit Dominus. Quantum ad secundum dicit, et hereditas. Dicit ergo, novit Dominus:
Heb. 4: omnia nuda et aperta sunt oculis ejus. Sed praecipue quod sibi affinis et familiaris fuerit: 2 Tim. 2: novit
Dominus qui sunt ejus; et eos quos approbat: et sic dicitur hic, novit Dominus, idest approbat, dies
immaculatorum.
Sed job 15, dicitur: quis est homo ut immaculatus sit, et ut justus etc..
Respondeo dicendum, quod verum est quod ex se nullus est immaculatus, si macula intelligatur peccatum
mortale; sed tamen per gratiam, sic. Si vero macula intelligatur originale peccatum, sic nullus est immaculatus.
Dies isti tripliciter possunt intelligi. Quia primo dies praesentis vitae; et licet sint communes bonis et malis,
tamen boni eis bene utuntur: Gen. 25: mortuus est in senectute bona provectaeque aetatis et plenus dierum. Impii
autem male utuntur eis: Psal. 54: viri sanguinum et dolosi non dimidiabunt dies suos. Et quia dies justorum sunt
pleni et ideo approbati, illorum vero dimidiati, et ideo non approbantur. Item et isti sunt mali et pauci, tamen
Deus novit eos. Alii opera virtutum: Rom. 13: sicut in die honeste ambulemus: et isti sunt approbati a Deo. Alii
dies aeternitatis et justitiae: et isti sunt dies justorum, sed soli Deo noti: isa. 64: oculus non vidit absque te, quae
praeparasti expectantibus te. Bonum vero finis ostendit, cum dicit, et hereditas eorum in aeternum erit. Istud
149

