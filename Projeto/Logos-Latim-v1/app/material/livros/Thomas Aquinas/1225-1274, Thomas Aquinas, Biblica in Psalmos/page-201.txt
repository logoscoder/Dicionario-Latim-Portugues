|#4 Sicut audivimus. Hic ponitur confessio, et testimonium testium. Et primo confitentur veritatem ejus quod
audierunt. Sicut audivimus, per praedicationem apostolorum: ita et vidimus, idest percepimus verum esse. Hoc
dixerunt quando conversi sunt ad Christum. Vel ut sit conversio Judaeorum.
Nos audivimus per prophetas, et ecce jam vidimus. Sed contingit aliquando quod aliquis audit aliquid magnum,
et non credit sic esse donec experiatur: et hoc Jacob dixit Gen. 28: vere locus iste sanctus est etc.. 3 Reg. 10:
regina Saba quae venit experiri sicut audierat, non tamen credebat tantam sapientiam Salomonis; quae plura
incredibilia vidit in eo quam audisset. Et sic sunt isti qui vident plura quam audiant antequam ad fidem veniant.
Et ubi videmus? in civitate Domini virtutum, scilicet caelestium. Ubi ostendit quod potest te illuc perducere. Et
ne credatur quod sit altus ne tu possis ire ad eum, dicit, in civitate Dei nostri; quasi dicat, sic est Deus virtutum,
quod tamen est Deus noster. Et iste fundavit eam, scilicet civitatem istam non ad tempus, sed in aeternum. Eccl.
26: fundamenta aeterna super petram solidam.
|#5 Suscepimus. Supra posuit Psalmista magnalia civitatis; hic autem ponit gratiarum actionem; et circa hoc
duo facit. Primo ponitur gratiarum actio; secundo invitantur homines ad considerandum adhuc magnalia istius
civitatis, ibi, circumdate. Sicut dicitur alibi, universae viae Domini misericordia et veritas. Unde gratiarum actio
pertinet primo ad effectus divinae misericordiae. Secundo pertinet ad effectus justitiae, ibi, justitia plena est
dextera tua.
Circa primum duo facit. Primo proponit perfectionem divinae misericordiae; secundo effectum hujus
perfectionis, ibi, secundum nomen tuum. Hoc secundum superficiem litterae legitur ex persona non Judaeorum,
sed admirantium et dicentium, sicut audivimus etc.. Suscepimus Deus misericordiam tuam. Hoc similiter potest
legi ex persona Judaeorum.
Sed dicit, suscepimus etc.. Misericordia Domini tripliciter accipitur: scilicet effectus gratiae, qui effectus
confertur in sacramentis Christi. Tit. 3: secundum suam misericordiam salvos nos fecit per lavacrum
regenerationis etc.. Et in ecclesia omnes communiter suscipiunt misericordiam: sed boni cum sacramentis
suscipiunt misericordiam, idest gratiam et effectum sacramenti; mali autem suscipiunt tantum sacramentum.
Dicunt ergo boni; nos suscepimus misericordiam, idest gratiam tuam, in medio templi tui. In templo, in extremo
sunt peccatores, in medio templi sunt virtuosi et justi.
Alio modo misericordia est ipse Christus, qui datus est nobis ex Dei misericordia: Ps. 101: quoniam venit tempus
miserendi ejus. Et sic potest exponi hoc de duplici templo, et de duplici susceptione: scilicet corporali; et sic
haec verba sunt simeonis justi. O Deus, suscepimus misericordiam tuam, scilicet Christum, in ulnas nostras in
medio templi tui, scilicet materialis. Item de susceptione fidei; et sic est sensus: o Deus, nos suscepimus
Christum misericorditer datum per fidem. Jac. 1: in mansuetudine suscipite insitum verbum. In medio templi,
idest in consensu ecclesiae: quia qui non suscipiunt communem doctrinam ecclesiae, non suscipiunt hanc
misericordiam. Eccl. 15: in medio ecclesiae aperuit os ejus. Secundum nomen tuum Deus. Hic ponitur effectus
hujus susceptionis; quasi dicat: per hoc quod nos nomen tuum suscepimus, laus tua diffusa est in omnem terram.
Et hoc, secundum nomen tuum Deus, qui est essentialiter bonus. Et quicumque cognoscit Deum secundum illam
mensuram, laudat eum secundum quod cognoscit eum; et ideo dicit, secundum nomen tuum Deus, idest
secundum cognitionem quam habet de te; sic et laus tua. Et quia ubique est notus, ideo dicit, in finis terrae.
Malach. 1: a solis ortu usque ad occasum, magnum est nomen meum in gentibus. Vel, in finis terrae, idest in tota
ecclesia, quae ubique diffusa est. Vel quia laus tua vera non est nisi in sanctis qui vere te laudant, quia vere te
cognoscunt; joan. 7: scio eum. Justitia plena est dextera tua. Hic commendat justitiam. Et primo ponit
commendationem justitiae. Secundo ponit ejus effectum. Dico ergo quod, suscepimus misericordiam tuam; et
hoc non sine justitia; immo justitia plena est dextera tua. Manus Dei dicitur virtus ejus operativa. Et Deus habet
duas manus: scilicet dexteram qua remunerat bonos, et sinistram qua punit malos.
Matth. 25: statuet oves a dextris etc.. In utraque manu est justitia; sed in sinistra non est plena justitia, quia punit
citra condignum; sed in dextera est plena justitia, quia abundanter remunerat. Luc. 6: mensuram bonam etc..
Rom. 8: existimo quod non sunt condignae passiones etc.. Dextera tua, idest gloria futura, est plena justitia, quia
ibi nullus est nisi justus. Isa. 66: populus tuus omnes justi. Laetetur mons sion. Hic ponitur effectus justitiae
quam fecit sinistra; et est gemitus: sed effectus justitiae quam fecit dextera, est laetitia.
Ps. 18: justitiae Domini rectae laetificantes corda. Supra dixit, quod effectus misericordiae se extendit usque ad
fines terrae: hic autem attribuit effectum justitiae monti sion, et filiis Judae.
Hoc etiam apostolus dicit. Rom. 15: dico autem Christum Jesum ministrum fuisse circumcisionis propter etc..
Quia ergo promissus fuit filiae sion: Zach. 9: exulta satis filia sion etc.. Laetetur mons sion, quia justitiae est
quod promissio servetur ei.
Sed quia non fuit facta promissio gentibus, misericordia fuit quod daretur. Potest tamen dici quod mons sion
dicitur tota jerusalem. Et exultent filiae Judae, idest confessionis, idest totus populus Judaeorum, exultent. Et hoc
faciant propter judicia tua, Domine, quia recta sunt.
|#6 Circumdate. Hic inducit ad diligentiorem considerationem, ut intelligatur quod reges jam aliquando viderunt
magnalia; sed tamen David invitat omnes ut plus considerent. Et primo invitat ad hoc. Secundo addit causam
201

