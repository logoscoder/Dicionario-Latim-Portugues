|+37 Pars 37
|#1
Supra Psalmista imploravit divinum auxilium contra persecutores, ibi, judica: ostendit etiam eorum
nequitiam, ibi, dixit injustus: docuit contemnere prosperitatem impiorum in praedicto Psalmo, noli aemulari; in
hoc autem Psalmo confitetur se pro peccatis suis afflictum. Circa hoc ergo facit duo. Primo proponit suam
afflictionem. Secundo cautelam in futuro, ibi, dixi, custodiam. Titulus, Psalmus David in rememoratione.
Augustinus addidit, in rememoratione sabbati; sed hoc non habetur neque in Hebraeo, neque in Hieronymo. Et
est sciendum, quod hic est tertius Psalmus poenitentialium: et diversitates Psalmi referuntur ad diversos actus
poenitentiae, et commemorationem peccatorum. Et ideo dicit ad commemorandum, scilicet peccata. Psa. 38:
recogitabo tibi omnes annos meos in amaritudine animae meae. Sed si addatur sabbatum, pertinet ad finem hujus
commemorationis, quare scilicet sit affligendum et rememorandum, scilicet propter sabbatum, idest propter
quietem repromissam. Isa. 58: si averteris a sabbato pedem tuum, facere etc. Usque vocaberis sabbatum
delicium, idest quies deliciosa.
Dividitur ergo Psalmus in partes duas. In prima petit misericordiam. Secundo exponit miseriam, ibi, quoniam
sagittae. Misericordia petitur a judice, cujus poena timetur. Judex primo arguit verbis: Ps. 49: arguam te.
Postmodum corrigit factis.
Psalmista ergo non petit quod non arguatur, sed quod non in furore; unde dicit, Domine, ne in furore tuo arguas
me. Furor et ira in Deo non ponunt commotionem: quia Sap. 12: cum tranquillitate judicat. Sed quantum ad
effectum dicuntur de Deo, quia furiosus non parcit. Unde petit corripi, sed non in ira; ideo dicit, neque in ira tua
corripias me: quia, ut dicitur Prov. 6, zelus et furor viri non parcet in die vindictae.
Unde in furore arguit quando non parcit: sicut Matth. 25: esurivi, et non dedistis etc.. Item, ite maledicti in ignem
aeternum. Unde peto corripi, sed non in furore. Secundo agit de poena judicis.
Et est duplex poena. Una est ad exterminationem, et haec infernalis: et hanc petit sibi non infligi, cum dicit,
Domine ne in furore etc.. Alia est ad correctionem: et hanc petit sibi infligi. Sed petit quod non corripiatur in ira,
ibi, neque in ira tua, idest gravi poena, corripias me: Hier. 10: corripe me, Domine: verumtamen in judicio, et
non in furore.
|#2 Quoniam sagittae tuae. Misericordia non habet locum nisi ubi est miseria. Et ideo circa hoc duo facit. Primo
commemorat multiplicem suam miseriam. Secundo petit divinum auxilium, ibi, ne derelinquas. Miseriam
ostendit primo, quam patitur a superiori, scilicet Deo infligente. Secundo ostendit miseriam quam patitur ab
interiori, scilicet conscientia remordente, ibi, non est pax. Tertio ab exteriori, scilicet homine contemnente, ibi,
amici.
Circa primum duo facit. Primo ponit percussionem divinam. Secundo effectum percussionis, ibi, non est sanitas.
Hic loquitur ut referatur uno modo ad percussionem tribulationis quam Deus immittit; alio modo ad
commotionem contritionis. Primo modo congruunt haec tria. Percussio est gravis ex duobus: scilicet ex hoc quod
intima penetrat: et ex hoc homo convertitur. Et quantum ad hoc dicitur primo, quia pervenit usque ad intima:
unde dicit, sagittae tuae, idest percussio tua, infixae sunt mihi, scilicet usque ad interiora: job 6: sagittae Domini
in me sunt, quarum indignatio ebibit spiritum meum. Secundo, quia hujusmodi percussiones non cito transeunt,
sed manent; unde dicit: confirmasti super me manum tuam: isa. 30: erit transitus virgae fundatus quam
requiescere faciet Dominus super eum: Heb. 10: horrendum est incidere in manus Dei viventis. Tertio quia sunt
graves: et est ratio ejus quod dicit, non in furore, quia jam satis sum sagittatus. Non est sanitas. Hic ponit effectus
sagittationis. Caro mea deordinata est, corruptioni et infectioni subjecta: Rom. 7: scio quod non habitat in me,
hoc est in carne mea, bonum. Alio modo de commemoratione contritionis potest intelligi: et sic assignat
rationem quare non vult a Deo puniri.
Quoniam sagittae. Sagittae Dei verba Dei sunt: isa. 49: posuit me quasi sagittam electam. Quando autem
peccator audit verba Dei, et infiguntur cordi ejus, tunc reponit in corde suo: et tamen eis non compungitur, et ex
hoc est dignus furore: quia non est compunctus ex sermonibus Dei. Sed sicut dicit Gregorius, frustra laborat
extra lingua praedicatoris, si intus non operatur virtus redemptoris.
Et ideo oportet, quod manus Dei infigat has sagittas usque ad intima; et ideo dicit, confirmasti super me manum
tuam. In carne mea: Gal. 5: caro concupiscit adversus spiritum etc..
Quando caro sanitatem habet, spiritus est infirmus: et e converso, scilicet quando spiritus est sanus et fortis, caro
est infirma: quia totum enervatur quidquid ad carnem pertinet: Ps. 108: caro mea immutata est propter oleum.
Effectus ergo verbi Dei immissi, vel infixi, est quod emarcet concupiscentiam carnis: Col. 3: mortificate membra
vestra etc.. Origenes dicit secundum primam expositionem, a facie, idest a consideratione irae tuae, quia per
verba tua consideratur ira futuri judicii. Et ex hoc caro emarcet. Et non est pax ossibus meis. Hic ostendit
interiorem miseriam, idest peccatum propter quod patitur tribulationem; quasi dicat, aufertur sanitas carnis prae
consideratione irae tuae; sed recognoscendo peccata mea, etiam spiritus concutitur; unde dicit, non est pax

156

