Sed dicendum quod littera ista non est contra illam, quia Christus est Deus et homo. Et ideo secundum quod est
Deus, eadem est dextera sua et patris. Et deduxit Christum dextera sua mirabiliter in oppugnatione hostium:
Exod. 15: dextera tua, Domine, magnificata est in fortitudine, dextera tua, Domine, percussit inimicum. Et in
operatione miraculorum virtute suae divinitatis.
Unde paravit sibi viam in corde hominum: Psal. 117: dextera Domini fecit virtutem. Et si consideremus viam,
mirabilis est. Esther 13: valde enim mirabilis es Domine. Item dicta est mirabilis: Psal. 138: mirabilia opera tua.
Sagittae tuae acutae; quasi dicat: ideo parabit tibi viam, quia sagittae tuae sunt acutae. Et ponitur hic virtus
armorum, et effectus eorum. Arma Christi sunt sagittae, quae sunt verba Christi, quae dicuntur sagittae propter
tria. Primo, quia sagitta sua acumine usque ad cor penetrat: Oseae 2: ducam eam in solitudinem, et loquar ad cor
ejus; ita verba Christi: Heb. 4: vivus est sermo Dei et efficax, et penetrabilior omni gladio ancipiti. Item sagitta
velociter movetur: Sap. 5: transitus vitae etc.. Sic verbum Christi subito totum orbem implevit, quia fere per
totum mundum ante destructionem jerusalem sermo Christi fuit diffusus: Psal. 147: velociter currit sermo ejus.
Item sagitta ad remota attingit; sic etiam sermo Christi: Ps. 18: in omnem terram exivit sonus eorum. Et sic
sermo Dei est gladius, inquantum vulneravit Judaeos, qui conversi sunt ad Christum qui erat prope: propter quod
dicitur, accingere gladio tuo: et est sagitta etiam inquantum ad remotos gentiles pervenit, et conversi sunt ad
Christum: Eph. 2: evangelizavit pacem vobis qui longe fuistis, et pacem his qui prope. Populi sub te cadent. Hic
ponitur effectus verbi divini, qui est conversio populi ad Deum: unde, populi etc. Idest omnes ad te current: Phil.
2: in nomine Jesu omne genu flectatur etc.. Sed quid est quod addit, in corda inimicorum regis? hoc potest
dupliciter intelligi.
Uno modo, ut conjungatur cum prima clausula hujus versus, populi sub te cadent, ut sit interpositio: et sic est
sensus: sagittae tuae acutae intrant in corda inimicorum regis. Verba tua sunt sicut sagittae quae penetrant corda
etc.. Et ex hoc populi sub te cadent. Alio modo, ut conjungatur cum hac, populi sub te cadent; et hoc in corda,
vel in corde inimicorum regis, idest tui qui es rex. Quaedam enim subjiciuntur violenter, sicut modo subjiciuntur
inimici. Et de hac subjectione dicit se non loqui, sed de voluntaria; et ideo dicit, in corda; quasi dicat secundum
illa corda subjiciantur, secundum quae inimicabantur Christo: Ps. 53: voluntarie sacrificabo tibi. Vel aliter,
sagittae tuae acutae sunt, populi sub te cadent in corda inimicorum regis: populi dico, qui erant inimici regis,
idest Christi; quasi dicat: illi qui erant contra regem, scilicet Christum, subjicientur ei. Et ad litteram sic factum
est: quia gentiles qui conati sunt destruere fidem Christi, nunc serviunt Christo: isa. 55: ecce gentes quas
nesciebas vocabis: Psal. 17: populus quem non cognovi servivit mihi.
|#5 Sedes tua Deus in saeculum saeculi. Supra Psalmista commendavit Christum a gratiositate et bellica virtute;
hic commendat eum a judiciaria potestate.
Et primo describit ejus judiciariam potestatem.
Secundo potestatis executionem, ibi, virga directionis. Tertio rationem, ibi, propterea unxit.
Dicit ergo, sedes tua Deus. Per sedem in Scriptura judiciaria potestas designatur: Psal. 121: illic sederunt sedes in
judicio. Christo autem judiciaria potestas convenit sive competit: joan. 5: pater omne judicium dedit filio; et ideo
per sedem Christi ejus potestas accipitur. Matth. 19: in regeneratione cum sederit filius hominis etc..
Sed hanc etiam judiciariam potestatem habent etiam praelati et reges: verum sicut ministri: Sap. 6: cum essetis
ministri regni illius, non ratione judicastis. Sed Christus sicut principalis judex, et sicut verus Deus; et ideo dicit,
sedes tua Deus: Domini enim vindicta est; et hic expresse loquitur de Christo, quia dirigit sermonem suum ad
eum.
De hoc Apoc. 3: qui vicerit, dabo ei sedere in throno meo, sicut et ego vici, et sedi in throno: isa. 6: vidi
Dominum sedentem super thronum.
Item alia est potestas judiciaria temporalis, alia perpetua: et talis est potestas filii Dei: unde dicit, in saeculum
saeculi, quia de aeternis est judicium ejus: Dan. 7: potestas ejus potestas aeterna. Sic igitur describit Dei
potestatem, dignitatem et aeternitatem.
Consequenter agit de executione potestatis, cum dicit, virga directionis. Et primo ponitur executio potestatis.
Secundo ejus expositio. Necesse enim est quod rex cohibeat delicta: quia, ut Philosophus dicit, si animi
hominum essent a Deo ordinati quod obedirent monitioni paternae, non essent necessarii reges et judices: unde ut
inquieti corrigantur, necessarii sunt reges, unde habent sceptrum: Prov. 22: stultitia colligata est in collo pueri, et
virga disciplinae fugabit eam. Sed habet virgam ad hostes coercendos: Ps. 2: reges eos in virga ferrea, et
tamquam vas etc.. Item ad subditos gubernandos: Mich. Ult.: pasce populum tuum in virga tua: et ideo dicitur,
virga regni tui est virga directionis, idest ad ducendum populum in via recta, quia haec est finis legis, et
regiminis, ut non excorient, sed ut faciant virtuosos: et haec est finis politicae, et hoc convenit Christo: Psal. 24:
dirige me in veritate tua, et doce me. Sed haec directio consistit ut homo deserat malum et adhaereat bono: isa.
30: haec est via, ambulate in ea, et non declinetis neque ad dexteram neque ad sinistram, idest neque per
excessum neque per defectum; et ideo dicit, dilexisti justitiam.
Item debet odire iniquitatem, quia si non diligat justitiam, non ducit ad bonum: et hoc maxime fecit Christus,
quia justus Dominus, et justitiam dilexit. Item si non odiunt iniquitatem, non puniunt: et quia Christus maxime
odit iniquitatem, propterea punit malos. Propterea unxit. Hic ponitur causa vel finalis, vel effectiva; quasi dicat:
189

