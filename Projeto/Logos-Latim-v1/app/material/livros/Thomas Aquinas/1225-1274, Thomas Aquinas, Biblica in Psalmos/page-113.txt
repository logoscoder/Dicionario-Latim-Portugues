fortitudo. Circa primum duo facit. Primo enim praemittit spem. Secundo subjungit rationem, ibi, in justitia tua
libera me. Circa spem duo facit. Primo ponit spei rectitudinem.
Secundo certitudinem sive firmitatem, ibi, non confundar in aeternum. Dicit ergo. In te Domine speravi: Hier.
17, dicitur: maledictus homo qui confidit in homine etc.. Et ideo non potest spes esse recta in homine, sed in
Deo: Eccl. 2: qui timetis Dominum, sperate in illum etc.. Et dicitur hoc ex persona Christi et ecclesiae.
Sed contra. Spes non habet locum in comprehensore; Christus autem fuit comprehensor. Ergo non habuit spem
nec fidem, sed visionem.
Respondeo. Sperare dicitur a spe; spes autem dicitur dupliciter: quandoque enim dicit virtutem; quandoque vero
objectum ejus quod est bonum, sub duplici ratione: quia respicit Deum ut beatitudinem aeternam, et ut
beatitudinis datorem. Hanc non habuit Christus, quia objectum ejus est bonum futurum, non habitum.
Tamen aliqua alia expectanda erant a Christo per auxilium Dei, sicut gloria immortalitatis, conversio hominum,
et hujusmodi. Et quantum ad hoc sperabat, licet virtus spei non fuerit ei necessaria.
Secundo ponit firmitatem, quia, non confundar in aeternum, quia innititur Deo qui est incommutabilis; sed qui
sperat in homine qui deficit, confunditur aliquando.
|#2 Deinde cum dicit, in justitia, subjungit orationem: ubi tria facit. Primo assignat causam quare petit liberari.
Secundo petit celeritatem liberationis, ibi, inclina. Tertio ponit modum, esto mihi. Dicit ergo, o Domine, spero, et
ideo peto liberari. Sed qua causa? non propter justitiam meam, sed, in tua justitia, quia justus es: Dan. 9: non in
justificationibus nostris prosternimus preces ante faciem tuam, sed in miserationibus tuis multis. Vel, in justitia
tua, quam mihi dedisti, non mea: Rom. 10 dicitur: ignorantes Dei justitiam etc.. Item peto velociter liberari, quia
non possum pati afflictionem. Dilatio potest contingere dupliciter: una ratio potest esse, quia liberator est longe;
alia vero quia piger. Deus videtur longe esse a nobis: unde quidam dixerunt quia non habet providentiam de
nobis: job 22: circa cardines caeli perambulat, nec nostra considerat. Et ideo peto, ut tu Deus qui in altis habitas,
nec ego possum ad te accedere, inclina aurem tuam. Auris Dei est voluntas exaudiendi: et dicitur Deus nobis
appropinquare, quando condescendit nostris infirmitatibus et miseriis; et ideo ait, inclina, idest condescende ex
bonitate: et hoc cito et ideo, accelera ut eruas me: isa. 8: voca nomen ejus, accelera: quia non tardat in
necessitate. Modus est duplex liberandi: ut scilicet quod non laedatur in malis existens, vel quod mala fugiat.
Quantum ad primum dicit, esto mihi in Deum protectorem, ut mala non me laedant: isa. 49: in pharetra sua
abscondit me. Quantum ad secundum dicit, et in domum refugii: et hoc est nomen Domini. Prov. 18: turris
fortissima nomen Domini. Et ideo hic addit, ut salvum me facias.
|#3 Deinde cum dicit, quoniam, ostendit quid movet eum. Et primo ad sperandum. Secundo ad orandum, ibi,
miserere mei Domine, quoniam tribulor.
Circa primum duo facit. Quia primo movetur ad sperandum ex consideratione divinae conditionis.
Secundo experimento beneficiorum, ibi, ego autem in Domino speravi. Haec enim duo dant fiduciam.
Conditionem autem Dei ostendit dupliciter.
Primo per comparationem ad nos; secundo per comparationem ad adversarios, quia erant et adversarii et hostes,
ibi, odisti observantes. Circa primum tria facit. Primo enim ponit habitudinem Dei ad nos; secundo, quid ex hoc
speret, ibi, et propter nomen tuum. Tertio in spem erectus prorumpit in orationem, ibi, in manus tuas. Sciendum
est autem, quod Deus habet habitudinem ad nos, quia est fortitudo nostra ad complendum omnia bona quae per
eum facimus. Exod. 15: fortitudo mea et laus mea Dominus etc.. Item quia refugium nostrum ad vitandum mala.
Ps. 103: petra (scilicet Deus) refugium herinaciis. Et ideo ait, spero de te propter ista duo. Et quid speret, ostendit
ex persona viatoris, quia semper indiget ductore, procuratore et defensore. Primum pertinet ad viam; secundum
ad vitam; tertium ad salutem. Et ideo quantum ad primum dicit, deduces, scilicet per viam salutis. Quantum ad
secundum, et enutries, nutrimento virtutum, et etiam corporali. Psal. 22: Dominus regit me, et nihil mihi deerit.
Quantum ad tertium, educes me de laqueo, idest de fraudulenti insidia, quam mihi praeparaverunt. Prov. 1: veni
nobiscum, insidiemur etc.. Psal. 123: laqueus contritus est. Et ratio est, quia tu es protector meus; quasi dicat:
ideo spero quia ista facies mihi, quia tu es protector meus.
|#4 In manus. Prorumpit tertio in subitam orationem; et circa hoc duo facit. Primo recommendat se Domino;
secundo commemorat divinum beneficium, vel habitum vel mox secutum, ibi, redemisti etc.. Dicit ergo quantum
ad primum, in manus etc.. Quod carius habet commendat ductori. Et ideo in vita ista periculosa spiritum meum
commendo tibi Deo.
Hoc fecit Christus in nostrum exemplum: unde in cruce dixit, in manus tuas etc.. 2 Tim. 1: scio cui credidi etc..
Ex persona ecclesiae intelligitur; quasi dicat ecclesia capiti Christo, tu dicis. In manus tuas commendo spiritum
etc.. Et ex hoc sequitur, scilicet ex cruce, redemptio nostra. Dicit autem, Deus veritatis, quia implevit quod
promisit. Per comparationem autem ad adversarios dicit, odisti; quasi dicat; sic te habes ad me; sed quomodo ad
adversarios? quia odis eos, et merito, quia observant vanitates etc. Illi scilicet qui in rebus mundi spem habent et
figunt. Et hoc supervacue, quia deficiunt. Sap. 5: quid nobis profuit superbia etc.. Item vanitates, auguria, vel

113

