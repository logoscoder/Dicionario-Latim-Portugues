ponitur praemium. Qui facit, idest servat, haec, omnia praedicta: jac. 1: estote factores verbi. Rom. 2: non
auditores legis justi sunt apud Deum, sed factores: non commovebitur in aeternum idest hic habitabit in monte
sancto meo: infra 124: qui confidunt in Domino sicut mons sion, etc.. Psal. 54: non dabis in aeternum
fluctuationem justo.

|+15 Pars 15
|#1 In praecedenti Psalmo enumeravit justitias quas Deus requirit ab homine; hic autem ostendit quomodo
justitiam sequebatur. Titulus talis est: inscriptio tituli ipsius David. Et quantum ad litteram significat quod editus
est specialiter de his quae pertinent ad personam David. Sed quia David gerebat etiam personam Christi ex ejus
semine nascituri, ideo quaedam hic de David, quaedam de Christo ponuntur. Et ideo Petrus Act. 2: providebam
Dominum etc.. De resurrectione Christi dicit proprie dictum esse, et non de David. Et secundum hoc tangit
historiam in Psalmo isto de novo testamento, secundum quod dicitur joan. 18, quod Christo crucifixo imposuit
Pilatus titulum super caput ejus hic est Jesus Nazarenus rex Judaeorum: et hic est quasi titulus regni ejus.
Triplex titulus consuevit describi. Aliquando in sepulcro alicujus: hoc est sepulcrum talis. Aliquando in domo:
haec est domus talis. Aliquando pro triumpho, sicut Romae fiebat: et hic titulus Christi est, qui triumphavit per
crucem: Col. 2: palam triumphans illos in seipso, expolians principatus et potestates. Signatur ergo hic, quod in
Psalmo specialiter de regno Christi agitur. Titulus Hieronymi talis est, humilis et simplicis Psalmus David.
Et signatur quod agitur in Psalmo illo de simplicitate et humilitate David, sive singularis, sive figurati, scilicet
Christi. Dividitur ergo Psalmus iste in duas partes. In prima ostendit sive ex parte sua, sive ex parte Christi
loquens, se soli Deo inhaerere.
Secundo commemorat beneficia quae a Deo recepit, ibi, benedicam Dominum qui etc.. Primum ad simplicitatem,
secundum ad humilitatem pertinet.
Circa primum duo facit. Primo ostendit quod soli Deo inhaeret. Secundo rationem assignat, ibi, Dominus pars
etc.. Circa primum tria facit. Primo ostendit quomodo se habeat ad Deum. Secundo, quomodo se habeat ad
sanctos Dei. Tertio, quomodo se habeat ad inimicos Dei. Secundum, ibi, sanctis. Tertium, ibi, multiplicate etc..
Ad Deum se habet ut sibi soli inhaerens: et hoc dupliciter: per spem et fidem, ibi, dixi Domino. Circa primum
duo proponit: scilicet signum spei, et ipsam spem.
Signum spei, ibi, conserva me Domine: quasi: non confido per me servari posse: sed tu, Domine, conserva me,
vel in se, vel in membris suis: joan. 17: pater, serva eos in nomine tuo, quos dedisti mihi. Et hoc, quoniam
speravi in te.
Sed numquid speravit Christus? dicendum est quod sic: speravit quidem pro aliis vitam aeternam, pro se autem
claritatem corporis.
Claritatem autem animae habuit in instanti suae conceptionis.
Dixi etc.. Hic primo ponit actum fidei. Secundo rationem assignat, ibi, quoniam bonorum etc.. Actus fidei est
confiteri Deo, vel in corde credendo, vel exterius laudando, factis approbando: Roman. 10: corde creditur ad
justitiam, ore autem confessio fit ad salutem; et ideo, dixi, corde, ore, et opere, quia Deus meus es: Gen. 28: erit
mihi Dominus in Deum. Et ideo est, quia bonorum meorum non eges. Et hoc est proprium Dei: quia infinitae
bonitatis est, et nihil ei addi potest, quia est substantiale bonum ad omnia extendens bonitatem sicut sol lumen,
non per participationem, sed per ipsum esse illuminans omnia. Cuilibet autem alii creaturae potest addi, etiam
sanctis, et propter hoc aliquid eis accrescit, et ideo aliquo modo indigent nobis: sed Deus solus non indiget bonis
nostris: job 33: porro si juste egeris, quid donabis ei, aut quid de manu tua accipiet? Hieronymus habet, quoniam
bene non est nobis sine te: quasi, ex hoc apparet quia tu es Deus meus, quia tu es bonitas, nec mihi bene est sine
te.
|#2 Sanctis. Hic ostendit quomodo se habet ad sanctos, etiam ut legitur ex persona Christi. Et sciendum, quod
voluntas patris sicut voluntas Christi est, et inquantum homo, ut impleat voluntatem patris: Ps. 39: ut faciam
voluntatem tuam, Deus meus volui: Thess. 4: haec est voluntas Dei sanctificatio vestra: jo. 6: descendi de caelo
non ut faciam voluntatem meam, sed voluntatem ejus qui misit me, patris, ut omne quod dedit mihi, non perdam,
sed resuscitem illud in novissimo die. Christus autem multa voluit: et hoc propter nostram utilitatem. Sed quid
voluit? pati, mori, resurgere, ut nos vivificaret. Dicit ergo: Deus pater, omnes voluntates meas mirificavit, idest
mirifice adimplevit, in eis, in quibus? eis, in sanctis qui sunt in terra ejus, idest in ecclesia militante et
triumphante. Hieronymus habet sic, sanctis qui sunt in terra et magnificis, omnis voluntas mea in eis. Alia littera
habet, robusti. Et dato quod aliquis terrenus confidat in potestate robusti exercitus, sed David dicit, ego speravi
in te: Eccl. 2: nullus speravit in Domino, et confusus est. Et robusti mei sunt sancti tui, qui magna faciunt: Ps.
100: oculi mei ad fideles, dicit Christus, ut sedeant mecum.
Quod ipse Christus diligat sanctos, patet: Prov. 8: ego diligentes me diligo.

46

