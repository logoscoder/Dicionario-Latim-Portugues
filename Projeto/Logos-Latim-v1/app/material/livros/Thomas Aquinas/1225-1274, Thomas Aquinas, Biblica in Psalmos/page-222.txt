sic potest referri aeternitas ad essentiam misericordiae divinae, quae est aeterna: jer. 31: in caritate perpetua
dilexi te, ideo attraxi te miserans. Alio modo, ut referatur ad effectum misericordiae. Aliquando ex misericordia
Dei conceduntur bona aeterna; et sic, in saeculum saeculi, idest per omnia saecula. Confitebor.
Hic promittit quid sit facturus: et promittit duo.
Unum refertur ad praeterita: et est gratiarum actio de beneficiis collatis: propter hoc dicit, confitebor tibi in
saeculum, idest referam tibi laudes. Et hoc, quia tu, fecisti, scilicet quod essem oliva fructifera in domo Domini,
et quod spero in misericordia Dei. Aliud refertur ad futura, expectabo nomen tuum, quoniam bonum est.
Expectat nomen Jesu esse salutare suum. Et hoc specialiter contingit in illis, qui sunt in patria; unde dicit,
quoniam bonum est in conspectu sanctorum tuorum, qui vident ipsam essentiam bonitatis, unde non possunt nisi
diligere Deum.

|+52 Pars 52
|#1 Dixit insipiens. Supra Psalmista arguit nequitiam peccatorum ex parte affectionis ad peccatum; hic arguit
eorum nequitiam ex contemptu Dei. Titulus: in finem intellectus David pro Amalech.
Huius historia habetur I Reg. XVII quando David fugiens venit ad Achis regem Philisthinorum qui dedit ei
civitatem siceleg, et contigit quod Amalecitae, eo absente, incenderent civitatem, tandem David insecutus est eos
et recuperavit praedam.
Mistice per David significatur Christus; et sicut in Glossa dicitur, Amalecitae populus lambens sanguinem, et
significant Antichristum et suos qui lambunt affectu carnalia. Matt. XVI: caro et sanguis, etc.: ergo sicut
interpretetur malitia eorum, et ex hoc ducuntur in Christum. Augustinus dicit pro maeleth, quod interpretatur
dolens et parturiens; et significat ecclesiam, de qua ioan. XVI: mulier cum parit tristitiam habet, etc.; et sic est
(Psalmus) pro tribulationibus quas patitur ecclesia pro malis mundi.
Et hoc ergo est per Core, qui fuit unus de cantoribus principibus; et sic iste Psalmus cantatus est eius ministerio.
Item sciendum est quod iste Psalmus positus est supra XIII; non tamen est idem circulus, nec omnes versus, et
ibi introducitur propter primum adventum Christi; hic propter adventum Christi ad iudicium.
Et circa hoc duo facit. Primo ponit peccatorum malitiam. Secundo introducitur divinum iudicium, ibi, Dominus
de coelo.
Circa primum duo facit. Primo ponit radicem mali, scilicet contemptum. Secundo ostendit quid ex tali radice
sequitur, ibi, corrupti sunt.
Sciendum est quod sapientia, si proprie sumatur, differat a scientia, quia sapientia est circa divinorum
cognitionem, scientia circa humanorum cognitionem. Vir insipiens contemnit cognitionem divinorum. Tob. XXI:
recede a nobis, et scientiam viarum tuarum nolumus. Rom. I: obscuratum est insipiens, etc..
Dixit ergo insipiens; idest contempsit Deum et scientiam Dei; et hoc fecit in corde suo, dixit: non est Deus.
Contra; Anselmus dicit, quod nullus potest cogitare Deum non esse. Dicendum quod dupliciter potest aliquid
esse nobis ignotum.
Uno modo propter se; alio modo propter nos.
Primo modo sunt nobis ignota illa quae habent primum de esse, ut contingentia, materia prima, motus et tempus.
Secundo modo sunt nobis ignota illa quae excellunt cognitionem nostram.
Dico ergo quod si consideremus Deum secundum se ipsum, sic non potest cogitari non esse, et nulla propositio
est magis nota illa cuius praedicatum includitur in subiecto. Esse Dei est eius essentia, et ideo haec propositio:
Deus est, est maxime per se nota, tamen quoad nos essentia Dei non est nobis nota, sed innoscitur nobis per suos
effectus; et inde est quod qui negat aliquos effectus Dei, puta providentiam hominum bonorum et malorum et
omnium universaliter, et miracula Dei, et quod omnipotens non sit, negat Deum, et dicit in corde, quia a Deo est
in corde omnium quod Deus sit, quod nullus quidem hoc velit, reputatur insipiens, quod dicat Deum non esse.
Vel insipiens, idest Iudaeus. Psalm.: intelligite insipientes; quod dixit quod Christus non est Deus. Ioan. X: tu
homo cum sis, facis te ipsum Deum.
|#2 Corrupti sunt. Hic est effectus malitiae eorum.
Sicut timor, cognitio et amor Dei est principium omnis boni operis, ita sublata cognitione et amore Dei omnis
bona vita tollitur.
Et primo ostendit quod sequitur quantum ad operationem mali: secundo quantum ad amissionem boni. Sunt duo
mala quae consequuntur.
Primum est quia corrupti sunt. Corpus corrumpitur per exalationem caloris naturalis et per subtractionem actualis
caloris exterioris. Calor naturalis animae humanae est ipse Deus; et ideo quamdiu est in anima cognitio de Deo
anima continet suam formam quam Deus impressit, scilicet innocentiam et imaginem divinam, sed quando iste
calor exalatur, subtrahitur actualis calor, scilicet concupiscentiae calor et timoris, corrumpitur anima, et
consequenter sequitur quod multi timorem et amorem et Dei cognitionem a se abiiciant et corrumpantur in

222

