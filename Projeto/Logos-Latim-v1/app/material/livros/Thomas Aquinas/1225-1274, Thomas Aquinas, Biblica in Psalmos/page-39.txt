similiter speculo fracto; ita in diversis animabus ab una veritate divina diversae veritates resultant. Et similiter in
una anima, quia non attingit ad simplicitatem divinam, sed est composita ex quo est et quod est, apparent ab illa
una veritate qua sancta anima illustratur, diversae veritates: quae quidem veritates, cum anima recedit a Deo per
culpas, diminuuntur.
Vel dicendum, quod dicit veritates, propter triplicem veritatem creatam quae est in sanctis: scilicet vitae, de qua
isa. 38: memento quomodo ambulaverim coram te in veritate. Doctrinae. Matth. 21: scimus quia verax es, et
viam Dei in veritate doces. Et justitiae: de qua Exod. 18: provide de omni plebe viros potentes et timentes Deum,
in quibus sit veritas. De ista veritate videtur loqui Psalmus iste: scilicet de veritate justitiae; a qua quidem
recessit Saul cum persequeretur ipsum David injuste. Dicendum ergo est, quod hujusmodi veritates diminutae
sunt non a seipsis, sed, a filiis hominum, per quorum culpas depravantur. Et quidem veritas vitae diminuitur,
quando bonum judicatur malum. Doctrinae, quando lux dicitur tenebrae. Veritas vero justitiae, quando amarum
judicatur dulce, et e converso. Isa. 5: vae qui dicitis bonum malum, et malum bonum; ponentes lucem tenebras,
et tenebras lucem; ponentes amarum in dulce, et dulce in amarum.
Dicit autem sanctitatem deficere, quia cum sit a Deo per gratiam, statim tollitur unico peccato mortali.
Veritas autem quasi successive diminuitur.
Hieronymus habet, quoniam defecit misericors: et quoniam diminuti sunt fideles, quia misericordia et justitia
requiruntur ad proximum. Proverb. 20: virum autem fidelem quis inveniet?
|#2 Consequenter cum dicit, vana, ponit signum defectus sanctitatis: et est duplex, scilicet vanitas et dolositas.
Primum signum defectus est vanitas: et quantum ad hoc dicit, vana locuti sunt etc..
Vanum est quod non habet subsistentiam. Vera ergo quibus nihil vanitatis subest, sunt: unde 1 Tim. 1: finis
praecepti est caritas de corde puro, de conscientia bona, et fide non ficta: a qua quidam aberrantes conversi sunt
in vaniloquium.
Hier. 9: unusquisque a proximo suo se custodiat.
Gregorius: sermo vanus, vanae mentis index est.
Item vanum est quod intellectu non tenetur: etiam superflua verba vana sunt. Prov. 14: ubi plurima verba, ibi
frequenter egestas. Item vanum est quod non est stabile: et sic verba de temporalibus vana sunt, joan. 3: qui de
terra est, de terra loquitur: isa. 29: de humo musitabit eloquium tuum. Sed ad quem loquuntur vana? ad
proximum, cui debent dicere verum. Eph. 4: loquimini unusquisque veritatem cum proximo suo.
Secundum signum defectus sanctitatis est dolositas; et quantum ad hoc dicit, labia dolosa in corde et corde locuti
sunt. Geminatio duplex cor significat.
Ostendunt autem ore se habere unum, corde autem habent aliud. Ostendunt se dolere, et gaudent: diligere, et
odiunt: compati, et laetantur. Jac. 1: vir duplex animo inconstans est in omnibus viis suis. Eccl. 2: vae duplici
corde et labiis scelestis.
|#3 Disperdat. Hic petit destructionem eorum.
Et primo petit eam; secundo innuit causam, ibi, universa labia etc.: quasi bis perdat, scilicet in anima et corpore.
Hier. 17: induc super eos diem afflictionis, et duplici contritione contere eos Domine Deus. Consequenter ponit
causam malitiae eorum: et ponit tria: scilicet fraudulentiam, quia, labia dolosa: est enim dolus, cum quis aliud
agit et aliud simulat. Dolus in corde concipitur, sed tegitur verbis vel factis. Prov. 12: dolus in corde cogitantium
mala. Hos dispergit Deus, quoniam detegit: tunc enim non habet rationem doli: dolus enim est occulta malitia.
Unde non petit eorum destructionem, sed malitiae detectionem.
Vel petit eorum perditionem per gratiam. Prov. 19: pestilente flagellato, stultus sapientior erit; unde dicit, labia
dolosa. Glossa, quasi ratio petitionis est dolositas. Vel disperdet eos, quasi de malitia puniendo, ut ipsi in ea
incidant, justo Dei judicio, ut de Aman dicitur esther 7, contra mardochaeum: suspensus est Aman in patibulo
quod paraverat mardochaeo. Ezech. 3: linguam tuam adhaerere faciam palato tuo: et eris mutus, quasi non
audens ulterius fraudes facere. Prov. 21: mulctato pestilente, sapientior est parvulus. Ibidem 22: stultitia colligata
est in corde pueri, et virga disciplinae fugabit eam. Secundo ponit jactantiam, et linguam magniloquam, de se
apud eos, qui eos magnos reputant. Ps. 72: posuerunt in caelum os suum, et lingua eorum transivit in terram.
Illud autem quod est majus in alio consuevimus revereri, et quod minus non reputare.
Ut ergo appareant magni, et Deo aequales, contemnunt Deum, idest divinos honores. Sic de Antichristo dicitur,
quod adversus Deum deorum loquitur. 2 Thess. 2: adversatur et extollitur super omne quod dicitur Deus et
colitur, ita ut in templo Dei sedeat, ostendens se quasi ipse sit Deus. Et de Anthioco 2 Mach. 9: justum est
subditum esse Deo, et mortalem Deo non paria sentire; et Act. 12, de Herode, quod acclamabat ei populus voces
Dei et non hominis. Et ne possent excusari quod non ex proposito fecerunt, subdit: qui dixerunt, scilicet ex
proposito, linguam nostram magnificabimus. Tertio ponit eorum blasphemiam sive superbiam: labia nostra a
nobis sunt. Haec est enim prima species superbiae, quando quis aestimat se habere a semetipso. 1 Reg. 2: nolite
multiplicare loqui sublimia, gloriantes. 2 Cor. 3: non sumus sufficientes cogitare aliquid a nobis, quasi ex nobis;
sed sufficientia nostra a Deo est. Secunda species superbiae est, quando aliquis vult in aliquo gloriari prae
ceteris; unde dicit, quis noster Dominus est? job 21: quis est omnipotens ut serviamus ei? Oseae 7: reversi sunt ut
39

