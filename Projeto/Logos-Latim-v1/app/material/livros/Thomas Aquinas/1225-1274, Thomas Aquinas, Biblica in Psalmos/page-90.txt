sunt virtutes. Dicit ergo, o principes attollite portas vestras, idest aperite, et removete peccata: et acquirite,
aeternales, idest dona aeterna a Deo aeterno: elevamini, in cordibus vestris, et introibit rex gloriae. Prophetice
loquitur, quia a principio non statim omnes crediderunt sed dubitaverunt; quasi dicat: cui volumus, credere, et cui
volumus obedire? numquid Deo Judaeorum? Exod. 5: nescio Dominum, et Israel non dimittam.
Et ideo hoc ostendit cum dicit, quis est iste rex gloriae? et respondet, Dominus fortis et potens.
Aliquis rex apparet gloriosus ex tribus. Quia acquirit primo per robur magna; unde dicit, fortis: Prov. 12: manus
fortissima dominabitur: job 9: si fortitudo quaeritur, fortissimus est. Secundo propter potestatem; et hanc
ostendit, cum dicit, Dominus potens, quia potentissimus est ad dominandum: job 36: Deus potentem non abjicit:
Dan. 7: potestas ejus potestas aeterna etc.. Tertio, quod sit bonus praeliator; unde dicit: Dominus potens in
praelio, quo contra mortem et diabolum vicit in omnibus: Apoc. 5: vicit leo de tribu Juda. Vel fortis in natura
sua, potens in jurisdictione in suos, et potens contra adversarios. Quod ergo secundo dicit, attollite etc. Potest
dici quod est repetitio: et sic ne differant audientes quis hic potens sit.
Vel prius refertur ad principes, idest ad Daemones; quod autem hic dicit, refertur ad bonos Angelos, qui etiam
sua dignitate prius non suo studio erant ab hominibus colendi, qui colebant eos: 4 Reg. 17.
Adoraverunt universam militiam caeli: quasi dicat, removete impedimenta propter quae homines vos colunt. Et
ideo hic dicit, Dominus virtutum ipse est rex gloriae. In Glossa autem est alia expositio. Christus ad inferos
descendit et ascendit in caelum: et haec duo praenunciat hic. Et primo monet infernales ut aperiant; unde dicit,
attollite etc.. O principes infernales aperite portas vestras: et elevamini etc.. Et introibit rex gloriae. Sed cum
Daemones quaererent, quis est iste rex gloriae, respondet, ille qui fuit fortis et potens in praelio, contra te.
Secundo monet super nos cives aperite portas, Paradisi. Unde respondens Christus quasi praeconis voce, et
vicem gerens, dirigens vocem in caelum dicit, o principes caelestes, attollite, idest aperite, portas vestras, etc.. Et
introibit etc.. Et illis quaerentibus dicit, Dominus virtutum ipse est rex gloriae. Est autem sciendum, sicut dicit
Dionysius, quod non est intelligendum sic quod Angeli essent ignorantes de mysterio incarnationis; sed
admirantes dixerunt, quis est iste rex gloriae, quia gloria Christi excellit omnem cognitionem.
Aliquando enim ipse Christus docet de se per Scripturam, ut dicitur isa. 63: ego qui loquor justitiam etc.. Hic
autem non ipse, sed alii de eo, scilicet Angeli, respondent, Dominus virtutum etc.; quia aliqui Angeli accipiunt
illuminationem immediate a Deo, sicut dicitur isa. 6: vidi Dominum sedentem super solium excelsum, et plena
erat etc.. Alii ab illis, sicut medii et infimi: et istis hic respondetur ab aliis Angelis.

|+24 Pars 24
|#1 Supra Psalmista posuit Christi tribulationem et divinum auxilium; hic subjungit orationem: et circa hoc duo
facit. Primo ponitur oratio.
Secundo orantis merita, judica me Domine etc..
Circa primum tria facit. Primo proponitur oratio.
Secundo subditur fiducia ex oratione concepta, ibi, dulcis et rectus. Tertio continuat orationis instantiam, ibi,
oculi mei. Circa primum tria facit.
Primo petit liberari ab hostibus. Secundo petit dirigi in bona justitiae, ibi, vias tuas. Tertio petit remitti sibi
peccata, ibi, reminiscere. Circa primum tria facit. Primo proponitur praeparatio ad orandum, secundum illud
Eccl. 18: ante orationem praepara animam tuam etc.. Secundo ponitur petitio, ibi, non erubescam. Tertio ponitur
petitionis ratio, ibi, etenim universi. Dupliciter enim praeparatur ad orandum. Vel per erectionem mentis in
Deum, quia, ut Damascenus dicit, oratio est ascensus intellectus in Deum. Vel per fiduciam quam quis habet de
Deo. Quantum ad primum dicit: o Domine, ego levavi animam meam ad te per contemplationem, bonitatem
tuam inspiciens, et per amorem: thre. 3: levemus corda nostra cum manibus ad Deum. Propter secundum, quia
nullus impetrat nisi confidenter oret: jac. 1: postulet in fide, nihil haesitans: Hebr. 4: adeamus cum fiducia ad
thronum gloriae, sive gratiae ejus; ideo dicit, in te Deus meus confido. 2 Cor. 3: fiduciam talem habemus per
Christum ad Deum, non quod sufficientes simus cogitare a nobis aliquid. Consequenter ponitur petitio: et ponit
duo. Unum, quod pertinet ad ipsum secundum se. Secundum, quod pertinet ad ipsum per comparationem ad
hostes. Quantum ad primum dicit, non erubescam. Erubescit quis a tribus. Vel quando opprimitur ab hoste, vel
quando frustratur spe, vel quando recogitat peccatum quod fecit. De hoc Rom. 6: quem fructum habuistis tunc in
illis, in quibus nunc erubescitis? de secundo Rom. 5: spes non confundit, quia caritas etc.. Unde dicit, neque
irrideant me inimici mei, idest non habeant facultatem me irridendi ad quod parati sunt: Sap. 5: hi sunt quos
aliquando habuimus in derisum, et in similitudinem improperii: job 12: deridetur justi simplicitas.
|#2 Quantum ad secundum dicit, etenim. Hic ponitur ratio petitionis, et est duplex: quasi dicat, peto non
erubescere, et non irrideri. Et primo ostendit quibus non debeatur confusio. Secundo ostendit quibus debeatur,
ibi, confundantur etc..

90

