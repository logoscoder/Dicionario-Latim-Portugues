|#5 Contritio. Hic ostendit quomodo sint nocivi sibiipsis. Dupliciter aliquis sibi nocet: perdendo scilicet bonum
quod habet, et deficiendo ab eo quod sperat. Dicit ergo: in viis eorum est contritio, quia conteritur bonum quod
habent: et infelicitas, quia non perveniunt ad bonum speratum, scilicet felicitatem: isa. 39: vastitas et contritio in
viis eorum, et viam pacis nescierunt; non est judicium gressibus eorum. Vel contritio in mundo isto: infelicitas
post mortem, quae felicitati est opposita: job 21: in diem perditionis servatur malus, et ad diem furoris ducetur:
hoc provenit ex uno quod est contra dilectionem proximi, quia viam pacis non cognoverunt, scilicet quid sit. Vel
viam pacis non cognoverunt, scilicet Christum, quia viae ejus sunt viae pacis: prover. 3: viae ejus, viae pulchrae;
et omnes semitae illius pacificae.
Non cognoverunt, quia ipsum Christum peccando occiderunt. Aliud contra dilectionem Dei; unde dicit, non est
timor Dei ante oculos eorum: et ex hoc peccant: quia, ut dicitur Prov. 17, per timorem Domini declinat omnis
homo a malo. Quia ergo hoc non habent, ideo sunt sepulcrum patens.
|#6 Nonne. Hic agit de spe liberationis. Et primo ostendit quod impii non habent spem: quia nonne cognoscent.
Secundo ostendit quae sit hujusmodi spes, ibi, quis dabit ex sion. Circa primum duo facit. Primo ostendit quod
non cognoscent spem hanc. Secundo ponit signum, ibi, consilium inopis. Movet primo quaestionem, et interponit
in se culpam impiorum, et loquitur sic. Dico quod sunt sepulcrum patens, et quod non est Deus in corde eorum:
sed numquid cognoscent, quod Dominus est in generatione justa? quasi dicat: hoc debent cognoscere, et quod
Dominus sit in ea: Hier. 14: tu in nobis es, Domine, et nomen sanctum tuum etc.. Ps. 21: tu autem in sancto
habitas, laus Israel. Est ergo Dominus in eo sicut in templo. Et omnes qui operantur iniquitatem, scilicet quantum
ad Deum: et devorant plebem meam sicut escam panis, quantum ad proximos, quos devorant auferendo bona
eorum: Zach. 11: voret unusquisque carnem proximi sui: michaeae 3: comederunt carnem populi mei, et pellem
eorum desuper excoriaverunt: eccles. 24: panis egentium vita pauperis: qui defraudat illum, homo sanguinis est.
Non invocaverunt Deum, idest non habent spem de Deo: isa. 59: Deum non invocaverunt. Et sequitur ex hoc,
quod non habent securitatem: ideo dicit: illic trepidaverunt etc.. Prov. 28: fugit impius nemine persequente: job
15: sonitus terroris semper in auribus illius, et pax cum sit illi, semper insidias suspicatur. Sed qui invocant
Deum salvantur: joel. 2: omnes qui invocaverunt nomen Domini, salvi erunt: Prov. 18: turris fortissima nomen
Domini. Non ergo tales cognoscent, quia Dominus in generatione justa est. Et ostendit quod non, per signum;
quia confudistis consilium inopis, idest confusibilem reputastis, et blasphemastis quantum in vobis est: et hoc est
consilium inopis, ut sciat quoniam Dominus spes ejus est: Ps. 21: speravit in Domino, eripiat eum, salvum faciat
eum, quoniam vult eum. Matth. 27. Qui dicit: si vis perfectus esse etc.. Item 19. Hoc consilium semper divites
contemnunt: Prov. 1: despexistis omne consilium meum, et increpationes meas neglexistis. Et unde? quoniam
Dominus spes ejus est: quia non habent in mundo unde sperent nisi in Deo, qui spes sanctorum est.
|#7 Omnes antiqui expectabant hoc. Gen. 49: non auferetur sceptrum de Juda etc.. Sed hoc expectabatur ex
sion, idest ex Judaeis: jo. 4: salus ex Judaeis est. Sed quando? responsio: hoc habebimus, cum averterit Dominus
captivitatem plebis suae, qui sunt in captivitate peccati et carcere inferni: isa. 49: equidem captivitas a forte
tolletur, et quod captum fuerit a robusto. Et tunc laetetur Jacob, idest populus Dei interius: et exultet Israel
exterius.

|+14 Pars 14
|#1 Supra Psalmista egit de malitia et dolo adversariorum; hic agit de propria justitia. Et primo ostendit qualis
sit justitia quam Deus acceptat. Secundo, quasi gratias agens, ostendit qualis sit sua justitia, ibi, conserva me.
Titulus, Psalmus David.
In Psalmo isto duo facit: nam quasi sacerdos existens coram Deo consulit Deum. Primo ponitur quaestio.
Secundo responsio, ibi, qui ingreditur sine macula. Praemittit ergo duplicem quaestionem: quia duplex est status
praesentis ecclesiae et futurae.
Primus est militantium: Apoc. 14: amodo jam dicit spiritus ut requiescant. Et hi duo status signati sunt in veteri
testamento. Quia primo habuerunt tabernaculum, Exod. 26, quamdiu habuerunt bella et labores. 2 Reg. 7: factum
est cum dedisset Dominus requiem David ab universis inimicis suis, dixit ad Nathan: vides quod ego habitem in
domo cedrina, et arca Dei posita est in medio pellium? postea fecit templum, quando habuit pacem. Per
tabernaculum designatur ecclesia militans, per templum in monte factum status futurae vitae: et ideo dicit, quis
habitabit in tabernaculo tuo? idest in praesenti ecclesia; quasi dicat: quis est dignus habitare? peccatores enim
habitant numero, non merito. Hieronymus habet, quis peregrinabitur? Ps. 67: habitare facit unanimes in domo.
Secunda quaestio, quis requiescet in monte sancto tuo? et dicitur mons sanctus, quia nihil est ibi coinquinatum:
Hier. 31: benedicat tibi Dominus, pulchritudo justitiae, mons sanctus: isa. 35: via sancta vocabitur: Exod. 15:
introduces eos, et plantabis in monte hereditatis tuae, firmissimo habitaculo tuo, quod operatus es, Domine.

44

