honore. Et ostendit primo quid perdit malus per mortem. Dicit quod perdit divitias; unde dicit, relinquent alienis
divitias suas: Hier. 17: fecit divitias, et non in judicio, in dimidio dierum suorum relinquet eas.
Et dicit, suas, quasi a se possessas; vel quia non usus est eis ad utilitatem aliorum: Phil. 2: omnes quae sua sunt
quaerunt. Et dicit, alienis, quia saepe alieni, idest extranei secundum carnem, accipiunt divitias suas: Ps. 38:
thesaurizat, et ignorat cui congregabit ea. Quod si aliquando, etiam filiis dimittat divitias, tamen alieni sunt, ut
dicitur Luc. 10: ille proximus qui fecit misericordiam in illo. Et contingit quod filii et nepotes nihil boni faciunt
mortuis; sed residua sunt eis duo de rebus mundi, sepulcrum et fama hominum. Secundum, ibi, tabernacula.
Quantum ad primum dicit: habuerunt domos et vineas et currus et multa pretiosa. Sed quid habebunt in morte?
pro palatio habebunt sepulcrum, et hoc, in aeternum, idest usque in diem judicii habitabunt in sepulcris. Vel ex
hoc quod faciunt curiosa sepulcra, credunt habitare in aeternum in eo; sed decipiuntur, quia et sepulcra
destruentur. Unde licet secundum opinionem eorum illa sepulcra sint domus eorum in aeternum, tamen non est
ita.
Hieronymus tamen habet aliter: interiora eorum domus illorum in aeternum: quia homo habet duplicem domum:
exteriorem scilicet; et haec non manet in aeternum; et interiorem, scilicet conscientiam, et haec manet: isa. 38:
dispone domui tuae. Sive bona, sive mala, semper manet.
Tabernacula. Hic ostendit, quod non remanet fama, seu memorabile hominis post mortem. Memorabilia hominis
sunt aedificia fortia: ideo dicit, tabernacula eorum in progenie et progenie; quasi dicat, ita aedificantur ac si sint
duratura usque in finem; sed decipiuntur, quia destruuntur: job 21: ubi est domus principis, et ubi tabernacula
impiorum? Marc. 13: vides has magnas aedificationes? non relinquetur etc.. Et dicit, tabernacula, quia non diu
manent in eis. Vocaverunt nomina sua in terris suis; quasi dicat: haec est intentio hujus aedificationis, ut essent
nominati in terris suis: Gen. 11: venite, aedificemus civitatem et turrim, et celebremus etc.. Eccl. 40: aedificatio
civitatis confirmavit nomen: unde vocant civitates ex nomine suo; et dicit, suis, quia nomen alicujus non multum
extenditur extra terram suam. Et ideo stultum est quod homo celebret nomen suum in terris. Vel, invocabunt
nomina eorum, idest defunctorum, in terris suis, portando cibaria ad sepulcra.
|#6 Et homo. Supra proposuit Psalmista mala quae imminent malis, quantum ad amissionem exteriorum; hic
autem ponit quae ex corruptione bonorum interiorum eis imminent: et circa hoc duo facit. Primo proponit malum
interioris corruptionis. Secundo ostendit quid ex hoc malo sequitur, ibi, haec via illorum. Sciendum est autem
quod homo est compositus ex natura rationali et sensitiva. Secundum naturam rationalem homo habet
similitudinem cum Deo et Angelis: Gen. 1: faciamus hominem ad imaginem et similitudinem nostram: Psal. 8:
minuisti eum Paulo minus ab Angelis. Secundum autem sensitivam naturam habet communicationem cum
bestiis. Primo ergo ponit honorem hominis quantum ad hoc quod habet similitudinem cum Angelis; unde dicit,
homo cum in honore esset. Secundum Philosophum, honor est excellentius quid quam laus: quia laus ordinatur
ad aliud; honor autem est per se et in se. Et dicit, esset, scilicet similis ad Deum. Et ex hoc quod haec habet,
praemittit tria: quia praemittit quod haec non considerat, scilicet quod sit similis Deo.
Secundo, quod declinat in ignorantiam et ignobilitatem bestialem. Tertio quod consequitur actum bestialem.
Quantum ad primum dicit, non intellexit, scilicet quod ad imaginem Dei sit factus: et quod esset aptus ad
possidenda caelestia: Sap. 2: neque speraverunt mercedem justitiae: nec judicaverunt honorem animarum
sanctarum. Quantum ad secundum dicit, comparatus est jumentis. Bruta animalia operantur ex passione; et hoc
patet, quia canis statim cum irascitur, clamat, equus cum concupiscit, hinnit; sed non imputatur eis, quia carent
ratione. Si ergo homo statim cum concupiscit, sequitur passionem, et iratus percutit, comparatus est in agendo
jumentis insipientibus: Ps. 31: nolite fieri sicut equus et mulus etc.. Quantum ad tertium dicit, et similis factus est
illis: nam quando natura brutorum inclinatur ad aliquid, sic utitur passione, et consuetudo vertitur in naturam.
Quando homo ergo assuescat secundum passionem vivere, jam vertitur in naturam: et ideo, similis factus est
illis, per habitum ex malis operibus aggravatum: jer. 5: equi amatores in feminas, et emissarii facti sunt; et ideo
dicit Philosophus, quod pejor est malus homo quam mala bestia; quia cum malitia habet intellectum, ut diversa
mala adinveniat.
|#7 Haec via. Hic ostendit quid sequitur ex hoc malo quod incurrunt, scilicet quod facti sunt bestiales: nam
posset aliquis dicere, quod nihil mali inde sequitur. Sed non est ita. Immo aliquid aliud sequitur.
Et primo ostendit quid sequitur quantum ad eos. Secundo quantum ad alios. Quantum ad eos dicit, haec via, quia
scilicet sequitur passiones, est scandalum ipsis, quia interius conturbantur: Ps. 68: fiat mensa eorum coram ipsis
in scandalum.
Item exterius etiam conturbantur, quia puniuntur et infamantur. Philosophus, poenitudine replentur pravi.
Quantum ad alios sequitur, quod postea in ore suo complacebunt. Et exponitur dupliciter.
Uno modo sic. Postquam interius scandalizantur et faciunt mala, vellent quod alii sequerentur eos. Et ideo
student aliis complacere, ut trahant eos ad peccandum: Prov. 1: si te lactaverint peccatores etc.. Alio modo sic
reprehendit simulationem: quasi dicat: postea quam jam sic conturbantur et sequuntur mala, in ore suo
complacebunt, idest student loqui sancta et blanda: Matth. 23: vae vobis Scribae et Pharisaei hypocritae, qui
similes estis sepulcris dealbatis etc.
205

