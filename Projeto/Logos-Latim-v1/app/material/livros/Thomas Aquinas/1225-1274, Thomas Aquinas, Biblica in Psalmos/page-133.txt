|#18 Consequenter cum dicit, et de omnibus his liberabit. Ponit auxilium eis praestitum. Dupliciter autem
juvantur. Primo, ut totaliter liberentur: et quantum ad hoc dicit, et de omnibus his liberabit eos Dominus.
Secundo, ut tribulationibus non succumbant: et quantum ad hoc dicit, custodit Dominus etc.. Dicit ergo, et de
omnibus his tribulationibus liberabit eos Dominus, partim hic, sed perfecte in futuro, quando (apocal. 7) non
esurient neque sitient amplius etc.. Ecc. 51: liberasti me secundum multitudinem misericordiae nominis tui: 2
Mach. 1: de magnis periculis a Deo liberati, magnifice gratias agimus ipsi.
|#19 Deinde cum dicit, custodit Dominus ostendit quomodo liberat eos, ne succumbant.
Dicit ergo, custodit Dominus omnia ossa eorum.
Sicut visus est in oculo, ita in ossibus et nervis est fortitudo: et ideo, sicut visus signatur per oculum, ita fortitudo
et virtus per ossa: quia sicut per ossa sustentatur corpus, ita per virtutes sustentatur vita humana: in futuro ergo
liberabit totaliter, sed interim custodit ossa, idest virtutes, quae magis proficiunt in infirmitate. Vel per ossa viri
perfecti intelliguntur, quos Dominus custodiet: Ezech. 37: haec dicit Dominus Deus his ossibus: ecce ego
intromittam spiritum in vos, et vivetis, et dabo super vos carnes. Unum ex his non conteretur, quia in
tribulationibus nulla virtus hominis deficit, quem Deus custodit. Non enim deficiebat caritas in sanctis per
odium, quia pro persequentibus orabant; non mansuetudo per iram, quia non murmur resonabat: non patientia per
injustitiam, immo in patientia sua possidebant animas suas. Et ideo dicitur de agno paschali, os non confringetis
ex eo, Exod. 12. Ps. 36: cum ceciderit, non collidetur. Vel, unum ex his, scilicet praedestinatis. Jo. 17: nemo ex
his periit nisi filius perditionis.
|#20 Deinde cum dicit, mors peccatorum, ponit effectus divinae providentiae quantum ad malos: et circa hoc
duo facit. Primo enim ponuntur pericula malorum. Secundo ostenditur quomodo ab his liberat sanctos suos, ibi,
redimet. Circa primum duo facit. Primo enim ostendit malum justorum quod patiuntur in se. Secundo, quod eis
imminet ex eo quod persequuntur bonos, ibi, et qui oderunt.
Dicit ergo, mors, corporalis vel spiritualis: corporalis quidem haec est pessima in malis, quia mittuntur ad
pessimum locum. Luc. 16: mortuus est dives, et sepultus est in inferno. Item quia perdunt spem gratiae post
mortem. Prover. 11: mortuo homine impio, nulla erit amplius spes.
Mors ergo peccatorum pessima est, quia moriuntur in corpore et in anima. Spiritualis. Ephes. 5: exurge a
mortuis. Et haec mors est pessima.
Mors enim est privatio vitae. Mors ergo quanto meliori privat, tanto est pejor. Privat autem spiritualis mors
animam vita gratiae, quae est optima, quia est per Deum. 1 Cor. 6: qui adhaeret Deo unus est spiritus. Ergo est
pessima. Hieronymus habet sic, interficiet impium malitia, idest interimet. Haec est malitia quae ingerit
peccatoribus mortem. Rom. 6: stipendia peccati mors. Consequenter ostendit quid malis immineat ex eo quod
persequuntur justos. Luc. 10: qui vos spernit, me spernit. Et ideo dicit, et qui oderunt justum, delinquent. Prov.
29. Viri sanguinum oderunt simplicem. Si ergo qui odit Deum delinquet, ergo et qui odit servos Dei.
|#21 Deinde cum dicit, redimet Dominus, ostendit quomodo in his periculis liberantur boni. Et primo quomodo
a peccatis praeteritis. Secundo quomodo proteguntur a futuris, ibi, et non delinquent.
Dicit ergo, redimet Dominus animas servorum suorum.
Posset dici. Si mors peccatorum pessima est, cum nullus sic sit justus quod non peccet, ergo et ipsorum justorum
mors est etiam pessima. Et ideo ad hoc excludendum dicit, redimet Dominus animas servorum suorum. Redimet,
inquam, pretio mortis suae: animas servorum suorum. Non dicit liberorum.
Illi enim sunt liberati, qui excutiunt a se jugum justitiae. Rom. 6: liberati a peccato, servi facti Deo, habetis
fructum etc.. Tales ergo qui de servis Dei facti sunt liberi, non redimuntur; sed illi qui subduntur jugo Dei,
redimuntur a culpa et a poena pretioso Christi sanguine. 1 Pet. 1: non corruptibilibus, argento vel auro, redempti
estis de vana vestra conversatione paternae traditionis; sed pretioso sanguine quasi agni incontaminati et
immaculati Christi. Oseae 13: de morte redimam eos. Secundo ostendit, quomodo proteguntur a peccato futuro:
quia non delinquent, idest non peccabunt ad mortem, omnes qui sperant in eo. In eo dicit, scilicet in Domino;
non in propria virtute, quia tales cadunt: unde Ps. 29: ego dixi in abundantia mea, idest in virtute mea, non
movebor in aeternum. Domine in voluntate tua, praestitisti decori meo virtutem. Avertisti faciem tuam a me, et
factus sum conturbatus. Sed qui sperant in Domino, sicut ille qui dicebat, Sap. 8: scivi quoniam aliter non
possum esse continens nisi Deus det: hic non delinquet, dum protectus a Deo mortaliter non peccabit etc..

|+34 Pars 34
|#1
In Psalmis praecedentibus manifestata est dignitas justorum; hic autem imploratur auxilium contra
persecutiones impiorum; et circa hoc tria facit. Primo enim petit divinum auxilium contra peccatores

133

