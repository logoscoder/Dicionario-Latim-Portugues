annuentes quod diligerent. Vel annuebant sibi invicem oculis, concitantes se ad malum: Prov. 6: homo apostata
vir inutilis. Ex parte oris dupliciter.
Primo quantum ad verba fraudulenta. Secundo quantum ad irrisoria. Quantum ad primum dicit, quod in ore.
Secundo, quod in corde, in ore verba pacis: unde dicit, quoniam mihi quidem pacifice loquebantur: Marc. 12:
scimus quia verax es: Ps. 27: loquuntur pacem cum proximo suo, mala autem in cordibus eorum. In corde
habebant dolos, idest verba dolosa: Hier. 9: sagitta vulnerans eorum lingua, dolum locuta est. Et hoc, in iracundia
terrae, dolos cogitabant, idest habentes iram contra me pro terrenis: joan. 11: ne forte veniant Romani etc..
Hieronymus habet, in rapina terrae verba irrisoria. Qui irridet aliquem, duo facit: quia hujusmodi verba molestant
derisum, et laetificant irridentem; et ideo dicit, dilataverunt super me os suum, quasi, audacter et gaudenter
loquuntur malum de alio: isa. 37: super quem exaltasti vocem tuam, et elevasti in altitudinem oculos tuos?
dilataverunt super me os suum.
Gaudium eorum ostendit cum dicit, euge: interjectio congratulantis: Matth. 25: euge serve bone etc. Quasi dicat,
sibi ipsis congratulantes de victoria quam videbant se habere de me. Et hoc quia, viderunt oculi mei, scilicet
Christi, passionem quam desideraverunt: Matth. 27: vah qui destruis templum Dei etc.. Thren. 2: haec est dies
quam expectabamus, invenimus, vidimus.
|#15 Vidisti. Supra Psalmista posuit radicem insultationis, quae fuit eorum malitia; hic autem removet illam
radicem, sive causam, implorans Dei judicium. Circa quod tria proponit. Primo cognitionem necessariam ad
judicium praecessisse. Secundo petit judicium, ibi, ne sileas. Tertio judicii effectum, ibi, non dicant. Judex non
potest juste ferre sententiam nisi prius instructus de facto. Hoc autem divino judicio non deest, quia videt ea quae
aguntur ex utraque parte; unde dicit, vidisti, scilicet eorum malitiam, et meam justitiam: Hebr. 4: omnia nuda et
aperta sunt oculis ejus. Consequenter petit judicium divinum. Et primo agit de judicii dilatione. Secundo petit
processum judicii.
Quod judicium differatur, procedit ex duobus, scilicet ex patienti tolerantia defectus iniquorum, et ex hoc quod
judex non diligit eum pro quo sententia dari debet, et ex hoc concludit eum. Quantum ad primum dicit, ne sileas,
scilicet eorum malitiam, quam vidisti, pertranseundo: Habac. 1: quare respicis contemptorem, et taces
conculcante impio justiorem se? quantum ad secundum dicit, ne discedas a me, quasi non referendo auxilium in
necessitate: Osee 9: vae eis cum recessero ab eis.
|#16
Exurge. Hic ponit processum judicii. Tria enim requiruntur in judicio. Primo, quod judex sumat
judicandum. Secundo, quod consideret merita causae. Tertio, quod proferat sententiam justam.
Quantum ad primum dicit, exurge, idest a torpore, et assume animum judicandi: Psal. 43: exurge, quare
obdormis Domine? quantum ad secundum dicit duo, quibus judex intendere debet: scilicet judicium
proferendum, et causam super quam debet sententiam ferre; unde dicit, intende judicio meo, idest pro me
ferendo: psalm. 71: Deus, judicium tuum regi da etc.. Quantum ad secundum dicit, Deus meus et Dominus meus
in causam meam. Uno modo, in litem, sicut in Hebraeo, in litem meam: job 29: causam quam nesciebam,
diligentissime investigabam.
Vel, in causam, secundum quod causa idem est quod principium, ex quo sequitur aliud; quasi dicat, intende in
causam pro qua ego patior. Et haec est obedientia patris: Phil. 2: factus est obediens usque ad mortem etc.. Item
causa est caritas quam habuit ad nos, propter quam causam patiebatur.
Quantum ad secundum dicit, judica me.
Una littera habet, secundum justitiam tuam; alia littera habet, judica me secundum justitiam meam.
Primum idem est, ac si diceret, judica me secundum legem tuam et justitiam: nam justitia Dei est reddere
unicuique secundum merita: et quae non possunt falli et flecti a veritate, Rom. 2. Judicium Dei est secundum
veritatem. Secundum justitiam meam, scilicet quam ego sum secutus. Et potest dici quod idem est justitia mea et
tua; Dei scilicet justificantis, hominis quasi justificati, quia justitia nostra est ex Deo: Rom. 10: volentes justitiam
suam statuere etc.. Consequenter petit effectum judicii, ut non supergaudeant mihi: et circa hoc duo facit. Primo
petit insultationis reprehensionem.
Secundo petit eorum confusionem, ibi, erubescant.
Exterior exultatio nascitur ex interiori gaudio. Primo ergo petit ut reprimatur eorum gaudium intus.
Secundo exterior insultatio. Dicit ergo quantum ad primum, non supergaudeant mihi; quasi dicat: ita judicium
tuum reprimat eos, ut non gaudeant super me: Thren. 1: omnes inimici mei audierunt malum meum, et laetati
sunt. Quantum ad secundum dicit, ne dicant in cordibus suis. Insultatio in duobus fit, sicut et gaudium. Gaudium
autem vel est de praesentibus bonis, vel de bonis futuris. Similiter insultatio, vel est propter mala jam facta, vel
propter fienda. Primo ergo petit removeri insultationem de praeteritis: et ideo dicit, ne dicant in cordibus suis,
euge, euge, animae nostrae, idest non congratuletur anima ejus super aliquibus de me, et dicant animae nostrae,
devorabimus eum. Aliquando enim aliquis opprimit aliquem non exultatione, sed surreptione ex infirmitate: et
hoc patet quod statim poenitet. Sed quando ex malitia opprimit, tunc gaudet se fecisse: et hoc est quod dicit, nec
dicant, devorabimus eum, scilicet in futurum: Ps. 56: lingua eorum gladius acutus: Habac. 3: exultatio eorum,
sicut ejus qui devorat pauperem in abscondito.
140

