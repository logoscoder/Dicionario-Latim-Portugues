Psal. 25: Domine, dilexi decorem domus tuae.
Et hic decor concupiscitur a sponso spirituali: propterea dicit, et concupiscet rex decorem tuum. Et hic decor est
pulchritudo justitiae. Jer. 31: benedicat tibi Dominus pulchritudo justitiae. Concupiscet, idest delectabitur in eo.
Is. 62: quia complacuit Domino in te. Et hoc est desiderandum, quia iste rex est magnus in potestate, in natura, in
honore. Primum habet quia rex, ideo est Dominus. Ps. 99: scitote quoniam ipse est Dominus. Secundum, quia
ipse est Deus. Ps. 94: quoniam Deus magnus Dominus. Tertium, quia adorabunt eum scilicet remoti, et omnes
populi totius mundi. Psal. 85: omnes gentes quascumque fecisti, venient, et adorabunt coram te Domine. Soph. 2:
adorabunt eum omnes viri de loco suo, omnes insulae gentium. Item adorabunt eum propinqui, quia filiae tyri in
muneribus, quia scilicet tyrus est vicina terrae promissionis.
Unde, filiae, idest habitatores terrae illius, vultum tuum deprecabuntur, idest subdentur tibi cum muneribus: quia
hoc impletum est quando mulier chananaea egressa a finibus tyri, venit ad Jesum; Matth. 15: vel, vultum tuum
deprecabuntur omnes divites plebis, idest viri qui sunt in tyro. Tyrus interpretatur angustia; unde omnes qui sunt
in angustia, deprecabuntur te. Ad litteram omnes veniebant ad Christum. Lucae 4: cum sol autem occidisset,
omnes qui habebant infirmos variis languoribus etc.. Isa. 26: Domine, in angustia requisierunt te, in tribulatione
murmuris doctrina tua eis. Et offerent munera, idest seipsos. Vel eleemosynas. Isa. 19: vota vovebunt Domino, et
solvent.
|#9 Omnis gloria. Supra Psalmista commendavit sponsam a decore; hic autem commendat eam quantum ad
gloriam et intrinsecus et extrinsecus.
Primum facit cum dicit, omnis gloria ejus. Ly ejus superfluit; unde construitur expositive ejus, scilicet, filiae
regis ab intus: et hoc tripliciter.
Primo, quia in interiori conscientia, non in exteriori fama hominum, sicut est fama peccatorum. 2 Cor. 1: gloria
nostra haec est testimonium conscientiae nostrae. Secundo in interiori justitia, non in exteriori observantia, sicut
in veteri testamento.
Rom. 2: circumcisio cordis, non carnis; in spiritu, non in littera; cujus laus non est ex hominibus, sed ex Deo.
Tertio, quae est in spe aeterna, quae est interna; non in spe temporalium, quae est extra. Matth. 6: attendite ne
justitiam vestram faciatis coram hominibus: sed cum facis eleemosynam etc.. Secundum facit cum dicit, in
fimbriis aureis. Per has fimbrias intelligitur doctrina ecclesiae, Exod. 28, ubi Dominus mandat quod in fimbriis
vestimenti sacerdotis essent tintinnabula, quorum sonus audiretur. Per sonum ergo doctrina designatur. Ergo in
doctrina divinae sapientiae, quae per aurum designatur, est magna gloria: et tamen est circumamicta varietate,
idest ornata et vestita aliis linguis, idest variis modis docendi, tamen eandem veritatem sonant.
Act. 2: loquebantur variis linguis apostoli etc..
Vel aliter, in fimbriis aureis, et hoc refertur ad interiorem munditiam et ornatum virtutum; circumamicta, ad
exteriorem; quasi dicat: omnis gloria ab intus; et haec duo praecipue sunt in fimbriis aureis. Et propter hoc
intelligitur finis vitae quantum ad totam ecclesiam, vel ad totum hominem, quia fimbriae sunt extremae in
vestimento: et non dicit deauratae, sed quia sunt aureae. Glossa enim dicit, quod illi qui invenientur in fine
mundi, erunt perfecti et sancti. Item homo quamdiu proficit, est quasi deauratus; sed quando erit in fine, tunc erit
totus repletus claritate. Prov. 4: justorum semita, quasi lux splendens crescit, et proficit usque ad perfectum diem.
Et dicit, circumamicta varietate, exteriori, scilicet diversarum gentium, vel diversarum gratiarum et virtutum.
|#10 Adducentur. Hic commendatur a societate: et circa hoc tria facit. Primo enim describitur ejus societas;
secundo, quomodo ad ejus societatem perveniatur, ibi, afferentur; tertio, quando haec societas, sed ubi
terminetur, ibi, adducentur. Hieronymus habet aliter, omnis gloria filiae regis a perfasciis aureis vestita. Et hic est
punctus; quasi dicat, habet vestimentum fasciis aureis. Et post in varietate cum aliis etc., adducentur etc.. In
Hebraeo aliter, prae inclusione auri vestimenta, idest circumamicta.
Et post; insuper cum subtilibus quae sunt plumariae; quae eam attingunt adducentur, sic indutae. Et duo numerat,
virgines et proximae.
Et si accipiatur easdem esse, sic est sensus: virgines interius, scilicet fideles animae non corruptae per peccatum;
adducentur regi, scilicet Christo qui est rex regum. Adducentur, dico, quia non per se venient.
Joan. 6: nemo venit ad me etc.: et ideo dicit Cant. 1: trahe me post te. Sed adducentur post eam, scilicet
universalem ecclesiam, quia nullus veniet nec adducetur ad Christum nisi sequatur doctrinam ecclesiae. Vel, post
eam, idest post b. Virginem, quia ad Christum ejus virgines adducentur ad servandam castitatem, et ad
exercitium aliarum virtutum. Et hae sunt proximae ejus, scilicet vel ecclesiae, vel b. Virginis, et hae afferentur.
De illis dicit, adducentur, quia levius convertentur ad Christum. De istis dicit, afferentur, quia importunius
trahuntur; 2 Tim. 4: iusta opportune importune. Si vero accipiantur ut diversae, sic per virgines intelliguntur
perfecti; et isti adducuntur, quasi per se ire volentes. Psal. 104: eduxit populum suum in exultatione, et electos
suos in laetitia; quia afferentur in laetitia, interiori, et exultatione, exteriori. Christo enim voluntarie se
obtulerunt. Ps. 53: voluntarie sacrificabo tibi. Vel afferentur ab Angelis in caelum. Luc. 16: factum est ut
moreretur etc..

192

