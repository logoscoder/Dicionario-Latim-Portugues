nubem facit sonum, ut patet in fulgure, sic vapor humidus congelatus in grandinem, et expulsus a calido, scindit
aliqualiter et facit sonum. Et ideo dicit, altissimus dedit vocem suam, idest manifestavit potentiam suam et
sequitur, grando et carbones ignis, quae ex his nubibus generantur, ut dictum est. Vel sic, intonuit de caelo. Nota
quod aliquando ad locum superiorem ascendit vapor humidus: et quia est de natura aquae, fiunt ex eo
impressiones humidae, quae sunt nebula, ros, caligo, pluvia, grando, et nix, et hujusmodi. Diversificantur autem
ista aliquando diversitate quantum ad caloris et frigoris tenuitatem et spissitudinem. Aliquando enim ascendit
vapor siccus; et si solus ascendit, facit ventos; si autem sit comprehensus ille vapor siccus in vapore humido,
tunc quando vapor humidus sursum ascendit, et incipit inspissari propter frigus, vapor siccus in vapore illo
humido inclusus facit agitationem magnam et inflammatur: talis enim vapor cito inflammatur, ut est videre in
vapore qui egreditur de ventre hominis: et haec inflammatio causa est fulguris et coruscationis. Agitatus autem
vapor siccus in interioribus nubibus multiplicem sonum facit. Si etiam sic inflammatus percutiat latera nubis, et
non scindat, tunc micat non clare; sicut si aliquis aliquem splendorem videret per pannum: est enim nubes
aliquantulum pervia, unde aliqualiter videtur. Sonat autem sicut sonus flammae in medio incendio. Aliquando
etiam sine inflammatione, et per consequens sine coruscatione fit sonus, quasi tumultuans: et hoc fit cum
percutit, non inflammatus in lateribus nubis. Si autem percutiat latera et scindat, tamen cum difficultate quadam,
et hoc in parte grossiori nubis, tunc est terribilis sonus, quasi aliquis pannum immensae latitudinis scinderet, et
tunc visus fulguris vel coruscationis est curvus: quia non recte egreditur de nube, ut dictum est. Aliquando
scindit nubem virtute magna et quasi subito, et totus vapor simul egreditur; et tunc sonat sicut vesica inflammata,
vel si uter inflatus frangeretur super caput alicujus: et percutit aerem percussione fortissima. Aliquando vapor ille
siccus ex inflatione crescit, et quaerens majorem locum facit dissolvere nubem subito, et sonare ad modum
viridium lignorum crepidantium in igne, vel ovorum maxime; et hoc maxime apparet in castaneis, quibus in igne
positis cum humidum incipit resolvi, et majorem locum quaerere, frangit testam resistentem, et cum impetu et
sono magno exit. Aliquando etiam non valens exire extinguitur; et sonat ad modum ferri candentis in aqua
extincti; quem sonum vocat Philosophus sisinum, vel stridorem.
Aliquando etiam ille vapor facit diversa foramina in locis nubis minus spissis, et tunc facit quasi sonum sibili,
sicut ventus quando exit per foramina. Aliquando antequam incendatur erumpit de nube, et tunc sonat sicut folles
fabriles cum sufflant.
|#10 Fulgura. Hic describit motum fulgurum, et comparat ea sagittae propter vehementiam venti a quo
moventur. Et dissipavit eos, scilicet peccatores, qui aliquando ex eis moventur: secundum diversitatem enim
ventorum est diversitas motus fulguris: nam sicut superius cum de modo ventorum agebatur dixit, volavit volavit
etc. Ut ostenderet diversum modum ventorum, ita hic dicit, fulgura etc. Ut ostendat diversum motum fulgurum.
Dicit, conturbavit eos, quia dicit Plinius (Lib. 2, c. 12), quod secundum fulgura sunt augurationes; quia
quandoque est bonum signum, scilicet quando fiunt ab oriente: aliquando non est bonum; et ideo homines
augurantes conturbantur propter praesagia futurorum.
|#11 Et apparuerunt. Hic agit de generatione aquarum, quae ex aliquibus principiis emanant, quae fontes
dicuntur, ex quibus est omnis generatio aquarum.
Hi autem dupliciter generantur. Aliquando ex causa consueta et naturali: sicut cum vapores super terram
elevantur, et ex hac elevatione infrigidantur superius, et descendunt et fiunt pluviae: ita etiam ex calore terrae
interius, et quando vapores non exeunt, congregantur et resolvuntur in aquam, et fiunt fontes aquarum. Sicut
pluviae generantur in aere, ita fontes in terra; et ideo circa montes a quibus vapores non exeunt, fiunt fontes. Et
hoc est quod dicit, apparuerunt fontes aquarum. Aliquando generantur fontes ex subversione terrae ex
terraemotu, ex cujus commotione apparent venae aquae in profundo terrae submersae; et ideo dicit, et revelata
sunt fundamenta orbis terrarum. Philosophus. Subversio est a vento intus incluso, sicut ventus in aere commovet
aerem. Sed quando retinetur ventus fit terraemotus: et uterque ventus videtur ira Dei.
Et ideo dicit facta per terram, sicut terraemotum.
Mystice secundum spirituales effectus: et sicut supra ostensum est mysterium incarnationis signans ipsam
incarnationem per quam descendit, et ascensionem; ita hic designantur ea quae secuta sunt post. Primo ergo
ostendit ejus occultationem. Secundo ecclesiae congregationem, ibi, in circuitu ejus. Tertio apostolorum
praedicationem, ibi, tenebrosa aqua. Quantum ad primum dicit, posuit tenebras. Glossa distinguit quadrupliciter
tenebras.
Primo humanitatem: Ezech. 32: solem nube tegam.
Isa. 45: vere tu es Deus absconditus. Secundo species sacramentales, sicut baptismus, et alia sacramenta, in
quibus divina virtus operatur secrete.
Tertio latuit in fide fidelium: 2 Cor. 5: quamdiu sumus in corpore, peregrinamur a Domino.
Quarto latenter operatur aliquid per malos, qui sunt tenebrae: jo. 1: lux in tenebris lucet, et tenebrae eam non
comprehenderunt. Aliquando mali permittuntur aliquid facere contra sanctos; sed his tenebris existentibus,
tabernaculum ejus, idest ecclesia, est in circuitu ejus: Ps. 45: sanctificavit tabernaculum suum altissimus: apo.

58

