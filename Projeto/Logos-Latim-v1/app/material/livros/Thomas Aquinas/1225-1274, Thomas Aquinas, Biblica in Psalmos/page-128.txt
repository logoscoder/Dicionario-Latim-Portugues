Item confirmat in bono; et quantum ad hoc dicit, et alat eos. Dicit ergo, ut eruat a morte animas eorum, a morte
corporali, et morte peccati, et a morte futurae damnationis in resurrectione. Oseae 13: de manu mortis liberabo
eos etc.. Confirmat etiam in bono: unde ait: et alat eos in fame, idest in necessitate; et loquitur de alimento
corporali.
Ps. 144: oculi omnium in te sperant, Domine, et tu das illis escam in tempore opportuno.
Et de alimento spirituali. Deut. 8: non in solo pane vivit homo, sed in omni verbo quod procedit de ore Dei. Et de
alimento sacramentali.
Jo. 6: caro mea vere est cibus. In loco pascuae ibi me collocavit: Ps. 22.
|#17 Consequenter cum dicit, anima, ostendit quis effectus sequitur in istis ex hac consideratione.
Et est duplex. Primus effectus sperandi. Secundus orandi, ibi, fiat misericordia tua etc.. Circa primum duo facit.
Primo enim ostendit, quomodo in eis consurgit effectus spei. Secundo assignatur ratio, ibi, quoniam adjutor.
Dicit ergo ita, oculi Domini super metuentes eum etc.. Et ideo anima nostra sustinet Dominum, idest si qua mala
nobis a Deo immittuntur, patienter sustineamus. Jac. 1: sufferentiam job audistis. Item expectando ejus promissa.
Sustinet ergo punientem et promittentem.
Et est duplex ratio. Una est propter experientiam beneficiorum; alia vero propter spem futurorum.
Ibi, in eo laetabitur. Experientia beneficiorum est in bonorum promotione; unde dicit, quoniam adjutor.
Item in protectione a malis; et ideo dicit, et protector. Speramus autem futuram jucunditatem; unde ait, in eo
laetabitur cor nostrum, idest in ejus visione. Isa. 66: videbitis et gaudebit cor vestrum. Job 22: tunc super
omnipotentem deliciis afflues etc.. Et hoc gaudium est hic imperfectum, sed ibi, in patria scilicet, est perfectum.
Et hoc ideo, quia, in nomine sancto ejus speravimus.
Ponitur enim hic et pro quia. Nomen sanctum ejus est nomen misericordiae ejus; quasi dicat, ideo, laetabimur,
quia, speravimus in nomine sancto ejus, idest in ejus bonitate, vel in ejus misericordia, et non in meritis nostris.
Deinde cum dicit, fiat misericordia, ponitur orandi effectus: nam oratio interpres est spei; et ideo sequitur spem.
Et licet quodlibet particulare beneficium sit ex misericordia divina, duo tamen specialiter sunt ex hac. Primum
est beneficium incarnationis: Luc. 1: per viscera misericordiae Dei nostri etc.. Fiat misericordia tua, scilicet ut
carnem suscipias et liberes nos, super nos, idest supra nostra merita. Aliud beneficium est salutis; et hoc est
super nos, quia non ex operibus justitiae quae fecimus nos, sed secundum suam misericordiam salvos nos fecit.
Tit. 3: quemadmodum speravimus in te, quia, nullus speravit in Domino, et confusus est, Eccl. 2.

|+33 Pars 33
|#1 Titulus Psalmus David cum mutavit vultum suum coram Abimelech, et dimisit eum, et abiit.
Historia haec habetur 1 Reg. 21, ubi dicitur, quod David fugiens a facie Saulis, venit ad Achis regem Geth, et
cognitus est ibi, et etiam virtus ejus, quia occiderat Philistaeum; et timens ex hoc sibi periculum imminere, quia
illi erant de genere Philistinorum, et etiam propter virtutis suae invidiam, voluit hoc vitare, et finxit se fatuum, et
sic rex ille contempsit eum. Totum hoc habetur 1 Reg. 21; nisi quod nomen non consonat, quia ibi rex vocatur
Achis, hic vero Abimelech. Nec est inconveniens, vel quia binomius fuit, vel quia Achis nomine, sed de genere
Abimelech. Unde mutavit vultum ostendendo se fatuum, et dimisit eum et abiit, quia David ejectus ab eo abiit, et
recessit.
Mystice Christus mutavit vultum suum, quando mutavit sacramentum suum, in quo divina veritas occulta fuit.
Vel Christus vetus sacramentum paschale mutavit in novum coram Abimelech, qui interpretatur patris mei
regnum. Pater Christi Deus secundum divinitatem, David vero secundum humanitatem.
Regnum David est populus Judaeorum, regnum Dei est ecclesia. Christus vero mutavit vultum suum coram
Abimelech, idest coram Judaeis, quia erant regnum patris sui David, qui non cognoverunt eum: isa. 53: vidimus
eum, et non erat aspectus: et contempserunt eum: unde nec reputavimus eum. Et abiit ad gentes. Vel Achis qui
incredulus interpretatur, significat Judaeos. In praecedenti Psalmo exposuit Psalmista justorum dignitatem; hic
autem invitat alios ad Dei laudem.
Dividitur autem iste Psalmus in duas partes. Primo enim ponitur exhortatio ad laudem. Secundo quaedam
instructio necessaria, ibi, venite filii. Circa primum duo facit. Primo enim agit de Dei laude.
Secundo ponit materiam laudis, ibi, exquisivi. Circa primum duo facit. Primo enim praemittit laudis exemplum.
Secundo hortatur alios ad imitandum, ibi, audiant. Circa primum duo facit. Primo enim ponit exemplum laudis in
se. Secundo laudis Dei fructum, ibi, in Domino laudabitur. Dicit ergo, benedicam Dominum. Aliquando laudat
Deum aliquis propter seipsum, sicut quando loquitur lingua, sibi soli loquitur. Aliquando propter consolationem
aliorum, sicut quando prophetat etiam aliis.
Benedicere ergo Domino est, ut dictum est, confiteri laudem Dei; sed benedicere Dominum est facere bonum: in
omni tempore, scilicet adversitatis et prosperitatis. Contra Psal. 48: confitebitur tibi cum benefeceris ei: sed non
sic faciebat job 2: si bona suscepimus de manu Domini, mala autem etc.. Tob. 4: omni tempore benedic Deum.
Item oportet ut non solum in se, scilicet in corde suo quis benedicat Deum, sed etiam quod laudem ejus habeat in
128

