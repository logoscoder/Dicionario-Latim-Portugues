primum quaerite regnum Dei, et haec omnia adjicientur vobis: Prov. 10: desiderium justis dabitur. Et eorum
desiderium est omne bonum: Prov. 11: et ideo omne bonum habebunt.
|#12 Venite. Posita superius exhortatione ad laudem, hic ponitur instructio necessaria: et circa hoc duo facit.
Primo enim instruit de timore Dei. Secundo de divina providentia, ibi, oculi Domini etc..
Circa primum duo facit. Primo enim praemittit quasi prooemium suae doctrinae. Secundo addit doctrinam suam,
ibi, quis est homo. In exordio tria facit. Primo reddit audientem benevolum. Secundo attentum, ibi, audite me.
Tertio docilem, ibi, timorem Domini docebo vos. Dicit ergo quantum ad primum, venite filii. Parentum enim est
diligere filios: et ideo dicit, filii, ut eos reddat ex paterna dilectione benevolos. Item parentum est invitare filios
ad doctrinam, et eos erudire: unde dicit, venite: Gen. Pen. Vocavit autem Jacob filios suos, et dixit: congregamini
ut annuntiem quae ventura sunt vobis diebus novissimis: Heb. 12: patres quidem carnis nostrae eruditores
habuimus, et reverebamur eos. Quantum ad secundum dicit, audite me: Prov. 1: audiens sapiens sapientior erit
etc.. Eccl. 33: audite me magnates et omnes populi et rectores ecclesiae etc..
Tertio reddit docilem: et hoc quando instruit de quo est dicturus, timorem Domini docebo vos, idest quem
fructum habebitis, si timueritis Deum.
Vel quomodo timeatis Deum. Et incipit a timore, et bene; quia in scientia incipiendum est ab elementis: Prov. 1:
timor Domini principium sapientiae, scilicet divinae.
|#13 Deinde subjungit doctrinam suam cum dicit, quis est homo. Et circa hoc duo facit. Primo docet fructum
timoris. Secundo doctrinam, ibi, prohibe.
Dicit ergo, quis est homo, qui vult vitam: homo namque desiderat duo: scilicet longam vitam et prosperitatem:
sed quia longa vita in malo est fugienda, ideo dicit, quis est homo qui vult vitam.
Hanc autem acquirit homo per timorem Domini, qui est initium sapientiae, ut dicitur in Psal. 110, sine qua
sapientia non est vita: unde ipsa dicit Prov. 8: qui me invenerit, inveniet vitam.
Aliqui autem vivunt, sed in malis et aerumnis: Gen. 47: dies peregrinationis vitae meae centum triginta annorum
parvi et mali. Et ideo dicit, diligit dies videre bonos, idest plenos, quia nihil in diebus illis aeternitatis est nisi
bonum: Ps. 83: melior est dies una in atriis tuis super millia.
Sed quis sit effectus timoris, ostendit primo in sermone.
Secundo in opere, ibi, diverte. In sermone duo vetat: scilicet manifestum malum, et fraudulentum bonum.
Quantum ad primum dicit, prohibe linguam tuam a malo, scilicet detractionis, infamationis et erroris: Eph. 4:
omnis sermo malus ex ore vestro non procedat: Jacob. 1: si quis putat se religiosum esse, non refraenans linguam
suam etc.. Quantum ad secundum dicit, et labia tua ne loquantur dolum; quasi dicat, nec etiam bona proferas in
dolo: Ps. 11: disperdat Dominus linguam dolosam. Et nota quod prius loquitur de lingua cohibenda, et postea de
labiis: quia prius movet quis linguam cum vult loqui, et postea labia. Item lingua prius format, sed labia
distinguunt verba. Item opere demonstrat duo facienda. Debet enim homo ordinare vitam suam primo quantum
ad se; et quantum ad hoc dicit, diverte. Secundo quantum ad proximum: et quantum ad hoc dicit, inquire etc..
Circa primum duo facit, secundum diversas partes justitiae, quae sunt scilicet divertere a malo, et facere bonum.
Secunda est ibi, et fac bonum. Dicit ergo, diverte a malo: Eccl. 7: noli facere mala etc.. Divertere a malo non est
quid meritorium, si divertere dicat solum negationem: per hoc enim, scilicet non facere malum, vitatur quidem
poena quam incurrisset si illud admississet; non tamen propter hoc vita acquiritur.
Et ideo sic accipiendo, non facere malum non est meritorium, dummodo talis voluntas non sit informata
charitate, ut propter Deum a malo divertat.
Et fac bonum: isa. 1: discite benefacere.
Secundo quantum ad proximum dicit, inquire pacem etc.. Sed contingit aliquando, quod habes proximum qui
impugnat te, et tunc tuum est inquirere pacem; et ideo dicit, inquire pacem: Rom. 12: si fieri potest, quod ex
vobis est, cum omnibus hominibus pacem habentes. Quandoque vero contingit, quod habes aliquem qui inquirat
a te pacem, et tuum est tunc sequi eam: unde ait, et persequere eam. Vel de pace loquitur quam in se debet
habere; et hanc, inquit, inquiras in vita ista.
Sed non plene habetur, quia caro concupiscit adversus spiritum, et spiritus adversus carnem, Gal. 5. Dicit autem,
et persequere eam, ut scilicet magis habeas, licet non sit perfecta hic, sed in futuro, ubi sedebit populus in
pulchritudine pacis, isa. 32. Vel, inquire pacem, idest Christum, qui est pax nostra: Eph. 2, et sequere eam: Eccl.
2: quis est homo qui possit sequi regem factorem suum?
|#14 Deinde cum dicit, oculi Domini super justos, instruit de divina providentia: et circa hoc duo facit.
Primo enim praemittit divinam providentiam. Secundo divinae providentiae effectum ostendit, ibi, clamaverunt
justi. Circa primum duo facit. Primo proponit divinam providentiam quantum ad bonos.
Secundo quantum ad malos, ibi, vultus autem Domini.
Dicit ergo, oculi Domini etc.. Illis de quibus curam gerimus, dupliciter intendimus: scilicet visu ad eorum facta:
et quantum ad hoc dicit, oculi Domini. Et auditu ad verba; et quantum ad hoc dicit, et aures. Et licet in Deo non

131

