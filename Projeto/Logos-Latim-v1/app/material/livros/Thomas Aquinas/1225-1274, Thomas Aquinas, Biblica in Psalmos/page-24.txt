Rectos corde idest qui intentione tendunt in Deum.
Sed quaerit cassiodorus. Quare non dicit, qui salvos facit rectos renibus, sed rectos corde.
Respondeo. Rectitudo pertinet in ordine ad finem, et ad hoc est intentio: et ideo oportet quod intentio sit recta. In
renibus autem est delectatio sensibilis.
|#6 Supra praemisit divinum judicium; hic autem agit de dilatione futuri eventus, scilicet poenae.
Et primo ostendit causam dilationis. Secundo praeparationem ad vindictam, nisi conversi etc.. Proponit autem
tres causas, quare Deus potest putari non punire peccatores. Una est eo quod non sit justus, ut auferatur
providentia humanorum actuum: Ezech. 9: iniquitas domus Israel et Juda magna est nimis valde, et repleta est
terra sanguinibus, et civitas repleta est aversione.
Dicunt enim: dereliquit Dominus terrae, et Dominus non videt: job 22: circa cardines caeli perambulat, nec
nostra considerat: et hanc excludit a Deo, qui judex est et justus: Is. 32: ecce in justitia regnabit rex, et princeps
in judicio praeerit. Alia causa est, quia non est potens; sed hoc excludit, quia Deus fortis, job 9: si fortitudo
quaeritur, robustissimus est.
Quae ergo causa? quia patiens: et ideo dicit, numquid irascetur etc.: idest non quolibet die puniet, sed expectat
aliquando et dissimulat: Sap. 12: dissimulans peccata hominum propter poenitentiam: isa. 30: expectat vos Deus,
ut misereatur vestri.
Et 28: non in perpetuum triturans triturabit.
Hieronymus habet, comminans tota die, scilicet per sacram Scripturam.
|#7 Deinde cum dicit, nisi, ostendit quod Dominus parat se ad poenam inferendam, etsi differat ex causa: et
ponitur haec praeparatio. Primo ex parte Dei punientis.
Secundo ex parte hominis puniti sive recipientis, ibi, ecce parturiit. Praeparatio ex parte Dei describitur
secundum praeparationem hominis contra meritum vel peccatum: quia, odio sunt Deo impius, et impietas ejus.
Sap. 4. Et sicut homo praeparat se gladio contra hostes qui sunt prope, sed arcu contra remotos; ita divina
vindicta contra eos qui videntur sibi adhaerere, et possunt videre causam punitionis, dicitur gladius quasi contra
propinquos sed arcus contra remotos: et ideo non statim te punit, sed praeparat se ut convertaris.
Et nisi conversi fueritis, gladium suum etc.. Idest vindictam suam: job 19: fugite a facie gladii.
Ultor enim iniquitatis est gladius etc.. Zach. 9: exibit ut fulgur jaculum ejus: vibrabit ad terrendum, et ad
propinquos ut fortius percutiat: quia nisi per comminationes homo convertatur, fortiter percutit. Maximus
valerius: lento gradu ad vindictam sui procedit divina ira: tarditatemque supplicii gravitate compensat.
Hieronymus habet, gladium suum acuet, idest praeparabit majorem damnationem: Deut. 32: si acuero ut fulgur
gladium meum etc.. Matth. 10: non enim veni mittere pacem in terram, sed gladium etc.. Secundum Glossam,
gladius Dei Christus est. Vibratio ergo est comminatio Gehennae in quo percutientur impii, sicut eo vindicante:
isa. 27: in die illa visitabit Deus in gladio suo duro etc..
Praeparat et se arcu, quasi ad remotos; unde arcum suum etc.. Et primo agit de praeparatione arcus.
Secundo sagittarum. Et in eo paravit. Qui parat arcum, primo tendit. Secundo ordinat in manu.
Quantum ad primum dicit, arcum suum, idest divinam vindictam, quasi ex inopinato punientem.
Quantum ad secundum dicit, et paravit illum: isa. 30: praeparata est enim ab heri thophet; a rege praeparata,
profunda et dilatata: scilicet ad puniendum.
Secundo agit de praeparatione sagittarum et in eo etc.. Et primo quantum ad ipsas sagittas.
Secundo, quomodo in eis aliquis magis nocivum ponit, puta ignem vel venenum. Dicit ergo. Et in eo, scilicet
arcu, praeparavit vasa, idest instrumenta mortis, scilicet occidentiae: Ezech. 9: unusquisque habet vas interitus in
manu sua. Ardentibus effecit, quia ibi aliquid combustivum, per quod intelligitur poena ignis aeterni; sed dicitur
quod in Hebraeo est, sagittas suas persequentibus me effecit. Per hunc arcum secundum Augustinum in Glossa
intelligitur sacra Scriptura: job 29: arcus meus in manu mea instaurabitur. Hic tenditur, quando duritia veteris
testamenti est emollita per novum. Praeparatur, quando exponitur. Et in eo paravit vasa mortis. Vasa mortis
possunt dupliciter accipi: scilicet in bono, vel in malo. Hi sunt haeretici, qui ex sacra Scriptura mortem
simplicibus parant: et sic paravit, idest parari permisit: Ps. 106: errare fecit eos etc.. Effecit, idest extra fecit, hoc
est in apparentia posuit: sagittas, penetrabiles sententias: Ps. 119: sagittae potentis acutae etc.. Vel in bono vasa
mortis apostolus inobedientibus: 2 Cor. 2: aliis sumus odor mortis in mortem. Et hos effecit aptos ad
comburendum igne charitatis: Eccl. 48: surrexit elias quasi ignis, et verbum etc..
|#8 Deinde cum dicit, ecce, agit de praeparatione ex parte hominis puniendi. Ubi duo proponit. Progressum
scilicet in peccatum, quo paratur, scilicet ad punitionem. Et secundo incursum poenae, lacum etc.. In progressu
peccati tria occurrunt. Malum propositum, conatus, et effectus. Et sic inimici David primo conceperant, sed tunc
temporis erant in conatu, et post effecerunt. Propositum autem est sicut conceptio; conatus sicut parturitio;
effectus sicut partus. Et ideo dicit, ecce parturiit, idest nititur efficere, injustitiam, contra proximum: concepit
dolorem, quia Hier. 9: ut inique agerent laboraverunt: isa. 59: conceperunt iniquitatem: jac. 1 concupiscentia cum
conceperit, parit peccatum.
24

