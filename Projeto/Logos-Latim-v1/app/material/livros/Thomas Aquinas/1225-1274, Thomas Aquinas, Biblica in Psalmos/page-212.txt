ponitur divina securitas. Et primo in ejus reprehensione. Secundo in effectu. Dicit ergo, arguam te, idest
condemnabo te: Psal. 7: Domine ne in ira tua corripias me. In ira est effectus, statuam contra faciem tuam. Deus
qui punit, non solum punit per seipsum, sed per alias creaturas: Sap. 5: pugnabit cum eo orbis terrarum contra
insensatos: item etiam ipse homo contra se pugnat per remorsum conscientiae. Et sic etiam contra se pugnat, et
per seipsum arguit; et hoc est, quod dicit, statuam te contra faciem tuam, idest tu ipse te condemnabis: joan. 8:
nemo te condemnavit: nemo Domine: nec ego te condemnabo.
Vel, statuam contra faciem tuam, scilicet creaturas, ut dicitur Sap. 5. Sive rationales, idest Angelos et sanctos;
sive irrationales, quibus male usus est in peccatis: job 7: posuisti me contrarium tibi, et factus sum mihimetipsi
gravis, quia contra seipsum peccator dicet, Sap. 5: erravimus a via veritatis: Nahum 3: revelabo pudenda tua in
faciem tuam: isa. 3: agnitio vultus eorum respondebit eis. Et haec poena est vermis conscientiae.
|#11 Intelligite haec qui obliviscimini Deum. Hic hortatur ad peccatorum considerationem. Et primo ad
considerandum Dei severitatem. Secundo ostendit, quid sit acceptum Deo in sacrificiis. Primo ergo hortatur ad
intelligendum; unde dicit, intelligite haec qui obliviscimini Deum, scilicet quae dicta sunt considerate. Et hoc
necessarium est, quia estis obliti Dei: Deut. 32: oblitus es Dei creatoris tui. Secundo, quid intelligat, nequando
rapiat, scilicet diabolus, et non sit qui eripiat, scilicet de ejus potestate. Quando diabolus rapit ad poenam inferni,
non est qui eripiat. Aliquando rapit ad peccatum, et Deus eripit peccatorem: Psal. 90: eripiat eum. Quod non
eripiat de potestate diaboli ad poenam, non est ex impotentia, sed ex sua justitia non vult. Sacrificium laudis
honorificabit me. Hic concludit, quid sit acceptum Deo in sacrificiis. Et ostendit duplicem fructum in eis.
Unus fructus ex parte Dei, ut excellentia ejus manifestetur; et hoc fit per sacrificium laudis vocalis: 1 corinth. 10:
omnia in gloriam Dei, facite.
Alius fructus est ex parte nostra, scilicet vera salus; unde dicit, et illic iter quo ostendam illi salutare Dei, idest ad
videndum Deum: isa. 52: levaverunt vocem: simul laudabunt. Hieronymus habet, et qui ordinate ambulat,
ostendam illi salutare Dei; quasi dicat, duo autem necessaria sunt ad salutem, idest sacrificium laudis, et quod
ordinate ambules.

|+50 Pars 50
|#1 In praecedentibus Psalmis hujus decadis videtur Psalmista egisse de his quae pertinent ad statum regni,
cujus gloriam descripsit, et alios ad eam invitavit; nunc autem quia gloria hujus regni impedita est per peccatum,
agit de abolitione peccati.
Ubi duo consideranda sunt. Primum, quod in ordine Psalmorum hic Psalmus est quinquagesimus, et hic est
numerus jubilaeus, ut dicitur Levit. 27, in quo fiebat remissio omnium debitorum. Unde congruit hic numerus
huic Psalmo, in quo agit de plena remissione peccatorum. Similiter quantum ad poenitentiales iste ponitur
quartus, et convenienter: nam primus pertinet ad cordis contritionem: unde dicit, Ps. 6: lavabo per singulas
noctes etc.. Secundus pertinet ad oris confessionem, Ps. 31: dixi confitebor etc.. Tertius pertinet ad
satisfactionem; unde dicit, Ps. 37: afflictus sum etc.. Hic autem quartus pertinet ad effectum poenitentiae. In quo
ostenditur quomodo poenitentia restaurat hominem ad perfectum: et ideo inter omnes alios Psalmus iste magis
frequentatur in ecclesia, quia iste solum implorat misericordiam, et sic impetrat veniam; et hoc facile est, et
cuilibet potest competere. In aliis autem sex Psalmis poenitentialibus sunt quaedam gravia, sicut, Ps. 6: lavabo
per singulas noctes lectum meum.
Et Ps. 101: et cinerem tamquam panem manducabam etc., quae non possunt cuilibet competere.
Titulus talis est, Psalmus David quando venit ad eum Nathan propheta cum intravit ad bersabee.
Haec historia habetur expresse 2 Reg. 11 et 12 cap.
Quando David erat in prosperitate, vidit mulierem lavantem se, et concupivit eam, et adulteravit, et fecit occidere
virum ejus. Et hoc displicuit Deo, et missus est ad eum Nathan propheta, et reduxit eum in detestationem sui
peccati, sub similitudine ovis perditae. Et David dixit, peccavi Domino. Et dimissum est ei peccatum. Et haec est
materia hujus Psalmi, scilicet dimissio peccati. Sed sciendum est in titulo hujus Psalmi, quod David in aliis
Psalmis loquitur de aliis; sicut ibi, Ps. 21: Deus Deus meus, loquitur praenuntians passionem Christi; et sic in
diversis Psalmis loquitur de diversis; sed istum Psalmum propter seipsum fecit. In quo ostendit culpam quam
fecit mundo manifestam, et similiter veniam; et sic impletur illud quod Dominus dixit, 2 Reg. 12: tu fecisti hoc
in occulto; et ego faciam illud manifestum. Ratio autem hujus manifestationis est divina misericordia; nam utilis
est justis haec manifestatio, ut non praesumant de sua justitia; quia si David post tot victorias, post donum
spiritus sancti, post tantam familiaritatem cum Deo et prophetiam peccavit, quantum debemus cavere nos, qui
fragiles et peccatores sumus? 1 Cor. 10: qui se existimat stare, videat ne cadat. Item utilis est peccatoribus, ut
non desperent. Prov. 24: si desperaveris lapsus, in die angustiae imminuetur fortitudo tua; nam David post
homicidium et adulterium recuperavit gratiam prophetiae. Notandus est autem modus loquendi in titulo: quando
venit: ubi designat veniam, de qua agitur in Psalmo, quia per eum audivit eum Dominus, et transtulit peccatum
illius; sed cum dicit, quando intravit ad bersabee, designatur culpa. Ubi duo ostensa sunt. Primum, quod nominat
212

