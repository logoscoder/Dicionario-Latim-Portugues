gloriam nomini ejus. Ipse in se gloriosus est; sed nomen ejus debet in nobis gloriosum esse, idest ut in notitia
nostra sit gloriosum. Et quo sit ipse in nobis gloriosus et clarus, debemus ei honorem dare: et ideo dicit, adorate
Dominum in atrio sancto ejus, idest in ecclesia ista, quae est sicut atrium caeleste. Vel in atrio, idest in mente:
joan. 4: veri adoratores etc..
|#4 Vox Domini super aquas etc.. Hic ponit divina beneficia. Et primo praeterita. Secundo futura, ibi, Dominus
diluvium etc.. Circa primum duo facit. Primo enumerat beneficia praestita.
Secundo concludit gratiarum actionem, ibi, et in templo ejus. Praestita beneficia possunt exponi figuraliter et
mystice. Figuraliter quidem; et sic in prima parte ponit duo beneficia praestita: scilicet in exitu, secundo post
exitum de eo, ibi, vox Domini confringentis. Et primo commemorat beneficium eductionis de Aegypto. Secundo
manifestat illud. Dicit ergo. Vox, idest imperium, Domini, fuit super aquas, maris divisi, ut dicitur Exod. 14. Et
magnificat hoc tripliciter. Primo ex parte auctoritatis. Deus majestatis, qui scilicet est ipsa majestas: Isai. 6: plena
erat omnis terra majestate ejus. Intonuit, quia cum elevasset Moyses manus, flavit ventus. Et hunc flatum dicit,
intonuit, quia tonitruum ex commotione ventorum fit. Item ex parte materiae: quia siccavit non parvas aquas, sed
multas, scilicet maris: isa. 41: numquid non siccasti mare? Sap. 10: transvexit eos per aquam nimiam. Item ex
parte effectus, ex hoc quod fuit magnae virtutis in hoc quod dejecit inimicos: Exod. 15: dextera tua Domine,
percussit inimicum: propter quod dicitur, vox Domini in virtute. Item alius effectus est magnificentiae; unde
dicit, vox Domini in magnificentia, quia fecit transire per siccum mare; unde sequitur ibidem, scilicet exo. 15:
magnificus in sanctitate, terribilis atque laudabilis etc.. Vox Domini confringentis cedros, et confringet Dominus
etc..
|#5 Consequenter commemorat beneficia praestita post transitum. Et hoc potest dupliciter intelligi.
Primo per remotionem a malo. Secundo per collationem bonorum, ibi, vox Domini concutientis.
Circa primum duo facit. Primo ponit beneficium.
Secundo facilitatem conferendi beneficium, ibi, et comminuet dicit ergo, vox Domini confringentis cedros. Cedri
sunt homines magni: et signat Amorrhaeos qui erant magni et fortes: Amos 2: exterminavi ante faciem ejus
Amorrhaeum, cujus altitudo cedrorum altitudo illius, et fortis ipse quasi quercus. Item in tota terra quae promissa
erat eis, erant Amorrhaei et aliae gentes, quae non poterant exterminari et subjugari usque ad tempus David.
Omnes Amorrhaei adhuc habitabant circa Libanum, ut dicitur Josue 15. Et ideo dicit, confringet Dominus cedros
Libani, idest Amorrhaeos, qui adhuc habitabant ibi, et comminuet eos tamquam vitulum Libani, et Saron
tamquam filium unicornium. Hebraei habent sic, et comminuet eas tamquam vitulum Libani et Saron sicut filium
bubalorum. Et est sensus litteralis: quia differentia est inter bubalos et boves; quia bubali in paludibus nutriuntur,
boves autem in montibus.
Erant enim in monte Libani multa pascua in quo crescebant magni cedri. Item erant ibi vituli, et boves. Dicit
ergo, ita erit facile Deo comminuere cedros Libani, sicut si comminueret vitulum Saron. Saron est locus quidam:
isa. 35: decor carmeli et Saron. Hic locus est aquosus, ubi bubali pascuntur; quasi dicat, etiam Saron comminuet
sicut filium bubali, vel vitulum. Mystice vox Domini super aquas. Duplex beneficium innuit, scilicet
conversionis et donorum quae dantur conversis. Vox Domini in virtute. Secundum mysterium potest dupliciter
exponi. Uno modo, ut referatur ad praedicationem Christi; et sic agitur de conversione Judaeorum et gentium:
Judaeorum, cum dicit, super aquas. Homines assimilantur aquis: quia sicut aquae homines fluunt, et non
revertuntur, 2 Reg. 14. Unde super aquas dicitur vox, idest praedicatio Domini, idest super populum Judaeorum,
quia ex doctrina Dei nondum incarnati, sed expectati, Judaei conversi sunt ad Deum. De conversione gentium
sequitur cum dicit, Deus majestatis intonuit.
Tonitruum formatur in nube, in qua signatur ipsa incarnatio quae est sicut nubes; isa. 19: ecce Dominus ascendit
super nubem levem. Deus ergo majestatis intonuit, idest omnipotens intonuit per praedicationem de nube carnis
suae: job 37: tonabit voce sua mirabiliter. Et dicit, super aquas multas; quia vox Domini incarnati fuit non tantum
super Judaeos, sed super gentiles: isa. 49: dedi te in lucem gentium etc.. Vel, super aquas, baptismi: unde ex
tempore quo Christus est baptizatus, iste Psalmus cantatur, vox Domini in virtute. Supra Psalmista secundum
mysticum intellectum tetigit mysterium conversionis Judaeorum et gentium; hic autem ponit beneficium
temporalium donorum: et circa hoc tria facit. Primo proponit spiritualia dona. Secundum ponit vitiorum
extirpationem quae sequitur ex eis, ibi, vox Domini confringentis. Tertio profectionem seu promotionem ad bona
ibi, vox Domini praeparantis.
In spiritualibus donis haec est differentia, quia quibus dantur spiritualia dona, quibusdam dantur ad ea quae
conveniunt communiter, et agenda sunt, et sunt de necessitate salutis: quibusdam ad quaedam ardua, sicut ad
miracula facienda, et hujusmodi.
Quantum ad primum dicit, vox Domini in virtute; idest ex imperio Domini datur virtus ad implendum praecepta.
Quantum ad secundum dicit, vox Domini in magnificentia, idest ex imperio Domini datur virtus sanctis suis
magna faciendi: Ps. 67: super Israel magnificentia ejus. Glossa haec adaptat donis spiritus sancti. Et primum,
scilicet conversionem fidelium ad donum timoris qui fit divina virtute, ad quam pertinet timores admittere.

107

