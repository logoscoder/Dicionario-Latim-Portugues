hoc quod humilem salvum facies, ostendit te cum sancto sanctum esse: Jacobi 4: humilibus dat gratiam: Matth.
19: sinite parvulos venire ad me, talium enim est regnum caelorum: psalm. 137: excelsus Dominus, et humilia
respicit. Quare cum perverso perverteris? quia oculos superborum humiliabis: Luc. 14: omnis qui se exaltat
humiliabitur: isa. 2: oculi sublimes humiliati sunt, et incurvabitur altitudo virorum. Et dicit, oculos, quia superbia
in hoc consistit, quod homo aspectum suum ad majora quam sit sua proportio, erigit: isa. 16: superbia ejus et
arrogantia ejus plusquam fortitudo ejus. Et ideo psalm. 130: Domine non est exaltatum cor meum, neque elati
sunt oculi mei.
|#16 Quoniam. Hic convertit se ad orationem; quasi dicat: ita justus es. Quoniam tu illuminas lucernam meam.
Et duo facit. Primo refert gratiarum actionem de beneficio suscepto. Secundo ponit petitionem de suscipiendo,
ibi, Deus meus, illumina tenebras meas. Dicit ergo, tu illuminas etc.. Hoc totum potest secundum litteram
dupliciter exponi: ut per lucernam intelligatur prosperitas, per tenebras intelligatur adversitas. Sicut quando
homo est laetus, videntur sibi clara omnia; quando est tristis, videntur sibi omnia obscurari. Hoc est ergo quod
dicit, quoniam tu illuminas lucernam meam Domine, quia tu dedisti mihi prosperitatem, et continue das: illumina
tenebras meas, idest si quid adversitatis remansit in me, expelle et remove a me. Alio modo potest intelligi
moraliter, ut per lucernam intelligatur mens sive anima hominis: Prov. 20: lucerna Domini spiramentum
hominis.
Mens ergo hominis est quasi lucerna Dei accensa divino lumine: Psal. 4: signatum est super nos etc..
Quamdiu sine peccato sumus, lucerna nostra accensa est, idest anima nostra splendet lumine gratiae; sed quando
aliquid tenebrae corruptibilis carnis remanet, est extincta: Rom. 7: ego ipse mente servio legi Dei, carne autem
legi peccati.
Et hoc est quod dicit, quoniam tu illuminas lucernam meam, idest quia anima mea illuminata est lumine gratiae.
Illumina tenebras meas, idest remove a me defectus et corruptiones, per quae homo incidit in tenebras. Vel potest
legi allegorice, ut dicantur verba quasi ex persona Christi, vel cujuscumque viri justi. In ecclesia sunt multi
lucentes, sicut fideles et sancti: Philip. 2: inter quos lucetis sicut luminaria in mundo, verbum vitae continentes.
Item multi tenebrosi, sicut infideles et peccatores: Ephes. 5: eratis aliquando tenebrae etc.. Ergo homo orans pro
ecclesia vel ecclesia pro se, dicit, quoniam tu illuminas lucernam meam, idest fideles qui lucent, illumina
tenebras, idest peccatores.
|#17 Spem exauditionis ponit cum dicit, quoniam.
Hic facit duo. Primo tangit liberationem a malo. Secundo victoriam super malo. Dicit ergo, oro quia spero, in te,
idest in virtute tua, eripiar a tentatione, idest a quacumque tribulatione sive impugnatione: 1 Cor. 10: fidelis Deus
qui non patietur vos tentari supra id quod potestis. Et in Deo meo transgrediar murum, idest victoriam a peccato
virtute Dei habebo. Tunc enim hostis habet victoriam civitatis, quando transgreditur murum. Murus iste est
quaecumque difficultas quae impedit nos ad bene operandum, sive peccata quae provocant nos ad male
faciendum.
Hieronymus dicit, frangam murum, quia non possumus esse in mundo sine peccato: 1 joan. 1: si dixerimus quia
peccatum non habemus etc..
Sed transgredimur, quia superamus illud, dum non consentimus concupiscentiis ejus.
|#18 Sequitur, Deus. Supra commemoravit in generali beneficia quae in futurum expectat a Deo, quia, in te
eripiar etc.: hic in speciali prosequitur ea. Et notandum, quod loquitur ad modum habentis adversitatem et
adversarios de quibus sperat victoriam: in qua triplex est gradus. Primo, ut persequatur adversarios fugientes, et
sicut captos destruat. Secundo ut in eis regnet, ibi, et praecinxisti me. Tertia, ut exaltetur, ibi, et eripies me. Circa
primum tria facit. Primo commendat suum adjutorem, scilicet Deum. Secundo, ostendit quomodo a Deo jam data
sunt ei quaedam, per quae idoneus est ad persequendum eos.
Tertio agit de persecutione. Secunda, ibi, Deus qui praecinxisti. Tertia, ibi, persequar. Prima in duo.
Primo commendat Deum. Secundo commendationem probat, ibi, quoniam quis etc.. Commendat ergo Deum de
tribus: quod sit justus in opere, verax in sermone, et quod sit misericors in subventione.
Quantum ad primum dicit, eripiar a tentatione, dum considero divinae justitiae puritatem, quia, Deus meus
impolluta via ejus. Iterum dum considero ejus dispositionem, quia nihil injustum est in eo: Ezech. 18: numquid
via mea aequa non est, et non magis viae tuae pravae sunt? vel via Dei per quam Deus vadit ad animam est
impolluta. Et est: haec charitas: 1 Cor. 12: adhuc excellentiorem viam vobis demonstro, idest ut securi eatis.
Haec est impolluta, quia charitas non agit perperam, idest perverse. Vel via Dei est ipse Christus, quia peccatum
non fecit: isa. 35: via sancta vocabitur, et non transibit per eam pollutus: et erit via recta, ita ut stultus non erret
per eam. Vel via Christi est virgo beata: Psal. 76: in mari via tua haec est impolluta: can. 4: tota pulchra es,
amica mea etc.. Is. 54: dilata locum tentorii tui. Quantum ad secundum dicit, eloquia Domini. Et loquitur ad
similitudinem auri et argenti, quod si sit purum, probatur per ignem. Unde sicut aurum per ignem purgatum nihil
habet impuritatis, ita sunt purgata verba Domini: Prov. 8: justi sunt omnes sermones mei, et non est in eis
quidquam contrarium atque perversum etc.. Igne examinata: Psal. 11: eloquia Domini eloquia casta, argentum
62

