Primo enim proponit dolosum ingressum. Secundo fictum verbum. Tertio insidiosum animum. Dicit ergo, si
ingrediebatur ut videret. Hieronymus habet, ut visitaret; quasi dicat, non veniebant causa amicitiae, sed causa
explorandi. Sic veniebant principes Judaeorum ut caperent Jesum. Sic etiam post mortem Christi multi ingressi
sunt ecclesiam, ut caperent et insidiarentur sanctis viris. Hoc est quod apostolus dicit Gal. 2: propter
subintroductos falsos fratres, qui subintroierunt explorare libertatem nostram. Quantum ad secundum dicit, vana
loquebatur, idest falsa loquebatur populus Judaeorum contra Christum, quia ore verba dulcia simulabat: Matth.
22: Magister, scimus quia verax es: et interius moliebatur mortem: Ps. 11: vana locuti sunt unusquisque ad
proximum suum, labia dolosa in corde et corde locuti sunt.
Quantum ad tertium dicit, cor ejus congregavit iniquitatem sibi. Animus insidiosus est ille qui congregat verba
ex quibus virum justum offendat.
Isti enim non faciunt sicut apes quae congregant mel; sed sicut scarabaei qui congregant stercus. Sed boni
congregant mel, quia de divina dulcedine alios dulcorant. Et ideo dicit, cor ejus congregavit iniquitatem sibi. Et
dicit, sibi, idest contra se: Prov. 1: ipsi contra sanguinem suum insidiantur.
Vel, sibi, idest ad suum desiderium consequendum: quia si eum in aliquo malo comprehenderent, multum
gauderent: Eccl. 18: si praestes animae tuae concupiscentias ejus, faciet te in gaudium inimicis tuis: sic dicebant
contra Christum, Matth. 27: recordati sumus quia seductor ille etc.. Consequenter ostenditur insidiarum effectus,
quia egredientes detrahebant; unde dicit, egrediebatur foras, et loquebatur in idipsum. Egrediebatur, vel a
simulatione, vel a malitia, vel a familiaritate, vel ab amicitia: quia ante erat et videbatur quasi amicus, et sic
loquebatur in idipsum, idest falsum, sicut prius et falsitatis verba. Vel egrediebatur foras a sinu veritatis, vel ab
amicitia quam simulabat, vel ab ecclesia, vel societate Christi: joan. 6: multi discipulorum abierunt retro.
|#5 Adversum. Hic ostendit malum consilium eorum, quomodo noceant. Et primo ponit consilium inimicorum.
Secundo ostendit quod in hoc etiam convenerunt aliqui amici boni, ibi, homo pacis.
Et primo ponit ordinem consiliandi, ostendens quod primo conveniunt consiliantes. Secundo discutiunt de quo
consiliant. Tertio determinant quid sit faciendum.
Et haec tria describit hic. Dicit ergo, omnes inimici mei subsannabant adversum me, Glossa, egrediebatur. Et
post sequitur in idipsum etc.. Et hoc in littera Hieronymi habetur, tamen non est vis. Et dicit, subsannabant, idest
silenter loquebantur; et hic est modus specialiter in consiliariis, et maxime de malis consiliis et malis hominibus,
qui in occulto hoc faciunt: Lev. 19: non eris criminator nec susurro in populis: Eccl. 28: susurro et bilinguis
maledictus etc..
Et dicit, adversum me. Et ita non sunt bona consilia, sed mala: Ps. 35: iniquitatem meditatus est in cubili suo. Et
ideo cogitabant mala mihi: Ps. 1: beatus vir qui non abiit etc.. Verbum iniquum constituerunt adversum me, idest
injustum.
Hoc ergo determinaverunt in eorum Concilio: joan. 11: expedit vobis ut unus homo moriatur pro populo. Et ex
illa hora cogitaverunt etc..
Matth. 21: hic est haeres, venite occidamus eum: Sap. 2: morte turpissima condemnemus eum.
Hoc verbum iniquum habetur Hier. 18: tu scis, Domine, consilium eorum adversum me in malum et mortem.
Numquid qui dormit non adjiciet ut resurgat? hic ponit rationem eorum pravae determinationis. Ly non,
superfluit: quasi dicat, qui dormit, non resurget: quasi dicat, si occiderimus eum, non resurget: Sap. 2: non est
qui agnitus sit reversus ab inferis. Et ideo resurrectionem credebant seductionem. Vel aliter.
Numquid qui dormit etc. Ut ly non construatur cum ly adjiciet, et sit sensus, ut sint verba ecclesiae eis
insultantis; quasi dicat, vos constituistis eum occidere, sed frustra hoc fecistis, quia resurget; unde dicit, numquid
qui dormit non adjiciet ut resurgat? et dicit, dormit, quia etiam hoc dicitur Dan. 12: multi de his qui dormierunt
in pulvere terrae evigilabunt: nam simpliciter mors Christi dormitio fuit, quia ipse seipsum posuit in mortem, et
mortuus est non per violentiam, sed per propriam voluntatem. Et ideo habuit potestatem sumendi animam virtute
divinitatis: 2 Cor. 13: si mortuus est ex infirmitate, vivit tamen ex virtute Dei.
|#6 Etenim homo pacis meae in quo speravi. Supra proposuit Psalmista consilium inimicorum tractantium
mortem Christi; hic autem introducit consilium amicorum. Et quia ipse Christus, joan. 13, istud verbum
introducit de Juda, ideo nos de Christo hic exponamus. Ubi duo facit. Primo describitur conditio ejus. Secundo
culpa. Conditio personae Judae describitur ex tribus, quae aggravant peccatum: quia amicus, quia familiaris, et
quia beneficiatus. Dicit ergo quantum ad primum: etenim homo pacis meae. Dixit supra quod dormivit, id
procurante proditore. Vel, verbum iniquum constituerunt adversum me inimici.
Sed non est mirum, quia, homo pacis meae, quia Judas inter amicos reputabatur. Haec autem prophetia contigit
facto, quia osculo prodidit Christum, quod est signum amicitiae et pacis. Unde Dominus dixit Luc. 22: Juda,
osculo tradis filium hominis? Ps. 27: loquuntur pacem cum proximo suo etc..
Hier. 20: audivi contumelias multorum, et terrorem in circuitu ab omnibus viris qui erant pacifici ei, et
custodientes latus meum. Item familiaris erat; unde, in quo sperabam. Sed numquid deceptus est Christus in spe
sua? non. Et ideo dicit, in quo sperabam, idest in quo videbar sperare, idest confidere, quia commiserat ei
dispensationem rerum suarum. Vel, in quo sperabam, idest talis conditionis: et ita me habebam ad eum quod
173

