Secundo dictorum rationem, ibi, quoniam pater meus. Petit ergo divinum auxilium dicens, peto videre faciem
tuam, sed ad hoc pervenire non possum per me: ergo, tu esto adjutor meus, ut ad hoc perveniam: Ps. 120:
auxilium meum a Domino.
Sed quantum ad superficiem non videtur ista littera recta esse, quia melius videtur dicendum esse, adjutor meus
es tu, et sic habetur in Hebraico, scilicet auxilium meum fuisti. Et secundum hoc commemorat beneficium; quasi
dicat, adjutor fuisti. Non ergo de cetero, derelinquas me. Et petit duo removeri, scilicet ipsam desertionem et
contemptum interiorem: nam si homo sibi derelinquitur, perit. Oseae 13: perditio tua, Israel, ex te. Deserit autem
aliquis aliquem, quia despicit eum. Et Deus despicit nos, quia sumus fragiles per naturam, et corrupti per culpam;
et ideo dicit, neque despicias me Deus. Et quare hoc? quia tu me creasti, et es, salutaris meus, idest tu me
salvasti.
Nullus autem despicit opera sua: Ps. 137: opera manuum tuarum ne despicias. Consequenter ponitur ratio
dictorum; unde sequitur, quoniam pater meus et mater mea dereliquerunt me, Dominus autem assumpsit me;
quasi dicat: quia inveni te adjutorem in omnibus aliis deficientibus, ne despicias me. Et sic primo ponit defectum
humani auxilii. Secundo ponit auxilium divinum.
Haec littera legitur dupliciter. Uno modo de David ad litteram, sicut habetur in historia 1 Reg. 16: quando fuit
David unctus, Isai praesentavit majores filios; Dominus autem elegit David, quia Samuel petiit eum. Vel potest
legi in persona viri justi, quia ad litteram speranti in Domino, deficit omne humanum auxilium: job 19:
dereliquerunt me propinqui mei; et qui me noverant, obliti sunt mei. Eccl. 51: circumspiciens eram ad adjutorium
hominum, et non erat.
Sed Dominus hunc assumpsit et assumit curae suae, et hoc melius est: Ps. 64: beatus quem elegisti et assumpsisti
etc.. Mystice autem, pater meus, idest Adam, et mater mea, idest eva, dereliquerunt me, idest desertioni me
exposuerunt per peccatum. Vel, pater meus, idest diabolus, quia pater meus fuit in statu peccati: dereliquit me,
quia non habet potestatem in me, mater mea, Babylon, dereliquerunt me, idest contempserunt me.
Et hoc quia, Dominus assumpsit me.
|#11 Legem. Supra Psalmista posuit duas petitiones: prima fuit de divinae faciei prospectu; secunda de divinae
protectionis auxilio; hic autem ponit aliam petitionem de directione viae suae: et circa hoc duo facit. Primo ponit
petitionem. Secundo ostendit necessitatem, ibi, propter inimicos.
Circa primum duo facit. Primo ponit legis petitionem.
Secundo petit directionem in his quae sunt legis, ibi, et dirige. Dixerat supra, unam etc.; et quid hoc sit
explicavit, scilicet videre faciem tuam. Et quia ad hanc visionem, cum sit ardua, pervenitur quadam ardua via,
per quam nullus vadit sine auxilio Dei, petit illud tribui: Ps. 83: beatus vir cujus est auxilium abs te, quia ibunt de
virtute in virtutem. Quia vero qui per viam ignotam vadit, indiget ductore, petit eum, dicens, legem pone mihi
Domine, in via tua; quasi dicat: imminet mihi ascendere per viam, in qua peto ut ponas mihi legem. Lex est
regula agendorum. In hac via proceditur per actus virtutum; et ideo necessaria est lex, quae est regula actuum
humanorum; quasi dicat: da mihi regulam qualiter ambulem.
Hieronymus habet sic, illuxit mihi Dominus viam: Prov. 6: mandatum lucerna est, et lex lux. Dare legem est
illustrare. Sed quandoque scit aliquis in universali quid sit fiendum, sed non scit in particulari, praecipue propter
seductores. Et contra hoc petit dicens, dirige me in semitam rectam: isa. 26: semita justi recta est, rectus callis
justi ad ambulandum. Et hoc. Propter inimicos meos. Haec est causa quare peto dirigi in semita recta. Quia ille
qui scit viam, et via est recta, securus incedit si non inveniat adversarium; sed quando inimicum vel adversarium
suum invenit, indiget protectione et directione: Ps. 141: in via hac qua ambulabam, absconderunt laqueum mihi.
Isti inimici nostri sunt concupiscentiae carnis, prava desideria, Daemones, pravi homines, sive peccatores, qui
obsistunt in via eundi ad Deum.
|#12 Ne tradideris. Hic exponit quod dictum est; et duo dicit. Primo petit liberari ab inimicorum periculo.
Secundo ostendit se inimicos habere, ibi, quoniam insurrexerunt. Dicit ergo: ne tradideris me in animas
tribulantium me; quasi dicat: sic peto dirigi in via, quod non incidam in potestatem inimicorum. Et non dicit in
manus, sed in animas, idest in voluntates. Sed contingit quod sancti traduntur in manus inimicorum, quia terra
data est in manus impii, ut dicitur job 9. Sed non in animas; quia voluntatis eorum est ut trahantur ad malum, sed
Deus hoc non permittit: Eccl. 18: si praestes animae tuae concupiscentias tuas, faciet te in gaudium inimicis tuis.
Quoniam insurrexerunt. Hic ostendit se habere inimicos.
Et primo ponit eorum conatum. Secundo eorum defectum. Dico, propter inimicos, et hoc, quoniam insurrexerunt
in me testes iniqui. Haec verba exponuntur tripliciter: historice, allegorice et moraliter: historice, quia ad litteram
aliqui mali testes falsum dixerunt contra David, scilicet doeg idumaeus qui accusavit sacerdotem et David, et alii.
Allegorice de Christo, contra quem iniqui testes accusantes eum insurrexerunt: Matth. 26: novissime venerunt
etc.. Moraliter, quia contra unumquemque justum falsi testes quandoque sunt falsi doctores, sua doctrina
conantes a recta via alios declinare: isa. 5: vae qui dicunt malum bonum et bonum malum. Item adulatores
dicuntur testes falsi: isa. 3: popule meus, qui te beatum dicunt, ipsi te decipiunt: Prov. 19: testis falsus non erit
impunitus. Et mentita est etc..
102

