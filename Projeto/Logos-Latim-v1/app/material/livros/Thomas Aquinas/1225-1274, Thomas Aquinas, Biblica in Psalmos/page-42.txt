Jacob. 1: omne datum optimum etc.. Et dicit, bona, quia sunt quaedam bona temporalia quae Dominus tribuit:
Matth. 15: tradidit illis bona sua, et uni dedit quinque talenta etc.. Item, bona spiritualia, quae sunt bona gratiae et
virtutes: 1 Cor. 12: divisiones gratiarum sunt etc.. Haec omnia operatur unus atque idem spiritus, dividens
singulis prout vult job 2: si bona suscepimus de manu Domini etc.. Item bona gloriae: Psal. 26: credo videre
bona Domini in terra viventium.
Haec omnia bona tribuit Dominus; et ideo merito laudandus est: Eccl. Ult. Danti mihi sapientiam, dabo gloriam.
Tertium est bonum opus, de quo subjungitur, psallam, idest operabor. Psallere est manu tangere Psalterium.
Hieronymus: semper aliquid boni facito, ut te diabolus inveniat occupatum; Matth. 12: cum immundus spiritus
exierit ab homine etc. Usque ingressi habitant ibi etc.. Fiunt etc.. Nomen Domini, idest ad laudem nominis
Domini altissimi: Luc. 1: gloria in altissimis Deo: Matth. 5: sic luceat lux vestra coram hominibus, ut videant
etc..

|+13 Pars 13
|#1 Supra Psalmista exprobravit dolositatem inimicorum; hic ponit eorum malitiam. Titulus, in finem Psalmus
David. Et circa hoc duo facit. Primo manifestat eorum malitiam. Secundo ponit spem liberationis suae ab eis, ibi,
nonne cognoscent etc..
Et circa primum duo facit. Primo proponit eorum malitiam. Secundo certificat hanc malitiam eis inesse, ibi,
Dominus de caelo etc.. Prima in duo. Primo proponit radicem malitiae eorum. Secundo processum malitiae,
corrupti sunt etc. Sicut dicitur Eccl. 10: initium omnis peccati superbia, et initium superbiae hominis apostatare a
Deo.
Quod homo ergo non habeat Deum in corde, principium malitiae est; et ideo dicit, dixit insipiens in corde suo,
non est Deus: sapien. 1: in malevolam animam non introibit sapientia, aut habitabit in corpore subdito peccatis.
Sed numquid potest dicere? dicere in corde est cogitare. Sed numquid potest cogitare Deum non esse? Anselmus
dicit, quod nullus potest. Item Damascenus. Cognitio Dei naturaliter omnibus est inserta: naturaliter cognita
nullus potest cogitare non esse.
Sed sciendum, quod de cognitione Dei dupliciter loqui possumus: scilicet secundum se, vel quoad nos. Si primo
modo, sic procul dubio non potest cogitari non esse: nulla enim propositio potest cogitari falsa ex sua natura,
cujus praedicatum includitur in definitione subjecti. Notandum est autem, quod in Deo est aliter esse quam in
aliis; quia esse Dei est ejus substantia. Ergo qui dicit Deum secundum se, dicit ipsum esse; et ideo secundum se
non potest cogitari non esse. Et verbum Damasceni solvitur: quia quod naturaliter insertum est, indeterminate
scitur, scilicet quod Deus sit, sed non idem: quod Deus: sed per fidem habetur. Deus dicitur a theos quod est
ardere omnem malitiam. Tunc ergo dicit aliquis quod non est Deus, quando cogitat quod non est omnipotens: et
quod non habet curam rerum humanarum: job 21: quis est omnipotens ut serviamus ei? potest referri ad Judaeos
dicentes Christum hominem purum esse, non Deum.
Jo. 10: tu homo cum sis, facis teipsum Deum.
Qui Judaei, non credentes ipsum qui promissus erat in lege, dicunt, non est Deus, iste scilicet qui nobis praedicat.
Et hoc dixit, insipiens, quia Dei sapientiam recipere noluerunt habentes oculos mentis excaecatos; Ps. 81:
nescierunt neque intellexerunt.
Sap. 2: excaecavit enim eos malitia eorum. Vel hic reprehenditur peccator. Primo de peccato cordis in consensu,
ibi, dixit insipiens. Secundo de peccato operis, ibi, corrupti sunt. Tertio de peccato consuetudinis, ibi, et
abominabiles. Primo vocat peccatorem insipientem; quia sapientiam non habet, ut dicit etc.. Item quia non
sapiunt ei spiritualia; 1 Cor. 2: animalis homo non percipit quae Dei sunt. Consequenter ponitur processus
malitiae, corrupti sunt et abominabiles. Sicut duae partes justitiae sunt facere bonum et vitare malum; sic
injustitiae duae partes sunt, facere malum et vitare bonum.
Et primo ponit primam partem. Secundo secundam.
Circa primam duo ponit. Primo perversitatem vitiorum.
Secundo abominationem eorum. In corporibus sequitur corruptio per exhalationem naturalis caloris expulsi ab
extraneo calore. Calor namque naturalis animae est amor Dei. Quando ergo subintrat extraneus amor
concupiscentiae, et aliorum peccatorum, recedit Deus. Et ideo cum dixit, non est Deus, statim subdit, corrupti
sunt: Hier. 5: negaverunt Deum, et dixerunt, non est ipse, scilicet peccatorum damnator, justorum remunerator:
Eccl. 21: cor fatui, scilicet peccatoris, quasi vas confractum.
Corrupti ergo sunt, peccatores per malum actum: jo. 3: erant autem eorum mala opera: quia postquam per
consensum amittunt bona gratuita, corrumpuntur in eis naturalia; et ideo sequitur eos poena: Ps. 96: ignis ante
ipsum praecedet, et inflammabit in circuitu inimicos ejus.
Item quando corpus putrescit, redditur abominabile.
Sic anima hominis, quamdiu amor Dei est in ea, est Deo accepta; sed quando corrumpitur per peccatum, fit
abominabilis. Abominabile est quod humanus appetitus refugit: et ideo dicit, et abominabiles facti sunt, scilicet
Deo et hominibus peccatores per consuetudinem peccandi: Hier. 2: quam vilis facta es nimis, iterans vias tuas.
42

