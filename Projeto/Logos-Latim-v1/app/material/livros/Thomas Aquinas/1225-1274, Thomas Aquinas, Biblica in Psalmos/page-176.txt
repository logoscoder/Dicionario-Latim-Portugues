Vir autem perfectus est sicut cervus in petra stabilitus.
Ps. 17: qui perfecit pedes meos tanquam cervorum. Sitivit anima mea. Hic jam comedit, idest destruxit
peccatum. Eccl. 21: quasi a facie colubri, fuge peccatum. Et ideo nihil habet in mundo quod concupiscat; et ideo
desiderat venire ad fontem vitae. Et ideo, quia istis convenit haec similitudo, scilicet catechumenis et viris
perfectis, ideo cantatur Psalmus iste in officio baptismi in sabbato sancto et Pentecostes quando fit solemne
baptisma, quantum ad catechumenos.
Item cantatur cum exequiis mortuorum, quia convenit viris perfectis accedere ad fontem vitae aeternae.
Ita desiderat anima mea ad te Deus. Hic adaptat similitudinem. Anima mea desiderat interiori affectu. Isa. 26:
anima mea desideravit te in nocte. Thren. 3: pars mea Dominus, dixit anima mea. Sed numquid in Deo est fons
aquarum? ita; unde dicit, sitivit anima mea ad Deum fontem vivum. Fons dicitur, qui scaturit et producit aquas
vivas, et qui jugiter et indeficienter emittit aquas. Omnis aqua gratiarum ab illo fonte emanat, scilicet a Deo
patre. Jer. 2: dereliquerunt fontem aquae vivae. Item emanat a filio, etiam inquantum Deus. Psal. 35: apud te est
fons vitae. Fons sapientiae verbum Dei est, Eccl. 1.
Item a spiritu sancto. Joan. 4: fiat in eo fons aquae salientis in vitam aeternam. Et joan. 7: hoc autem dixit de
spiritu quem accepturi erant credentes in eum. Ergo quia ipse est fons, anima mea sitivit ad eum. Sitis designat
desiderium cum anxietate. Ita iste designat se pati anxietatem, non solum ex dilatione rei desideratae, sed propter
mala quae hic affligunt. Matth. 5: beati qui esuriunt et sitiunt justitiam, quoniam ipsi saturabuntur.
Sed de hoc fonte desiderat hoc, scilicet, quando veniam.
Haec verba desiderantis sunt, et exprimunt desiderium catechumeni ad baptismum; et sic est sensus: quando
veniam ad sacrum Christi baptisma? mat. 21, venite ad me etc.. Psal. 33: venite filii etc..
Hoc, ut dicit Augustinus, convenit catechumenis quia a principio catechumeni, quousque adulti non fuissent, non
admittebantur ad sacra mysteria, sed usque ad evangelium poterant interesse; unde dicit, quando veniam et
apparebo. Ad litteram, cum aliis, ante faciem Domini, idest ad sacramenta Christi.
Item convenit viris perfectis: et est sensus, quando veniam et apparebo, idest ut videam te facie ad faciem, quia
modo sum procul a te, quia video te per fidem? sed quando videbo te per speciem, tunc ero prope. Phil. 1:
desiderium habens dissolvi, et esse cum Christo. Et non dicit, apparebit mihi Dominus, sed apparebo ante faciem
Domini: quia ex hoc quod videbo faciem Domini, reddar conspicuus omnibus multo magis quam Moyses qui
vidit eum in vita ista. 1 joan. 3: nondum apparuit quid erimus; scimus quoniam cum apparuerit, similes ei
erimus. Rom. 8: non sunt condignae passiones hujus temporis etc..
Quasi dicat. Interero societati videntium Deum: et ex hoc conspicuus et gloriosus ero. Sed ab hac visione
excluditur hypocrita. Job 13: non veniet in conspectu ejus omnis hypocrita.
|#2 Fuerunt mihi lacrymae. Hic describit, unde habeat hoc desiderium vel anxietatem. Et primo ponit causam.
Secundo ponit remedium quod habet contra eam, ibi, haec recordatus sum. Et primo ponit magnitudinem suae
tristitiae. Secundo ponit causam hujus tristitiae. Circa tristitiam procedit sic. Quia primo exprimit magnitudinem
tristitiae; secundo effectum; tertio continuitatem. Primum ostendit cum dicit, fuerunt mihi lacrymae meae, in
quas scilicet homo prorumpit ex abundanti tristitia. Et haec tristitia, vel est de peccatis impedientibus
consecutionem rei desideratae, vel de molestiis aliorum.
Secundum ostendit cum dicit, panes. Panis reficit; et sic etiam lacrymae reficiunt, duplici ratione.
Una est, quia unicuique est delectabilis actio sibi conveniens. Unde tristitiae est delectabilis actio conveniens
tristitiae: et lacrymatio est tristitiae actio. Alia ratio est: quia quando calor evaporat extra, minuitur; et ideo dicit,
quod lacrymae sunt ei sicut panis, quasi reficientes eum. Vel sicut panis: quia sicut per panem sustentatur, ita
ipse sustentatur in bono per lacrymas. Tertium ostendit cum dicit, die ac nocte; scilicet in prosperitate et
adversitate.
Jer. 9: plorabo die ac nocte. Et causa hujus est, dum dicitur mihi quotidie: ubi est Deus tuus? haec, si sunt verba
gentilium, referuntur ad catechumenos; quasi dicat: nos, dicunt gentiles, habemus Deum quem videmus; scilicet
solem.
Sed ubi est Deus vester, quem fingitis? respondete: Deus videri potest, sed non a te, quia non es mundus corde.
Item si dicatur Judaeo converso a Judaeo infideli: ubi est Deus tuus? respondeat Judaeus conversus ad fidem: ubi
sit Deus meus, apparet in poena vestra, scilicet Judaeorum: quia estis dispersi.
Item sunt verba peccatoris ad virum justum in afflictione positum; quasi dicat: ubi est Deus tuus? quare non
liberat te de afflictione quam pateris? respondeat justus: quia haec temporalia non sunt praemium quod Deus dat
servis suis, sed caelestia.
|#3 Haec recordatus sum. Supra posuit Psalmista suum desiderium, et causam desiderii; hic autem ponit
remedium contra causam, scilicet tristitiam: et circa hoc duo proponit sive facit. Primo ponit remedium ex parte
propriae meditationis. Secundo ex parte divini auxilii, ibi, ad meipsum. Circa primum duo facit. Primo proponit
remedium. Secundo per hoc remedium tristitiae impedimentum, ibi, quare tristis. In remedio proponit primo
meditationem.
Secundo mentis delectationem, ibi, effudi.
176

