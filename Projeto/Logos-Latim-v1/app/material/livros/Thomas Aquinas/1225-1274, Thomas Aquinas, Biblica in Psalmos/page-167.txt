|#2 Videbunt multi. Hic ponitur utilitas in aliis, scilicet in aliorum conversione. Et primo ponit ipsam utilitatem.
Secundo ponit fructum ejus, ibi, beatus vir. Hic est ordo conversionis. Primo oportet, quod homo videat illud ad
quod debet converti; unde dicit, videbunt multi, scilicet Christum natum. Multi priores populi qui eum
expectaverunt viderunt: baruch 3: post haec in terris visus est, et cum hominibus conversatus est. Vidit eum
simeon, qui recepit eum in templo, et multi alii: Luc. 2: viderunt oculi mei salutare tuum. Et Luc. 10: multi reges
et prophetae voluerunt videre quae vos videtis, et non viderunt. Vel viderunt multi miracula Christi: Luc. 5:
vidimus mirabilia hodie. Et hoc, vel per fidem, vel per oculos. Secundo oportet quod timeat illum ad quem debet
converti: unde dicit, et timebunt: Eccl. 1: qui sine timore est, non poterit justificari, quia timor Domini expellit
peccatum. Tertium est spes: Rom. 8: spe enim salvi facti sumus. Nisi enim adesset spes timori, homo fugeret a
Deo. Et ideo oportet quod sit timor quo fugiat peccatum, et spes qua accedat ad Deum. Fructus erit beatitudo;
unde dicit, beatus vir cujus est nomen Domini spes ejus. Et primo ponitur fructus, qui est beatitudo, et quibus
debetur, quia illis qui Deo inhaerent. Et ideo ponit primo veram opinionem, et excludit falsam.
Vera opinio est, quod beatitudo non est nisi in illis, qui spem habent in eo: isa. 30: beati omnes qui expectant
eum; et ideo dicit, beatus vir cujus est nomen Domini spes ejus. Hoc nomen Jesus est vera spes, quia in ipso est
salus. Unde ille est beatus, qui non temporalia expectat ab eo, sed salutem aeternam quam nomen ejus indicat.
Unde qui expectant salutare Dei, illi beatificantur. Vel, beatus vir cujus est nomen Domini spes ejus, idest cujus
spes est invocatio nominis Domini: Ps. 19: hi in curribus et hi in equis; nos autem in nomine Domini Dei nostri
invocabimus. Falsa opinio est, quod beatitudo consistat in rebus temporalibus vel in cultu idolorum: et hoc
excludit cum dicit, non respexit in vanitate, idest in res temporales et voluptates: in quo includuntur omnia ad
voluptates et temporalia pertinentia: Eccl. 1: vanitas vanitatum etc.. Secundum excludit, cum dicit, insanias
falsas, idest culturas idolorum, in quibus falsa quaedam finguntur, quod homines fierent dii.
Item sunt ibi lasciviae multae et immunditiae, et crudelitates exercentur: Sap. 14: dum laetantur insaniunt. Item
erant falsae, quia erant in falsitate, et non super virtutem divinam fundatae, quibus non conveniebat: Amos 3:
congregamini super montes Samariae, et videte insanias multas in medio ejus. Ad hanc pertinent omnes vanae et
noxiae superstitiones, sicut nigromantia, divinationes, et auguria. Vel insania dicitur iracundia, rixa, vel vana
spectacula ludorum.
|#3 Multa fecisti. Supra Psalmista ex parte Christi vel ecclesiae fiduciam suam exposuit: et effectus ejus,
scilicet multiplicia Dei beneficia; hic autem ostendit causam hujus fiduciae: scilicet unde motus sit ad
confitendum et spem ex meritis proveniens.
Et ita causa fiduciae sunt multa bona temporalia, quae etiam sunt retributiones quaedam quas homo retribuit Deo
pro beneficiis: Ps. 115: quid retribuam Domino etc.. Et ideo utroque modo exponitur hoc: quia meritum Christi
est causa fiduciae, et retributio meritorum. Et hoc consistit in praedicatione divinae veritatis: et circa hoc tria
facit.
Primo proponit meritorium actum, scilicet Annuntiationem divinorum operum. Secundo ponit causam
annuntiandi, ibi, sacrificium. Tertio ponit modum, ibi, annuntiavi justitiam tuam. Circa primum tria facit. Primo
ostendit misericordiam suam esse copiosam ad annuntiandum. Secundo manifestat causam sive necessitatem
Annuntiationis, ibi, multiplicati.
Materia Annuntiationis est copiosa. Et primo quantum ad multiplicitatem divinorum operum, quia, multa fecisti.
Et in operibus naturae: job 9: qui facit mirabilia et inscrutabilia: Ps. 138: mirabilia opera tua etc.. Et ad mirabilia
facienda est ipse per se sufficiens, quia non est ab alio instructus, sed per suas cogitationes. Unde dicit, et
cogitationibus tuis, scilicet per ordinationes suae sapientiae: Ps. 103: omnia in sapientia fecisti: job 26: cui
dedisti consilium? numquid Deo? Rom. 2: quis consiliarius ejus fuit? est magnus in opere et sufficiens. Item in
utroque excellens, quia in opere miraculorum, quando Petrum super mare fecit ambulare, et alia mirabilia multa
quae hic possunt adaptari. Et nullus potest comparari operibus ejus, nec cogitationibus ejus; unde dicit, non est
qui similis sit tibi: Ps. 85: quis similis tui in diis Domine etc. Quoad primum: isa. 55: sicut exaltantur caeli a
terra, sic exaltatae sunt viae meae a viis vestris, et cogitationes meae a cogitationibus vestris, quoad secundum.
Sic ergo habes materiam affluentem ad praedicandum; unde, subdit, annuntiavi et locutus sum. Et dicit,
annuntiavi, in quo designat manifestationem divinorum operum, et locutus sum; quasi dicat, expressius dixi
verbo quam nutu. Vel designat ordinem praedicationis. Vel, annuntiavi, ego Christus per prophetas, et locutus
sum, ego ipse in propria persona: isa. 52: ego ipse qui loquebar, ecce adsum. Necessitas praedicandi fuit
multitudo malorum, quia multiplicati sunt super numerum bonorum. Et ideo ad hoc ut minuantur mali et
augeantur boni, oportet quod nuntietur eis: Matth. 7: arcta est via quae ducit ad vitam, et lata est quae ducit ad
perditionem.
Vel, multiplicati sunt super numerum: Eccl. 1: stultorum infinitus est numerus. Vel aliter, ut significet effectum
praedicationis, idest multiplicati sunt boni per praedicationem, super numerum aestimatum: Deut. 1: addat
Dominus ad numerum istum millia millium: isa. 54: multi filii desertae magis quam ejus quae habet virum.
Hieronymus habet aliter, multa fecisti, Deus meus, mirabilia tua, et cogitationes tuas, pro nobis, idest ad nostram
salutem: jer. 29: ego cogito cogitationes pacis. Non inveni ordinem coram te (item Hieronymus)p et est dictum
illud, quod non est similis tibi. Et sequitur: si annuntiare et enarrare voluero, plura sunt quam annuntiari queant:
167

