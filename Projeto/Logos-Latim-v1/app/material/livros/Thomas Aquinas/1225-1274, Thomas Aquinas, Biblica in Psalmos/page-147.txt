Dicit ergo, desine ab ira. Ecce praesens periculum, quia indignatio est ira, et ipsa ira est mala. Eph. 4: omnis
amaritudo et ira et indignatio et clamor et blasphemia tollatur a vobis cum omni malitia. Et ideo dicit: deside ab
ira: jac. 1: ira viri justitiam Dei non operatur.
Et derelinque furorem. Ira et furor idem sunt; sed differunt secundum magis et minus: quia furor nihil aliud est
quam ira accensa: Prov. 27: impetum concitati spiritus ferre quis poterit? ergo, desine ab ira, in corde, et
derelinque furorem, in opere. Noli aemulari ut maligneris. Ecce futurum periculum culpae. Quando enim aliquis
indignatur propter prosperitatem aliorum, declinat aliquando a justitia; et ideo dicit. Noli aemulari ut maligneris,
idest ne forte inducat te in injustitiam: Malach. 3: vanus est qui servit Deo, et quod emolumentum quia
custodivimus praecepta ejus? quoniam qui malignantur. Ecce periculum poenae futurum. Nota, quod omnes
peccatores malignantur.
Quando enim peccat quis vel ex infirmitate, vel ex ignorantia, non malignatur; sed quando ex electione peccat,
tunc malignatur. Primi de facili corriguntur, sed tertii difficile: Eccl. 1: perversi difficile corriguntur. Et ideo
dicit, exterminabuntur, idest extra fines ponentur, scilicet justitiae et boni: job 18: expellet eum de luce in
tenebras, et de orbe transferet eum: sic exterminabuntur qui malignantur: sed, sustinentes Dominum, idest qui
non sic indignantur ut malignentur, sed expectant in futurum, ipsi hereditabunt terram, scilicet viventium:
possidebunt enim eam hereditario jure, sicut heredes: Rom. 8: si autem filii, et heredes. Illa autem caelestis patria
dicitur terra, propter stabilitatem: Eccl. 1: terra in aeternum stat. Et, ut dicit Augustinus, sicut terra nostra se
habet ad caelum, ita superior vita beatorum se habet ad caelum superius, scilicet ad Deum, a quo illuminatur et
fecundatur: Apoc. 25: claritas Dei illuminabit eam.
|#7 Deinde cum dicit et, assignat rationem ex parte malorum: et circa hoc duo facit. Dixerat enim, noli aemulari
in eo qui prosperatur in via sua, in homine faciente injustitias. Primo ergo rationem assignat, quod non est
aemulandum eorum prosperitati. Secundo, quod non eorum injustitiae, ibi, observabit peccator.
Circa primum duo facit. Proponit enim primo periculum imminens malis. Secundo fructum justorum, ibi,
mansueti, quia oppositum per opposita melius innotescit. Circa primum duo facit. Primo enim denunciat
destructionem eorum, quantum ad seipsos.
Secundo quantum ad locum ipsorum, ibi, et quaeres. Dicit ergo quantum ad seipsos, adhuc pusillum, et non erit
peccator.
Si non erit; ergo non patietur poenas aeternas.
Respondeo. Non erit in gloria in qua nunc est, sed in inferno: job 7: qui descendit ad inferos non ascendet, nec
revertetur ultra in domum suam, neque eum cognoscet amplius locus ejus, quoniam est pusillum. Contingit
quidem quod peccatores dejiciuntur in brevi: Eccl. 10: omnis potentatus vita brevis. Sed si etiam toto tempore
vitae suae sint in prosperitate, adhuc illud tempus comparatum aeternitati nihil est et pusillum: Aggaei 2: adhuc
unum modicum est, et ego movebo caelum et terram. Quantum ad locum vero dicit, et quaeres locum ejus, et non
invenies. Tripliciter exponitur hic locus. Primo namque locus, idest opportunitas. Dicitur enim de aliquo quod
habet locum quando posset alicubi habere opportunitatem. Peccator autem habet locum in isto mundo: quia est
opportunus ad minus ad exercitium justorum. Sed quando hoc exercitium cessabit, tunc non habebit locum; et
ideo tolletur a justis. Secundo quia aliquando non desinit aliquis peccare, et tamen remanet locus ejus.
Sed finaliter etiam locus ejus non remanebit, nec invenietur. Ubi modo rex Assyriorum? ubi Nero? et finaliter
omnia regna mundi evacuabuntur: 1 Cor. 15: demum finis, cum tradiderit regnum Deo et patri, cum evacuaverit
omnem principatum et potestatem et virtutem. Tertio, secundum Origenem, locus peccatoris est illud in quo
quiescit, ubi sunt temporalia et terrena. Ergo locus ejus est iste mundus. Sed hic transibit: Luc. 21: caelum et
terra transibunt etc.. Et ideo si in eis ponimus locum nostrum, non transibit.
|#8 Deinde cum dicit, mansueti, ponit fructum justorum. Hic autem est duplex. Unde primo ponit fructum
divitiarum. Secundo voluptatum, ibi, et delectabuntur. Hoc enim homines in isto mundo desiderant, et utrumque
promittitur justis. Dicit ergo, mansueti etc.. Per mansuetos signat justos: illi enim sunt justi, qui possident cor
suum in puritate.
Et quia nihil ita trahit hominem extra se sicut ira, et mansuetudo temperat eam; ideo vocat justos mansuetos.
Hieronymus dicit, mites: Matth. 5: beati mites, quoniam ipsi possidebunt terram, idest dabitur eis in
possessionem terra viventium.
Augustinus contra valentinum dicit, quod Christus nihil accepit de veteri testamento quantum ad promissiones:
quod patet Matth. 5. In veteri autem testamento promittebantur temporalia et terrena. Ad litteram. Mansueti
autem inhabitant terram istam, quia illi infestantur qui alios infestant. Sed mansueti nullos infestant. Non debent
ergo ab aliis merito infestari. Sed tamen specialiter hereditabunt illam terram viventium, sicut jam dictum est.
Secundo ponuntur eorum deliciae, cum dicit, et delectabuntur in multitudine pacis. Haec enim pax est valde
delectabilis. Dicit autem, in multitudine, quia ibi est multiplex pax; hic vero sunt bella.
Quoddam est enim ad homines; sed hoc non erit ibi, quia omnes erunt in unum pacifici: isa. 32: sedebit populus
meus in pulchritudine pacis etc..

147

