Tertia causa est ut Deo sua opera sint placita; unde dicit, memor sit omnis sacrificii tui. Omne opus bonum est
sicut sacrificium: quia omnia debent Deo offerri: 1 Cor. 10: omnia in gloriam Dei facite. Ergo omnia nostra sunt
sacrificium quodammodo: sive eleemosynae: Hebr. Ult.: beneficientiae et communionis nolite oblivisci, talibus
enim hostiis promeretur Deus; sive jejunium: Rom. 12: exhibeatis corpora vestra hostiam viventem, sanctam,
Deo placentem, rationabile obsequium vestrum. In veteri quidem testamento quaedam sacrificia fiebant, quae
non totaliter comburebantur, sed pars; et pars in usum offerentium veniebat, sicut hostiae pacificae quaedam
quae totaliter comburebantur, quae dicebantur sanctissima, quae vocabantur holocaustum ab olon quod est
totum, et cauma quod est incensum. Et ideo est duplex genus bonorum operum. Quaedam quae dicuntur
sacrificium, quando aliquis de bonis suis dedicat Deo, ut si quis conjugatus aliquibus diebus abstineat: Eccl. 3:
tempus amplexandi, et tempus longe fieri ab amplexibus. Sed quando aliquis totum dat, nihil sibi reservans, vel
totaliter continet, sic dicitur holocaustum; ideo dicit, memor sit omnis sacrificii tui: Ps. 50: sacrificium Deo etc..
Et holocaustum tuum pingue fiat, idest acceptum Deo: Eccl. 35: oblatio justi impinguat altare, et odor suavitatis
est in conspectu Domini. Et dicit, pingue: quia holocaustum incendebatur et odorem faciebat, quia pinguia plus
odoris habent.
Et ideo qui plus devote sacrificium offert, magis est acceptum, quantumcumque sit illud. Haec referri possunt ad
sacrificium Christi, qui totum se obtulit in ara crucis. Et sic, memor sit, idest memores nos faciat esse passionis
et mortis: thre. 3: recordare paupertatis et transgressionis meae, absinthii et fellis. Vel memor sit bonorum
operum nostrorum quae sacrificavimus ei.
|#2 Tribuat. Supra petiit Psalmista orando promotionem in bonum, quod est exterius desideratum; hic petit illud
bonum quod est interius petitum: et circa hoc duo facit. Primo petit impleri quod postulat. Secundo ponit
rationem, ibi.
Laetabimur. Circa primum duo facit. Primo petit illud quod est in interiori motu animae, secundum voluntatem
finis. Secundo petit impleri consilium de his quae sunt ad finem, et omne consilium tuum etc.. Dicit ergo, tribuat
tibi secundum cor tuum, idest secundum voluntatem quae est de fine; quasi dicat, perducat te ad finem quem
intendis, qui debet esse Deus: Prov. 10: desiderium suum justis dabitur. Et omne consilium tuum confirmet, hoc
est de his quae sunt ad finem... Consilia enim nostra, debilia sunt, quia non possumus providere omnia: Sap. 9:
cogitationes mortalium timidae, et incertae providentiae nostrae.
Sed Deus est qui confirmat dirigendo consilium nostrum, quod debet esse de aeternis petendis: jo. 16: petite ut
gaudium vestrum sit plenum: et dando efficaciam ad nostra consilia exequenda.
Sed consilium pravorum dissipat, ut dicitur job 5.
|#3 Laetabimur. Hic ponitur ratio exauditionis.
Deus libenter dat bona eis, qui communicant aliis: 1 Petri 4: in alterutrum illam administrantes. Et ideo ratio
exauditionis est, quando debet aliis bonum quod petitur, communicari. Et hoc fit primo quantum ad multorum
laetitiam; quasi, nos exaltati, laetabimur in salutari tuo, non in nobis. Gregorius: justum est ut in se semper
moerorem inveniat, qui derelicto Deo in se gaudium quaerebat.
Et magnificabimur in nomine Dei nostri, per invocationem ejus qui te exaltavit: sap.
Ult.: in omnibus magnificasti populum tuum, et honorasti, et non despexisti, in omni loco et in omni tempore
assistens ei. Et ideo dicit, magnificabimur etc. Idest magni erimus.
|#4 Impleat. Hic agit de petitionibus exterioribus: et hoc quando Deus quae petimus exaudit, quia Christus pro
nobis multas petitiones fecit, joan. 16: nunc cognovi. Hic ponitur spes exauditionis, et dicit: considerans quod de
bono tuo multiplicabimur, nunc cognovi quoniam salvum fecit Dominus Christum suum; ut intelligatur vel de
Christo, per quem multi salvati sunt, vel de David, quem salvum fecit in praedestinationem.
Nunc, quasi ex nunc antequam fiat: 1 Petr. De qua salute exquisierunt prophetae praenunciantes quae in Christo
sunt passiones, et posteriores glorias. Et non solum est hoc quod salvum fecit Christum Jesum suscitando eum a
mortuis, psalm. 15: non dabis sanctum tuum videre corruptionem; et sic salvo capite salvabuntur membra; sed
exaudiet illum, scilicet Christum orantem pro membris: jo. 11: pater, scio quia semper me audis. Vel David.
|#5 Exaudiet. Hic commendatur virtus exaudientis.
Et primo ponit virtutem. Secundo experimentum virtutis, ibi, hi in curribus. Potentatus dicit multitudinem
potentiae. Potentatus est opus validum dominatoris. Et potest referri ad homines, ut sit sensus, salus dexterae
tuae, qua salvas Christum et nos per eum, apparet in potentatibus, idest in omni loco, qui virtuose et potenter est
in nobis. Vel potest referri ad Deum: et sic, salus dexterae tuae est in potentatibus, idest in magnitudine potestatis
tuae: Ps. 67: qui educit vinctos in fortitudine. Et dicit, dexterae, quia duplex est salus Dei. Una scilicet sinistra,
qua salvat in temporalibus, bona temporalia largiendo: Ps. 48: homines et jumenta salvabis Domine. Alia est
salus dexterae, quae est aeternorum, qua salvat justos, dona tribuendo: Sap. 10: reddidit Deus mercedem laborum
sanctorum suorum. Consequenter ponit experimentum virtutis. Et primo ponit diversitatem fiduciae et gloriae

73

