Ad Deum autem pertinet cura nostra; ideo dicit, sperat in Domino, cujus est gubernare. Secundum est
misericordia: Luc. 1: misericordia ejus a progenie in progenies. Tertium est potestas; et ideo dicit, altissimi: Ps.
90: qui habitat in adjutorio altissimi.
|#6 Inveniatur. Supra praenunciavit Psalmista regis exaltationem; hic autem agit de hostium dejectione: et circa
hoc duo facit. Primo ponit hostium dejectionem. Secundo infert conclusionem, ibi, exaltare. Circa primum duo
facit. Primo proponit poenam hostium. Secundo culpam, ibi quoniam etc.. Circa primum duo facit. Primo ponit
inflictionem poenae. Secundo ipsam poenam, ibi, pones etc..
Inflictor poenae est manus Dei; unde dicit, inveniatur manus tua omnibus inimicis tuis. Hieronymus habet,
inveniat manus dexterae Dei inimicos odiens; sed hoc videtur repetitio Psalmistae, quia idem est manus et
dextera Dei, et inimicus et odiens. Et consuetum est in Psalmis. Vel si distinguitur, omnis dextera ejus est manus;
sed non omnis manus, dextera. Per manus ergo Dei intelligitur potentia Dei operativa: et haec est quaedam
dextera qua exaltat bonos in spiritualibus bonis. Prov. 3: longitudo dierum in dextera ejus. Sinistra est, qua punit
malos, et largitur temporalia. Ibidem: in sinistra illius divitiae. Dicit ergo, manus, idest potentia, inveniatur, idest
tradet ad votum, omnes inimicos. Isa. 9: in omnibus his non est aversus furor ejus, sed adhuc manus ejus extenta.
Et dextera; quia hoc quod Deus punit malos, pertinet ad dexteram, inquantum talis punitio ordinatur ad salutem
electorum. Sic ergo inquantum punit malos, dicitur manus; et inquantum ordinatur ad bonum justorum, dicitur
dextera.
Vel dextera est Christus et manus; unde, manus tua, idest Christus, inveniatur, idest cognoscatur in bonum ab his
qui sunt amici tui, scilicet gentibus.
Rom. 10, isa. 65: invenerunt me qui non quaesierunt me. Vel in malum, inveniatur etc.
Idest cognoscatur, ab inimicis tuis, idest Judaeis in judicio, cum venerit ad judicium. Luc. 21: videbunt filium
hominis venientem etc.. Et dextera tua, idest filius tuus, inveniat, idest puniat, omnes qui te oderunt.
|#7 Pones. Hic ponitur poena hostium. Et primo quantum ad mala eis inflicta; secundo quantum ad bona eis
sublata, ibi, fructum. Ponit autem triplicem ordinem poenae: et si referatur ad mysterium patet: quia in futuro
judicio erunt tria. Primo erit ignis incendens superficiem mundi. Psal. 96: inflammabit in circuitu inimicos ejus:
ideo dicit, pones eos ut clibanum ignis, scilicet, in tempore vultus tui, idest Christi, quo tempore apparebit ad
judicium.
Ps. 16: de vultu tuo judicium meum prodeat etc.. Et dicit, ut clibanum, quasi undique igne oppressi. Matth. 6:
sicut fenum quod hodie est, et cras in clibanum mittitur. Vel ut clibanum, idest in se ignem continens; et per
hunc intelligitur ignis quem mali patientur interius pravae cupiditatis et iracundiae. Bona affectio est bonus ignis.
Thren. 1: de excelso misit ignem in ossibus meis etc.. Mala affectio est malus ignis.
Ps. 57: supercecidit ignis, et non viderunt solem, idest semper ardent in conscientia impietatis suae. Oseae 7:
omnes adulterantes quasi clibanus succensus a coquente. Adulterantes omnes sunt, quicumque alii quam Deo se
conjungunt inordinate. Coquens est diabolus, qui malas cogitationes ministrat: sicut coquens ministrat ligna.
Thren. Ult.: pellis nostra velut clibanus exusta est a facie tempestatum famis. Et hoc, in tempore vultus tui, idest
in tempore manifestationis tuae ad judicium. Secundo ponitur disceptatio judicii: in qua improperabit impiis
peccata, et proferet sententiam damnationis, sive vocaliter, sive mentaliter.
Et ideo Dominus in ira sua conturbabit eos, idest turbationem inducet tristitiae de malis illatis, et de bonis
sublatis; tertio ab igne involventur: unde, et devorabit eos ignis. Job 20: devorabit eos ignis, qui non succendetur,
scilicet humano flatu; sed succendetur virtute divina: unde Hieronymus habet, dejecisti eos. Haec omnia possunt
satis David convenire.
|#8 Fructum. Hic ponitur privatio bonorum. Bona quae habent homines in hoc mundo, quaedam sunt quibus
cupiunt homines in hac vita frui, et quaedam desiderant dimittere post se: et utraque perdent.
Et ideo quantum ad primum dicit, fructum eorum de terra perdes, quo frui quaerebant. Sap. 3: vana est spes etc..
Rom. 6: quem fructum etc.. Quantum ad secundum dicit, semen eorum, scilicet peribit, a filiis hominum, scilicet
a societate sanctorum. Isa. 14: perdam Babylonem etc. Et hoc ideo accidit, quia, ut dicitur Eccl. 14, omne opus
corruptibile in fine deficiet.
Sap. 3: nationes enim iniquae dirae sunt consummationis etc..
|#9 Quoniam. Hic ponitur culpa peccatorum, et describitur quantum ad duo. Primo quantum ad conatum operis;
et quantum ad hoc dicit, hic, quoniam declinaverunt etc.: quia licet non possint facere, tamen conantur quantum
possunt mala inferre.
Ps. 34: retribuebant mala mihi. Vel, declinaverunt, quia mala eis imminentia volunt aliis inferre. Imminebat enim
duplex malum Judaeis: scilicet malum poenae: et hoc in Christum retorquere conati sunt, quando, ne Romani
auferrent dominium, occiderunt Christum. Secundo imminebat eis malum culpae. Jo. 8: vos ex patre diabolo
estis, et hoc torquebant in Christum quando dicebant. Jo. 8: nonne bene dicimus etc.. Ipsi daemoniaci erant, et
Christo peccatum imponebant. Secundo describitur culpa Judaeorum sive peccatorum quantum ad conatum
76

