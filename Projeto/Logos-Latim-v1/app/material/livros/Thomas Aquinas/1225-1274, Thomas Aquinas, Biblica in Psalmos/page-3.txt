iterum, dominabitur a mari usque ad mare, et a flumine usque ad terminos etc.. Exponitur ergo Psalmus iste de
regno Salomonis, inquantum est figura regni Christi, in quo omnia complebuntur ibi dicta.
Distinctio ejus in prima est quod sunt centum quinquaginta Psalmi; et competit mysterio, quia componitur
numerus iste ex 70 et 80. Per 7 a quo denominatur 70 significatur decursus hujus temporis quod peragitur septem
diebus; per 8 vero a quo denominatur 80, status futurae vitae. Octava enim secundum Glossam est resurgentium;
et significat quod in hoc libro tractantur ea quae pertinent ad decursum praesentis vitae, et ad gloriam futurae.
Item per septem significatur vetus testamentum. Patres namque veteris testamenti septenario serviebant:
observabant enim septimum diem, septimam septimanam, septimum mensem, et septimum annum septimae
decadis, qui dicitur jubilaeus. Per octo vero significatur novum testamentum: celebramus enim diem octavum,
scilicet diem dominicum propter solemnitatem dominicae resurrectionis: et in hoc libro complentur mysteria
veteris et novi testamenti. Secunda distinctio est secundum quosdam, qui dicebant quod Psalterium dividitur in
quinque libros, per quinque Psalmorum distinctiones, quae fiunt per fiat fiat: et hoc in Graeco, ubi Hebraeus
habet amen, amen. Et in hoc notatur finis libri cujuslibet secundum eos: et hoc est primo in psalm. 40: beatus qui
intelligit. Item in 71: Deus judicium tuum. Item in 88: misericordias Domini. Item in 106, scilicet in secundo:
confitemini: et sunt quinque libri. Sed haec distinctio non est apud Hebraeos, sed pro uno libro habetur. Act. 1:
sicut scriptum est in libro Psalmorum 68: fiat commoratio etc.. Quod autem dicit, fiat, fiat, vel amen, amen, non
refertur ad finem libri, quia in aliis libris multoties hoc ponitur, nec est finis libri. Tertia distinctio est, quia
Psalmi distinguuntur in tres quinquagenas; et haec distinctio comprehendit triplicem statum populi fidelis:
scilicet statum poenitentiae: et ad hunc ordinatur prima quinquagena, quae finitur in miserere mei Deus, qui est
Psalmus poenitentiae. Secunda justitiae: et haec consistit in judicio, et finitur in Psal. 100: misericordiam et
judicium. Tertia laudem gloriae concludit aeternae; et ideo finitur: omnis spiritus laudat Dominum.
Sed circa ordinem Psalmorum sciendum est, quod Psalmi quidam tangunt historias, sed non sunt ordinati
secundum ordinem historiae. Nam diligam te Domine, pertinet ad historiam Saulis, sed Domine quid multiplicati
sunt, ad historiam pertinet Absalonis; et haec est posterior: unde aliquid aliud significant praeter historiam
tantum. Prima ergo quinquagena pertinet ad statum poenitentiae, et ideo figuraliter tractatur in ea de
tribulationibus et impugnationibus David, et liberatione ejus. Et ut divisio fiat secundum litteram, David in regno
suo existens, contra duplicem impugnationem vel persecutionem orat. Primo contra eam quae fuit contra totum
populum Dei: et hoc in quinta decade: Psal. 41: quemadmodum desiderat cervus ad fontem aquarum, ita
desiderat anima mea ad te, Deus. Universaliter autem justus in persona sua dupliciter affligitur: quandoque a
temporaliter persequentibus, quandoque ab aliquibus injuste viventibus: 2 Petr. 2: animam justi iniquis operibus
cruciabant: Ps. 118: defectio tenuit me etc..
Et ideo primo ponit Psalmos pertinentes ad primam persecutionem David, secundum quod significat aliquid
contra Christum et ecclesiam. Secundo ad secundam tribulationem pertinentes, in quarta decade: Ps. 31: beati
quorum remissae sunt iniquitates.
Item David in regno suo existens duplicem tribulationem passus est: quia a specialibus personis, et a toto populo.
Primo ergo ponuntur Psalmi contra personam. Secundo Psalmi in quibus orat contra secundam: et hoc in tertia
decade, scilicet Deus Deus. A specialibus autem personis duabus persecutionem passus est: scilicet ab Absalone,
et a Saule. Et per hoc significatur persecutio quam sancti patiuntur, vel a domesticis, vel ab extraneis: sic
Christus passus est a Juda, et a Judaeis. Primo ergo ponuntur Psalmi contra primum. Secundo contra secundum:
et hoc in secunda decade: Psal. 11: salvum me fac Domine, quoniam defecit sanctus, quoniam diminutae sunt
veritates a filiis hominum.
Primo ergo agendum est de prima decade, in qua praemittitur Psalmus iste, scilicet beatus vir etc..

|+1 Pars 1
|#1 Hic Psalmus distinguitur contra totum opus: non enim habet titulum, sed est quasi titulus totius operis. Sed
et David Psalmos composuit per modum orantis, qui non servat unum modum, sed secundum diversas
affectiones et motus orantis se habet.
Hic ergo primus Psalmus exprimit affectum hominis elevantis oculos ad totum statum mundi, et considerantis
quomodo quidam proficiunt, quidam deficiunt.
Et inter beatos Christus fuit primus; inter malos Adam. Sed notandum: quod in uno omnes conveniunt, et in
duobus differunt. Conveniunt in beatitudine, quam omnes quaerunt; differunt autem in processu ad beatitudinem,
et in eventu hujus: quia quidam perveniunt, et quidam non. Dividitur ergo Psalmus iste in partes duas. In prima
describitur processus omnium ad beatitudinem. In secunda eventus, ibi, et erit tamquam lignum quod plantatum
est secus decursus. Circa primum duo facit.
Primo tangitur processus malorum; secundo bonorum, ibi, sed in lege Domini voluntas ejus etc.. In processu
malorum tria consideranda sunt. Primo deliberatio de peccato, et hoc in cogitatione; secundo consensus et
executio; tertio inductio aliorum ad simile; et hoc est pessimum. Et ideo primo ponit consilium malorum, ibi,

3

