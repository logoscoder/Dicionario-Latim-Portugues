amaritudines; et tamen consolationem ejus praeparavit flumina consolationum: Ps. 45: fluminis impetus laetificat
etc..
|#2 Quis ascendet? quasi dicat, magnus est, et quomodo accedetur ad eum? Eccl. 2: quis est homo qui possit
sequi regem factorem suum; et ideo docet modum perveniendi: unde circa hoc duo facit.
Primo ponit quaestionem. Secundo responsionem, ibi, innocens manibus. In quaestione quaerit duo: scilicet de
via seu motu, quis ascendet. Et de termino, aut quis stabit. Mons signat hic altitudinem divinae justitiae sive
majestatis: psalm. 35: justitia tua sicut montes Dei. Mons ergo est altitudo divinae majestatis, vel sublimitas
Christi, qui mons dicitur; isa. 2: erit in novissimis diebus praeparatus mons domus Domini in vertice montium, et
elevabitur etc.. Quis ergo ascendet tantum quod deveniat ad Christum et Deum? sancti viri qui disponunt
ascensiones in corde suo ascendent, ut dicit Psalmista. Item: quis poterit stare ibi, ubi ipse est qui est locus
sanctus, locus gloriae? Hier. 17: locus sanctificationis nostrae expectatio Israel: Exod. 3: locus in quo stas terra
sancta est: quasi dicat: quis stabilietur ibi? sed alibi dicit Psal. 121, quod sic, stantes erant pedes nostri in atriis
tuis hierusalem. Unde consequenter ponitur responsio.
|#3 Innocens. Et primo ostendit hoc in generali.
Secundo in speciali, haec est generatio. Circa primum duo facit. Primo proponit meritum. Secundo praemium,
ibi, accipiet. In merito est unum quod pertinet ad innocentiam operis; unde dicit, innocens manibus: job 22:
salvabitur innocens; salvabitur autem munditia manuum suarum: Ps. 25: ego in innocentia mea ingressus sum.
Aliud pertinet ad puritatem cordis: et quantum ad hoc ponit, quod conservetur cor purum a concupiscentiis
interioribus: unde dicit, et mundo corde: Matth. 5: beati mundo corde, quoniam ipsi Deum videbunt. Item ab
omni cupiditate rerum temporalium, qui non accepit in vanum animam suam: idest qui non effudit eam super res
vanas, vel qui non vane gloriatur de virtutibus, vel qui non permittit sensualitatem suam pervenire usque ad
consensum peccati. Hieronymus habet, qui non extollunt in vanum, quia ex munditia cordis aliqui superbiunt:
Ps. 130: Domine, non est exaltatum cor meum. Item pertinet ad veritatem oris; unde sequitur, nec juravit in dolo
proximo suo: Zach. 8: juramentum mendax non diligatis.
|#4 Hic accipiet. Hic ponit praemium. Praemium autem consistit in duobus: scilicet in consecutione bonorum:
hic accipiet benedictionem, idest bona a Deo: Prov. 10: benedictio Domini super caput justi: 1 Petr. 3, in hoc
vocati estis, ut benedictione hereditatem possideatis. Item in liberatione a malis: unde dicit. Et misericordiam a
Deo salutari suo, qui liberat a miseria. Vel aliter: potest accedere innocens manibus; quia potest esse innocens,
propter hoc quod accipiet benedictionem a Domino, et misericordiam, quia vitat peccata; Rom. 6: non est
volentis neque currentis, sed Dei miserentis. Consequenter ostendit istum modum in generali, haec est generatio
quaerentium Dominum; quasi dicat: in generali multi sunt tales: et isti sunt tota generatio quaerentium Deum qui
sunt innocentes etc..
Unde loquitur Scriptura de bonis sicut de una generatione: Matth. 24: non pertransibit generatio haec, scilicet
bonorum etc.. Et describit eam a duobus: scilicet a studio, quia nihil quaerit nisi Deum: unde dicit: quaerentium
Deum, etiam in vita ista: Is. 55: quaerite Dominum dum inveniri potest. Quo fine? ut perveniat ad ejus visionem;
unde sequitur, quaerentium faciem Dei Jacob: Gen. 32: vidi Dominum facie ad faciem, et salva facta est anima
mea.
|#5 Attollite. Haec est tertia pars Psalmi: in qua praenunciat quomodo futurum erat, quod Deus coleretur in toto
mundo, ut sensus litteralis exponit.
Deus dicitur hominem inhabitare per fidem: Eph. 3. Inhabitare Christum per fidem in cordibus vestris: et per
caritatem: jo. 4: qui manet in caritate, in Deo manet, et Deus in eo. Item dicitur intrare qui incipit esse ubi prius
non erat.
Tunc ergo Deus intrat in nos, quando incipimus habere fidem de eo. Olim totus mundus non habebat fidem Dei:
et hoc contingebat propter duplex impedimentum: scilicet propter statuta principum, et propter consuetudinem
antiquam. Primum contingebat, quia singulae civitates proponebant sibi leges de idolatria, et constituebant
speciales deos: et hic cultus erat quasi inveteratus; hoc etiam Daemones procurabant. Item Angeli colebantur,
quos vocabant militiam caeli: et ista impedimenta erant portae sive Ostia quae clausum prohibent introitum
domus. Tria autem facit. Primo praenunciat illud quod est futurum. Secundo proponit quaestionem.
Tertio subdit responsionem. Dicit ergo, principes, idest, o mali homines, vel o Daemones, attollite portas vestras,
idest elevetis impedimenta quae apponitis ne homines accedant ad Deum. Hieronymus habet, elevate; quasi
dicat, removeatis etc.. Ps. 9: exaltas me de portis mortis, ut annuntiem omnes praedicationes tuas in portis filiae
sion. Et vos portae aeternales, idest aeternum et antiquum impedimentum: elevamini, idest removeamini: psalm.
75: illuminans tu mirabiliter a montibus aeternis; quasi dicat, vos antiqua impedimenta removeatis vos de
cordibus hominum: et tunc ille qui est rex gloriae, introibit in mundum per fidem et charitatem, et cultum. Vel
potest dici quod sunt duplices portae: quaedam quae sunt malae, quae claudunt aditum ad vitam; aliae bonae,
quibus aperitur via vitae. Ps. 117: aperite vias vitae, idest justitiae etc.. Portae malae sunt peccata; bonae autem
89

