peccatum; et ideo, salvationum, idest praedestinatorum ad salutem proteget in futuro, liberando ab omni malo:
Apoc. 7: non esurient, neque sitient amplius, neque cadet super illos sol, neque ullus aestus etc..
|#9 Salvum fac. Hic ostendit continuationem beneficiorum sive salutis. Et primo ponit salutem. Secundo
modum, ibi, benedic. Dicit ergo, Domine, tu qui es protector meus: salvum fac populum tuum, idest rogo ut ad
salutem eos perducas: joan. 17: non rogo ut tollas eos de mundo, sed ut serves a malo: isa. 45: salvatus est Israel
in Domino salute aeterna. Consequenter ponit modum perveniendi ad salutem: ad quam ut perveniatur,
requiruntur tria: scilicet donum gratiae, gubernatio, et spiritualis profectus. Quantum ad primum dicit. Et benedic
hereditati tuae, idest confirma dona ejus. Prov. 10: benedictio Domini super caput justi. Et dicit hereditati, quia
electi sunt haereditas: psalm. 32: beata gens cujus est etc.. Quantum ad secundum dicit, et rege eos, quia etiam
cum gratia necessaria est gubernatio: Pro. 11: ubi non est gubernator, populus corruet. Quantum ad tertium dicit,
et extolle eos, idest promove per profectum, usque in aeternum. Duobus modis potest intelligi. Primo in
intellectu, quando elevatur ad manifestam cognitionem veritatis: isa. 52: ecce intelliget servus meus, et
exaltabitur. Secundo in affectu, quando non cupit carnalia, sed spiritualia: desiderium habens dissolvi et esse
cum Christo, Philip. 1. Quoniam removetur ab hac vita ad vitam gloriae: isa. 56: sustollam te super altitudinem
nubium, et cibabo te etc..

|+28 Pars 28
|#1 In aliis Psalmis commemoravit Psalmista fiduciam quam habet de Deo; hic autem quasi liberatus gratias
agit. Et primo ponuntur Psalmi pertinentes ad gratiarum actionem. Secundo commemorat beneficia praestita, ibi,
in te Domine speravi.
Circa primum duo facit. Primo invitat alios ad gratiarum actiones. Secundo ipse gratias agit, ibi, exaltabo te.
Titulus, Psalmus David in consummatione tabernaculi: et nota historiam 1 Reg. 4, ubi filii Israel tempore Heli
pugnaverunt contra Philistaeos, et arca Dei capta est, et fuit in terra illa sex mensibus, tandem propter plagam
remiserunt eam in gabaa: et mortuo Saule, David tulit eam, et portavit in hierusalem, et fecit ei tabernaculum, et
lusit ante eam, ut habetur 2 Reg. 6; et tunc videtur factus fuisse iste Psalmus. Mystice per tabernaculum
designatur sancta ecclesia: Apoc. 21: ecce tabernaculum Dei cum hominibus. Hoc tabernaculum, scilicet
ecclesia, ereptum est de manibus Philistiim, idest Daemonum: et quae in Psalmo isto dicuntur, pertinent ad dona
spiritus sancti, per quae istud tabernaculum consummatur.
Dividitur ergo in partes duas. In prima invitat alios ad offerendum Deo per gratiarum actionem.
Secundo commemorat beneficia, ibi, vox Domini super aquas. Circa primum tria facit. Primo ostendit cui sit
offerendum. Secundo qui offerat.
Tertio quid debeant offerre. Dicit ergo, afferte. Sed cui? Domino, soli, non alii: Exod. 22. Quod soli Deo debeat
offerri, dicitur 1 Paral. Ult.: tua sunt omnia; et quae de manu tua accepimus, dedimus tibi. Qui debebant offerre
ostendit, filii Dei: Eccl. 34: dona iniquorum non probat altissimus: Gen. 4: Deus primo respexit ad Abel, et ad
munera ejus postea, quia debet homo primo Deo placere, et postea ei oblationem facere; et ideo dicit, filii Dei,
per fidem: joan. 1: quotquot autem receperunt eum, dedit eis potestatem filios Dei fieri, his qui credunt in
nomine ejus. Item per charitatem: 1 jo. 3: videte qualem charitatem dedit nobis Deus etc..
Per bona opera: Rom. 8: qui spiritu Dei aguntur, hi filii Dei sunt.
|#2 Afferte. Hic ostendit quid debeat offerri. Et primo ponit corporalem sacrificium. Secundo spirituale, ibi,
afferte Domino gloriam. De tribus generibus animalium fiebat oblatio: scilicet de bobus, capris, et arietibus: et
super caetera animalia agnus maxime consuetum sacrificium erat. Unde Exod. 29, dicitur, quod quolibet mane et
vespere unus agnus immolabatur: quia per agnum maxime et expressius figurabatur Christus: joan. 1: ecce agnus
Dei. Et ideo dicit, afferte Domino filios arietum, idest agnos. Mystice arietes sunt principes gregis, idest apostoli:
psalm. 46: principes populorum congregati sunt. Filii eorum sunt fideles: 1 Cor. 4: in Christo Jesu per
evangelium ego vos genui. Afferte, ergo vos ipsos Deo, qui estis filii arietum.
|#3 Afferte. Consequenter ponit spirituale sacrificium.
Et primo ponit ipsum. Secundo manifestat, ibi, afferte Domino gloriam nomini ejus. Notandum, quod Dominus
voluit sibi offerri ista non propter se, quia ipse dixit, numquid manducabo carnes taurorum etc. Sed ut
cognoscamus eum principium omnium bonorum nostrorum, et finem, in quem omnia sunt referenda: et ideo
nulli licet offerre sacrificium nisi Deo. Deus enim est finis, et nihil possumus ei addere; et ideo debemus eum
glorificare, ut omnia quae facimus, in ejus gloriam faciamus: 1 Cor. 10: omnia in gloriam Dei facite. Item Deus
est principium, et ideo debemus ei honorem. Malach. 1: si ego Dominus, ubi est honor meus? et ideo dicit,
afferte Domino gloriam et honorem. 1 Tim. 1: soli Deo honor et gloria. Adorate Dominum. Hic manifestat
spirituale sacrificium. Et primo ostendit quomodo debemus ei gloriam. Secundo quomodo debemus sibi
honorem. Dicit ergo quod ipse Deus est gloriosus, et ideo debemus sibi gloriam; unde dicit, afferte Domino
106

