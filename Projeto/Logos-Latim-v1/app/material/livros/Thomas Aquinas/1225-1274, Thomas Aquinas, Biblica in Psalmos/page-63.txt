etc.. Et dicuntur igne examinata, scilicet spiritus sancti: job 12: auris verba dijudicat, et fauces comedentis
saporem. Nullus potest examinare verba nisi habeat ignem spiritus sancti: 1 Cor. 2: animalis homo non percipit
quae sunt spiritus Dei.
Verum, quia est verax, implebit quod promisit. Et propter hoc dicit, protector est omnium sperantium in se: Eccl.
2: quis speravit in Domino, et confusus est? consequenter probat commendationem: quia hae sunt proprietates:
quod sit justus, quod sit verax, et quod sit misericors. Si ergo ista bene conveniunt Deo meo, non quaeras alium.
Sed nullus alius Deus est praeter ipsum. Et ideo dicit, quis Deus praeter Dominum? quasi dicat, nullus: isa. 42:
ego sum Dominus: hoc est nomen meum: Deut. 6: audi Israel, Dominus Deus tuus unus est. In hoc differebant
Judaei ab aliis. Et quia alii colebant elementa mundi, vel homines vel Angelos, hi vero dicebantur factores
eorum; sed Judaei colebant verum Deum factorem eorum. Dicit ergo quod ipse est Deus totius creaturae.
Secundo, quod ipse colebatur specialiter a Judaeis. Dicit ergo quantum ad primum, quis Deus praeter Dominum,
scilicet totius creaturae factorem? Judith 16: tibi serviat omnis creatura tua. Aut quis Deus praeter Deum
nostrum, specialiter. 1 Reg. 2: non est sanctus ut Dominus: neque enim est alius extra te, et non est fortis sicut
Deus noster: Psal. 75: notus in Judaea Deus etc.. Qui dicitur noster specialiter pietate, et cultura, et unione
naturae, et carnis assumptione, et redemptione. In hoc confunduntur Manichaei: quia hic est Deus et Dominus
visibilium, et quod Deus veteris testamenti est verus Deus, quia nullus Deus praeter eum.
|#19 Deus. Hic ostendit quomodo habet a Deo idoneitatem ad vincendum, Deus enim aliquando dat virtutem
alicui ad bene operandum; nec tamen sufficit nisi Deus protegat eum exterius. Primo ergo ostendit quomodo
Deus dedit virtutem interius.
Secundo, quomodo juvat exterius, ibi, dedisti mihi protectionem. Tria sunt necessaria alicui ad vincendum:
scilicet quod sit fortis: Prov. Ult.: fortitudo et decor indumentum ejus: Luc. 11: fortis armatus custodit atrium
suum: quod sit agilis, et quod sit doctus in bello; et haec tria dicit se habere. Secundo, ibi, qui perficit pedes
meos. Tertio, ibi, qui docet manus. Circa primum duo facit.
Primo confitetur sibi datam fortitudinem a Deo.
Secundo debitum fortitudinis usum. Dicit ergo, Deus qui praecinxit me virtute ad bellum etc.. Milites praedicti
praecinguntur armis et gladio ut sint expediti et parati ad pugnam: 1 Mach. 3: Judas Machabaeus induit se lorica
sicut gigas: et succinxit se arma bellica in praeliis. Haec est fortitudo, scilicet virtus quae data est mihi a Deo,
non solum in corporalibus bellis, sed et in spiritualibus, quae non vincerem sine virtute Dei. Et ideo dicit,
praecinxit me virtute: Eph. 6: confortamini in Domino et in potentia virtutis Dei: isa. 40: qui dat lapso virtutem,
et his qui non sunt, fortitudinem et robur multiplicat. Vel praecinxit ad modum currentis ne impediatur ex
defluxu vestium. Ita virtus Dei retinet affectum ne defluat ad terrena. Et ideo sequitur, et posuit immaculatam
viam meam: 1 Reg. 25: benedictus Deus, qui custodivit servum suum a malo: Ps. 118: beati immaculati in via.
Vel via ista est via charitatis, quae non agit perperam, ut supra dictum est.
|#20 Qui. Hic ponitur agilitas, quae necessaria est ad pugnandum. 1 Reg. 24, dicitur quod egressus est Saul
contra David super petras abruptissimas, quae solis cervis perviae sunt; quasi dicat, tantam agilitatem mihi
contulit Deus, quod quasi cervus ibam per montes. Et super excelsa statuit me. In montibus declivibus vestigia
hominis non figuntur: sed Deus dedit ei tantam gratiam ut non laberetur in eis. Mystice legitur sic. Cervus
transcendit sine laesione spinas et silvas: sic spiritualis affectus pertransit sine laesione et infectione mala, sive
delectationes mundi: Gen. Pen.: Nephtalim cervus emissus dans eloquia pulchritudinis: Is. 25: tunc saliet sicut
cervus claudus. Et super excelsa statuit me, idest super caelestia statuit mentem meam defixam: Habac. 3: super
excelsa mea deducet me victor. Consequenter ponitur doctrina militaris; unde ait, qui docet manus meas ad
praelium. Doctrina militaris acquiritur scientia et perfectio exercitio. Primo ergo scientiam sive doctrinam
quaerit, quia haec doctrina necessaria est militibus. Prov. 24: cum dispositione initur bellum. Sed iste edoctus a
Deo dicit quantum ad secundum, posuisti ut arcum aereum brachia mea, idest brachia quasi infatigabilia mihi ad
bellandum dedisti. Vel, qui docet etc., idest contra vitia et Daemones, docet nos operari ad superandos hostes,
qui caeli portas claudere conantur.
Postea mutans personam dicit, posuisti etc.. Alia littera habet, confregisti arcum aereum, idest brachium meum.
Psal. 143: benedictus Dominus Deus meus, qui docet manus meas ad praelium etc..
Nota, quod excellentia agilitatis et excellentia fortitudinis est in leonibus, qui ex siccitate nimia, non habent
medullam in ossibus; et haec contingunt ex magna inaequalitate elementorum immixta: et ideo parum vivunt; et
hoc non decet in homine propter operationes ejus: unde hujusmodi dicuntur ex speciali munere data David, ut
dicitur Eccl. 47: lusit cum leonibus quasi cum agnis: et ursis similiter fecit sicut cum agnis eorum. Et similiter
sibi data est a Deo ex gratia doctrina pugnandi, mystice. Oportet nos in spirituali bello esse doctos.
Eccl. 11: multae insidiae sunt dolosi: quas non possumus evadere nisi habeamus et doctrinam et auxilium
divinum. Job 39: gloria narium ejus, idest Daemonis, terror contemnit pavorem nec cedit gladio. 1 Cor. 4: licet is
qui foris est noster homo corrumpatur, tamen qui intus est, renovatur de die in diem.

63

