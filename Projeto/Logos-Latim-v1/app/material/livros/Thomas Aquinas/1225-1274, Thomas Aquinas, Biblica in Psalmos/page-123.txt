Et pro hac orabit etc.. Ergo, justi, quia justificati estis, exultate in Domino, non in mundo: alias non estis justi:
non enim est justus qui non gaudet in justitia. Deus autem ipse est justus, et ipse est justitia; Ps. 10: justus
Dominus etc.. Et ideo, justi exultate in Domino: Habacuc 3: ego autem in Domino gaudebo, et exultabo in Deo
Jesu meo.
Sed quare dicit, exultate justi in Domino, et non dicit, exultate omnes in Domino? ratio est: quia, rectos decet
collaudatio, scilicet Dei. Videndum est igitur si sunt recti, et quomodo eos decet laus.
Res non dicitur recta nisi per hoc quod conformatur regulae et mensurae. Mensura autem et regula voluntatis
humanae est justitia et voluntas divina. Illi ergo qui non habent rectum affectum, non possunt bene collaudare
Deum, quia nolunt voluntatem suam conformare voluntati divinae, sed divinam volunt potius conformari suae.
Et ideo multa Deus facit, quae ipsi non approbant. Sed qui Dei voluntati se aptant, illi gaudent in prosperis et
adversis; et ideo dicit, collaudatio, quia de omnibus laudant, non in aliquibus tantum. Item unanimiter. Eccl. 15:
non est speciosa laus in ore peccatoris: isa. 4: exultatio his qui salvati fuerunt de Israel.
|#2 Deinde cum dicit, confitemini Domino. Ponit modum laudis et jucunditatis. Sciendum est autem quod in
laude Dei praecipue intenditur quod affectus hominis tendat in Deum, et dirigatur.
Item consonantiae musicae immutant hominis affectum.
Unde Pythagoras videns quod juvenis insaniret ad sonum Phrygium, mutari modum fecit; ita furentis
adolescentis animum ad statum mentis pacatissimae temperavit, ut dicit boetius in proemio musicae suae. Inde
est quod excogitatum est, quod in omni cultu aliquae consonantiae musicae exerceantur, ut animus hominis
excitetur ad Deum.
Hujus autem consonantiae dupliciter consueverunt exerceri: quandoque scilicet in instrumentis musicis,
quandoque vero in cantionibus. Et ideo primo ostendit primum modum: quia, in cithara. Secundo secundum, ibi,
cantate ei. Affectus enim hominis per instrumenta et consonantias musicas dirigitur, quantum ad tria: quia
quandoque instituitur in quadam rectitudine et animi firmitate: quandoque rapitur in celsitudinem: quandoque in
dulcedinem et jucunditatem. Et ad hoc, ut vult Philosophus in 8 pol., c. 7, tria genera cantus sunt instituta.
Quia ad primum est cantus doristicus, qui est primi et secundi toni, ut volunt quidam. Ad secundum est cantus
Phrygius, qui est tertii toni.
Ad tertium est cantus hippolidicus, qui est quinti toni et sexti. Alii sunt post superinventi. Et sic est in
instrumentis, quia quaedam instrumenta faciunt primum, sicut tibia, et tuba: quidam faciunt secundum, ut
organum: quidam tertium, ut Psalterium et cithara: Ps. 80: Psalterium jucundum cum cithara. Sed quia Psalmista
intendit hic inducere ad exultationem, non facit mentionem nisi de istis duobus, scilicet Psalterio et cithara.
Verum quia omnia in figura contingebant illis, 1 Cor. 10: non solum istis instrumentis utebantur ad hoc, sed in
figura. Cithara habet sonum ab imo, et signat laudem quae surgit ab imis, idest terrenis; Psalterium vero habet
sonum a supremo, et signat laudem quae est de bonis caelestibus. Dicit autem, decem chordarum, quia per eas
signantur decem praecepta Decalogi, in quibus tota doctrina spiritualis consistit.
|#3 Consequenter cum dicit, cantate, agit de cantu humanae vocis. Sciendum est autem secundum litteram, quod
duplex est modulatio: quaedam enim est per simplicem cantum, et quaedam est organizando. Primum tangit,
cum dicit, canticum novum. Secundum, ibi, in vociferatione. Secundum spiritualem intellectum, de duobus debet
homo exultare: scilicet de bonis gratiae susceptis, et de bonis gloriae expectatis. Per prima bona innovamur.
Ephes. 4: renovamini spiritu mentis vestrae: Rom. 6: in novitate vitae ambulemus.
Ille ergo cantat canticum novum, qui exultat in Deo de renovatione gratiae: Apoc. 14: cantabant sancti canticum
novum. Ille vero bene psallit in vociferatione, qui de bonis gloriae cantat, et canticum quod homo corde concipit,
exprimit verbis.
Vel in jubilatione, seu in jubilo, secundum Hieronymum. Est autem jubilus laetitia ineffabilis, quae verbis
exprimi non potest; sed voce datur intelligi gaudiorum latitudo immensa. Illa autem quae non possunt exprimi,
sunt bona gloriae: 1 Cor. 2: oculus non vidit, nec auris audivit etc..
Et ideo dicit, bene psallite ei in jubilatione, quia cantu exprimi non valent. Sed dices. In veteri testamento erant
musica instrumenta, et cantica vocis.
Quare ergo ecclesia illa dimisit, haec vero assumpsit? ratio duplex mystice assignatur: quia erant figuralia.
Secunda ratio est, quod Deus laudatur mente et voce, non instrumentis. Alia ratio habetur ex verbis Philosophi,
qui dicit quod contra sapientiam est quod homines instruantur in lyris et musicis, quia occupant animum in sui
operatione; sed simplex debet esse musica, ut a corporalibus retrahantur divinis laudibus mancipati.
|#4 Secundo cum dicit, quia, assignat rationem gaudii et laudis. Ratio autem laudis et gaudii duplex est. Una ex
parte Dei, de quo est exultandum.
Secunda ex parte effectuum ejus, ibi, verbo Domini.
Circa primum tria facit. Primo ponit ex quibus ex parte Dei. Et primo, quia rectum est verbum Domini, idest
instructio: Ps. 118: lucerna pedibus meis etc.. Vel ipsa promissio: Prov. 8: justi sunt omnes sermones mei etc.
Usque recti sunt intelligentibus. Secundo quia, omnia opera ejus in fide, idest fideles: Psal. 144: fidelis Dominus
123

