postmodum per Nicolaum haereticum, et mahumetum ad infidelitatem redierunt. Vel expectatur fundanda: isa.
49: parum est, ut sis mihi servus ad suscitandas tribus Jacob, et faeces Israel convertendas.
Dedi te in lucem gentium, ut sis salus mea usque ad extremum terrae: Heb. 1: quem constituit heredem
universorum etc..
|#7 Deinde cum dicit, reges, ponitur executio potestatis: et secundum historiam posset exponi, quia erat
constitutus rex Judaeorum, ideo et dominabatur gentibus aliquibus quas subjugaverat in figura universalis
dominii Christi.
Sed quia aliter reguntur cives, nam cives reguntur regimine misericordiae, aliter hostes subjugati, scilicet
regimine severae justitiae; ideo dicit: in virga ferrea. Sed melius est ut referatur ad dominium spirituale Christi:
necesse est enim quod qui regit, habeat virgam: Ps. 44: virga directionis, virga regni tui. Ad hoc enim necessarii
sunt reges, ut virgam habeant disciplinae qua puniant delinquentes.
Et quia Christus constitutus est rex a Deo ad populum regendum, ideo dicit: reges eos in virga ferrea. Et addit,
ferrea, ad designandum inflexibilem justitiae disciplinam. Virga namque qua regebantur Judaei, non fuit ferrea,
quia frequenter excusserunt se adorando idola. Sed haec est virga ferrea qua regit gentes, quia non recedent
amplius a dominio Christi, quando plenitudo gentium intraverit: Apoc. 12: mulier peperit masculum, qui recturus
erat omnes gentes in virga ferrea. Et tamquam vas figuli confringes eos; quod exponitur per illud Hier. 18:
descendi in domum figuli, et ecce ipse faciebat opus super rotam, et dissipatum est vas quod ipse faciebat e luto
manibus suis. Conversusque fecit illud vas alterum. Et post, sicut lutum in manu figuli, sic vos in manu mea.
Quando enim vas figuli est recens, frangitur de facili a mala forma, et restituitur in bonam.
Judaei conversi erant, unde non erant confringendi: eadem enim est fides eorum et nostra. Gentiles autem erant
idolatrae: et ideo erant confringendi, ut aliam formam acciperent, idest aliam fidem veram. Vel aliter: in virga
ferrea, bonos scilicet, et tamquam vas figuli, malos qui finaliter conterendi sunt: Luc. 2: ecce positus est hic in
ruinam, et in resurrectionem multorum: isa. 30: subito dum non speratur, veniet contritio ejus, et comminuentur
sicut conteritur lagena figuli contritione pervalida etc. Ut sic, qui justus est, justificetur adhuc, et qui in sordibus
est, sordescat adhuc. Apoc. Ult..
|#8 Deinde cum dicit, et nunc, ostenditur quomodo se habeat ad reges. Reprimit autem eos admonendo et
attrahendo ad servitutem Dei. Circa hoc ergo duo facit. Primo ponit admonitionem.
Secundo assignat admonitionis rationem, ibi, ne quando irascatur. Monet autem ad tria. Ad doctrinae veritatem,
ad obsequii humilitatem, ad correctionis susceptionem. Secundum, ibi servite. Tertium, ibi, apprehendite. Veritas
autem dupliciter cognosci potest ab aliquo: vel per inventiones, et tales dicuntur bene intelligentes; vel per
eruditionem, et tales dicuntur bene docibiles. Item regentium duplex est gradus. Quibusdam enim committitur
universalis gubernatio, qui dicuntur reges.
Quibusdam aliquod speciale judicium, et hi dicuntur judices. Primos ergo exhortatur ad intelligendum: nam
intelligens gubernacula possidebit, Prov. 1. Secundos ad erudiendum, ut scilicet ab aliis formam judicii
accipiant; et ideo dicit, intelligite et erudimini: Sap. 6: audite reges et intelligite, discite judices finium terrae.
|#9 Deinde cum dicit, servite: post intellectum convenienter ponit servitutem, quia servitus Dei, quae est latria,
est professio fidei. Et ideo primo oportet quod credat, et postea confiteatur et serviat: Rom. 10: corde creditur ad
justitiam, ore autem etc.. Dicit autem Domino: qui enim servit homini, sufficit ut exterius subjiciatur ei
obediendo; sed qui servit Deo, oportet quod interius secundum animam subjiciatur ei, bonum affectum habendo:
Psal. 61: nunc Deo subjecta erit anima mea etc.. Dicit autem in timore, qui sanctus permanet, nec sinit peccare,
ut qui stare se existimat, videat ne cadat. Rom. 10. Et notandum secundum Augustinum: quod rex servit Deo
inquantum homo, in se juste vivendo, sed inquantum rex, leges ferendo contra ea quae sunt contra Dei justitiam:
unde in hoc Psalmo praefiguratur status ecclesiae: nam a principio reges terrae faciebant leges contra Christum et
christianos, sed postea condiderunt leges pro Christo. Et primum ostenditur cum dixit: astiterunt: secundum ibi,
servite Domino. Ne autem haec servitus, miseria videatur, addidit: et exultate ei cum tremore. Quia timor
Domini non est miseriae, sed gaudii: propter quod Lev. 10: respondit Aaron ad Moysen, quomodo possunt
placere Deo mente lugubri? sed ne ista laetitia praesumptionem haberet vel negligentiam, ideo subjungit, cum
tremore, qui est metus subitaneus: Phil. 2: cum metu et tremore vestram salutem operamini. Consequenter monet
ad susceptionem, cum subdit, apprehendite: ut nemo vivat ut libet, sed ut decet. Et ideo dicit disciplinam,
praecepta et bonos mores, vel adversa quasi praesidium et munimentum: Ps. 17: et disciplina tua etc.. Et ponitur
ratio admonitionis, ne quando irascatur: et est duplex ratio: ad evitandam poenam, et ad consequendam gloriam,
ibi, beati omnes qui confidunt in eo. Dicit autem: nequando propter patientiam Dei, quia in hoc saeculo diu
sustinet: Psal. 7: numquid irascetur per singulos dies? dicens: nisi conversi fueritis; quasi dicat, servetis
admonitionem ne veniat tempus punitionis. Ne pereatis de via justa, scilicet justitiae et societatis bonorum, quod
est valde poenosum his qui dulcedinem justitiae gustaverunt. Littera Hieronymi habet, pereatis de via; non est ibi
justa.

8

