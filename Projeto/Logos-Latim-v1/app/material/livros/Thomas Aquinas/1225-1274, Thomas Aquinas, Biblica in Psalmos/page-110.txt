inimicorum: quia, non delectasti. Hoc enim non est odiosum valde quod inimici gaudeant de eo; quia non
gaudent nisi de malo suo, et nullus optat malum nisi sibi exoso: Eccl. 18: si praestes concupiscentias ejus animae
tuae, faciet te in gaudium inimicis tuis.
Sed certum est quod David non venit in gaudium inimicis, quia Saul non est assecutus propositum suum de eo.
De Christo autem non videtur: Matth. 27: insultabant enim ei jam crucifixo: vah qui destruis templum Dei etc..
Item, etiam viris justis mali insultant, et laetantur super eos: job 30: derident me juniores tempore, nunc in eorum
canticum versus sum, et factus sum in proverbium eis. Sed dicendum, quod si ad horam Judaei de Christo gavisi
sunt, non tamen finaliter: quia Christo resurgente nomen ejus magis invaluit: Mich. 7: ne laeteris inimica mea,
quia cecidi; consurgam.
|#2 Deinde cum dicit, Domine Deus meus, ostendit quomodo liberatus sit. Et primo a malis interioribus.
Secundo ab exterioribus, ibi, Domine eduxisti.
Malum interius est infirmitas, vel corporalis vel spiritualis.
Haec duo potuerunt esse in David et in nobis, sed in Christo non nisi corporalis, propter passibilitatem: et ideo
dicit, clamavi, scilicet David: Ps. 119: ad Dominum, cum tribularer, clamavi.
Item Christus clamavit, etsi inquantum Deus sit exauditor: Hebr. 5: cum clamore valido et lacrymis etc..
Sequitur, et sanasti me. Dicit quia ab utraque infirmitate; Christum vero sanavit a corporali solum passibilitate.
Consequenter dicit se esse liberatum ab exterioribus malis, Domine eduxisti. Et primo ab imminentibus. Secundo
ab illis a quibus est praeservatus, ibi, salvasti. Dicit ergo, Domine eduxisti etc. Hoc ad litteram non potest
intelligi de David: quia non erat erutus de inferno, quando hunc Psalmum fecit. Potest intelligi de eo secundum
metaphoram, quasi liberatus sit a mortali periculo. Sed ad litteram intelligitur de Christo, cujus anima educta est
de inferno a Deo: Psal. 15: ne derelinquas animam meam in inferno. Item convenit illis qui per Christum
resuscitati sunt: Zach. 9: tu autem in sanguine testamenti tui eduxisti vinctos tuos de lacu in quo non erat aqua.
Secundo dicit se praeservatum a mortali periculo, cum subdit, salvasti me a descendentibus in lacum. Ad litteram
lacus accipitur pro concavitate: mos enim fuit antiquitus quod sepeliebantur in profundis concavitatibus: salvasti
me, ait, a descendentibus in lacum; quasi dicat, liberasti me a periculis mortis. Sed de Christo exponitur optime,
quia per lacum intelligitur damnatio aeterna: quia licet Christus descenderit in infernum; non tamen illuc
descendit tamquam ad damnationem, sed ut liberaret eos qui erant in lacu; quasi dicat, dedisti mihi, ut non
assimilarer descendentibus in lacum: Psal. 87: factus sum sicut homo sine adjutorio, inter mortuos liber.
Vel, in lacum, idest in peccatum; immunis enim fuit a peccato.
|#3 Deinde cum dicit, psallite Domino sancti ejus etc., inducit alios primo ad gratiarum actionem.
Secundo commemorat beneficia, ibi, quoniam ira in indignatione ejus. Ubi duo facit: quia primo ostendit qui
sunt qui gratias Deo debent. Secundo de quo, ibi, confitemini. Dicit ergo, psallite. Ecce qualiter Psalmus cantici.
Psallite, inquam vos sancti: quia Eccl. 15: non est speciosa laus in ore peccatoris: Apoc. 19: laudem dicite Deo
nostro omnes sancti ejus. Sed de quo? confitemini, gratias agendo, memoriae sanctitatis ejus.
Uno modo memoriae potest intelligi, quia Deus memor est nostri: Hier. 2: recordatus sum tui, etc..
Et dicit, sanctitatis ejus. Et dupliciter potest intelligi: vel quia haec memoria provenit ex sanctitate, idest ex
misericordia et bonitate sua: Levit. 11: sancti estote, quia ego sanctus sum: vel quia memor est nostri ut
sanctificet nos: Levit. 20: ego Dominus qui sanctifico vos. Alio modo, memoriae, scilicet nostrae, quia nos
recordamur sanctitatis Dei; quasi dicat, confitemini commemorando sanctitatem ejus: isa. 63: miserationum
Domini recordabor.
|#4 Secundo, cum dicit, quoniam ira, commemorat beneficia omnibus exhibita. Ubi duo facit.
Primo proponit haec beneficia, quae spectant ad Dei clementiam. Secundo clementiae ejus ostendit signum, ibi,
ad vesperum. Dicit ergo, quoniam ira etc.. Misericordia Dei non est sine justitia; ideo ponit primo justitiam.
Secundo misericordiam: justitiam, cum dicit, quoniam ira. Hic ira accipitur pro effectu irae, idest pro vindicta;
indignatio vero non pro commotione irae in Deo, sed pro justitia Dei, secundum quam detestatur impium: quia
Sap. 14: similiter odio sunt Deo impius et impietas ejus; quasi dicat, in indignatione ejus, idest Dei justitia
judicante peccata in ira, idest vindicta.
Hieronymus planius, quoniam ad momentum est ira ejus; quasi dicat, si aliquando irascatur suis, hoc est ad
correctionem brevi tempore: isa. 54: in momento indignationis abscondi etc.. Ezech. 18: nolo mortem peccatoris
morientis. Hieronymus, vita in propitiatione ejus; quasi dicat, punit ad momentum, et post repropitiatur, et reddit
vitam: job 5: percutit, et manus ejus medetur.
Ostendit autem clementiae et misericordiae ejus signum secundum litteram, cum subdit, ad vesperum
demorabitur; quasi dicat, in brevi tempore Dominus a tristitia ducit ad consolationem: quia si aliquis tristis sit
vespere, mane erit laetus. Triplex autem ratio assignari potest, quare vespere tristitia insit, et mane laetitia. Una
est ex exteriori dispositione: quia vespere principium est tenebrarum, quae contristant; mane vero lucis, quae
laetificat: unde caeci ut laetentur cantant: Tob. 5: quale gaudium mihi erit, qui in tenebris sedeo, et lumen caeli

110

