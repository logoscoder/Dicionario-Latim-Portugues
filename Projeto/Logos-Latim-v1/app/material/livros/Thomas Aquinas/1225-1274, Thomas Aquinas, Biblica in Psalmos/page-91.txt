Dicit ergo quantum ad primum: etenim qui sustinent te non confundentur. Illi sustinent eum qui cum
longanimitate eum expectant: Habac. 2: si moram fecerit, expecta eum, quia veniens veniet: Eccl. 2: nullus
speravit in eo et confusus est.
|#3 Confundantur. Hic ostendit quibus debeatur confusio sive erubescentia, quia, iniqua agentes. Est autem
duplex confusio: scilicet bona et mala: Eccl. 4: est confusio adducens peccatum, et est confusio adducens
gloriam et gratiam. De prima dicitur Hier. 8: confusi sunt quia abominationes fecerunt. Haec confusio est
poenae, et damnationis aeternae. Sed de bona confusione sequitur postea. Quinimmo confusione bona non sunt
confusi: et ideo hic agitur de utraque confusione. Si enim intelligatur de mala confusione, tunc non optat, sed
praenunciat; quasi dicat: confundantur omnes qui male agunt, scilicet me persequentes: Hier. 17: confundantur
qui me persequuntur.
Supervacue, quia non possunt habere intentum in persequendo: Hier. 1: bellabunt adversum te, et non
praevalebunt. Item, omnes iniqua agentes, idest peccatores confundantur damnatione sua supervacue scilicet
iniqua agentes: quia in ipso actu peccati elongantur a Deo, et impediuntur a fine intento, scilicet beatitudine: Sap.
3: inutilia sunt opera eorum, vel inhabilia. Item potest intelligi de bona confusione; et sic dicit, confundantur etc.
Optando, ut ad poenitentiam convertantur.
|#4 Vias. Consequenter petit promoveri ad bona.
Et primo ponit petitionem. Secundo rationem ejus, ibi, quia tu es Deus. Est autem duplex bonum: scilicet activae
et contemplativae vitae. Primo ponitur bonum vitae activae. Secundo vitae contemplativae, ibi, dirige me. In
activa vita est duplex modus procedendi: scilicet communis per praeceptum, specialis per consilia. Quantum ad
primum dicit, vias tuas Domine, demonstra mihi. Viae Domini quibus itur ad Deum, sunt praecepta: Matth. 19:
si vis ad vitam ingredi, serva mandata: Ezech. 18: si in praeceptis meis ambulaverit, et fecerit ea, hic justus est, et
vita vivet. Per has enim vias venit Dominus ad nos, maxime per praeceptum caritatis: joan. 14: si diligitis me,
mandata mea servate. Has vias ego non cognosco; et ideo ostende eas mihi, et quantum ad intellectum, et
quantum ad affectum. Quantum ad primum dicitur isa. 30: erunt oculi tui videntes praeceptorem tuum, et audies
vocem post tergum monentis.
Quantum ad secundum dicit, et semitas. Via est publica et communis; sed semita est brevis et non est communis,
sed quaedam abbreviatio communis viae. Item consilia sunt via ad Deum, sed arctiora et breviora: Hier. 6: state
supra vias vestras, scilicet servate praecepta: et interrogate de semitis, idest custodite consilia: isa. 40: rectas
facite semitas Dei. Ad contemplativam autem vitam duo pertinent. Primo, ut quis notis bene utatur ad alia
inquirenda, et ut ignota discat. Quantum ad primum dicit, dirige me in veritate tua, idest propter veritatem: quasi,
veritas tua dirigat: Ps. 42: emitte lucem tuam, et veritatem tuam. Et doce me, quantum ad secundum dicit, non
solum per Scripturam et creaturas, sed etiam interius: joan. 6: omnis qui audivit a patre, et didicit, venit ad me.
Quia tu es Deus salvator meus. Hic ponitur ratio praemissae petitionis: et est duplex. Una ex parte Dei. Alia ex
parte petentis. Ex parte Dei est, quia ipse est salvator, et creator humanae salutis, quae consistit praecipue in
cognitione veritatis: 1 Tim. 2: qui vult omnes homines salvos fieri, et ad agnitionem veritatis pervenire. Unus
enim est Deus, et unus mediator Dei et hominum Christus Jesus vere salvator: isa. 45: Dominus justus, et salvans
non est praeter me. Item ex parte petentis, quia non expecto ab alio doceri nisi a te. Quem sustinui tota die: Ps.
36: sustinentes Dominum ipsi hereditabunt terram.
Item ibid. Confortetur cor tuum, et sustine Dominum.
|#5 Reminiscere. Hic petit peccatorum remissionem etc.. Hic duo facit. Primo ponit petitionem in generali.
Secundo explicat eam in speciali, ibi, delicta.
In generali autem petit misericordiam. Hic proprie respicit miseriam. Maxima miseria est culpa.
Miseria autem felicitati opponitur, quae consistit principaliter in actu virtutis perfectae. Secundo in bonis
exterioribus. Ergo miseria consistit principaliter in actu peccati. Secundo in detrimentis et exterioribus rebus:
Prov. 14: miseros facit populos peccatum. Et ideo petit misericordiam contra peccata. In hac ergo misericordia
sunt duo: scilicet usus sive effectus misericordiae, qui vocatur miseratio. Secundum est ipsa misericordia, quae
vocatur misericordia secundum quod est virtus.
Quando igitur Deus miseretur actu, tunc dicitur misericors; sed videtur oblivisci quando actu non miseretur; unde
dicit, reminiscere miserationum tuarum: Ps. 76: aut obliviscetur misereri Deus? tamen hoc ipso quod differt
misereri, facit propter bona nostra, licet secundum opinionem hominum videatur oblitus, quando non miseretur
actu; quasi dicat, reminiscere, ne apud iniquos videaris oblitus. Et misericordiarum. Hoc dicit propter multos
effectus misericordiae divinae ad humanam naturam: quae a saeculo sunt, idest ab initio creaturae: Luc. 1:
misericordia ejus a progenie etc..
|#6 Delicta. Hic explicat quare indigeat misericordia; quasi dicat, hic peto misericordiam, quia habeo peccata,
quae ut sic loquatur, sunt digna misericordia. Et ponit tria quae faciunt ad dimissionem peccati. Primo ponit
genus peccati: et est duplex: unum transgressionis, et aliud omissionis: et haec, scilicet peccata omissionis,
91

