Per haec volatilia sancti Angeli intelliguntur, qui sunt similitudo. Quantum ad tertium dicit, et pulchritudo agri
mecum est, idest quicquid pulchrum est in eis, mihi servit. Vel pulchritudo agri mecum est, quia ubique sum. Et
est, quia semper sum, sine praeterito et futuro. Si esuriero, non dicam tibi. Concludit per impossibile. Si
indigerem eis, non dicerem tibi, idest non quaererem a te. Quare? quia meus est orbis terrae, et plenitudo ejus.
Psal. 23: Domini est terra etc..
|#6 Numquid manducabo. Supra Psalmista ex persona Domini assignavit rationem quare Dominus non accipiet
hircos, etiam si indigeret; hic autem ostendit, quod non indiget. Sciendum est autem quod in lege praecipitur
quod carnes holocaustorum comburerentur, et sanguis effundebatur ad altaris crepidinem. Et posset aliquis
suspicari, quod Deus delectaretur in sanguine et carnibus illorum. Haec etiam fuit opinio gentilium, quod dii
eorum delectarentur odoribus carnium et sanguinis effusione, ut dicit Augustinus. Et Dominus dicit quod in his
non delectatur quae non delectant secundum se; et ideo dicit, numquid manducabo carnes taurorum, aut
sanguinem hircorum potabo? quasi dicat, non, quia non indigeo, nec delector, quia delector in his, quae per se
sunt cibus Dei, sed alius est cibus Dei quam carnes et sanguis animalium: cibus enim Dei est id, quod est cibus
omnium sanctorum: Luc. 22: ego dispono vobis sicut etc.. Et sic eadem est refectio sanctorum et Dei. Sed sancti
reficiuntur ipsius amore Dei; et sic Deus reficitur in fruitione suiipsius: Tob. 12: ego cibo invisibili, et potu qui
ab hominibus videri non potest, utor.
|#7 Immola Deo. Hic ostendit quid sit illud sacrificium, quod Deus acceptat. Et primo ostendit quid Deus
acceptat ab homine. Secundo quid retribuit.
Duo requirit Dominus ab homine. Primo sacrificium laudis. Et dicitur laus sacrificium, quia nihil est aliud
sacrificium nisi protestatio interioris devotionis et fidei: quia per sacrificium recognoscimus Deum creatorem
omnium: 1 Paral. 29: tua sunt omnia, et quae de manu tua accepimus dedimus tibi. Augustinus Lib. De doctr.
Christiana dicit, quod nullum signum est ita expressum et intentionem cordis significans, sicut verbum, et
exterior fides; et devotio non potest melius explicari, quam per devotionem laudis: et sic laus est magis Deo
accepta quam occisio animalium: Heb. Ult.: per ipsum offeramus hostiam laudis semper Deo: Oseae ult.:
reddemus vitulos labiorum nostrorum. Secundo Dominus requirit ut reddat vota altissimo. Et ideo dicit, et redde
altissimo vota tua. Laus est sacrificium Dei, inquantum est signum interioris devotionis; quia laus significat quod
homo Deo offert mentem suam; et hoc vult Deus quod sibi reddatur, et hoc est votum, et ita votum est actus
latriae: isa. 19: colent eum in hostiis et muneribus, et vota vovebunt Deo, et solvent: Eccl. 5: si quid vovisti Deo,
ne moreris reddere.
|#8 Et invoca. Hic Dominus exponit quid retribuet colentibus eum. Et primo ostendit quid sancti patiantur.
Secundo quid faciant in tribulationibus.
Tertio quid a Deo recipiant. Quarto quid Deo recompensant. Dicit ergo quod per hoc quod aliquis reddit vota,
nihilominus affligitur: Psal. 68: persequuntur me inimici mei injuste. Et ratio hujus est, quia nisi affligerentur
justi in hoc mundo, multi servirent Deo non propter ipsum, sed propter prosperitatem. Secundo ostendit quid
faciant tempore tribulationis, quia debent eum invocare: et invocabis me. Deus quid faciet ei? liberabit eum,
eruam te: Ps. 119: ad Dominum cum tribularer clamavi etc.. Et postea liberatus debet Deum honorificare, et
honorificabis me.
|#9 Peccatori autem dixit Deus. Hic arcet quosdam, scilicet peccatores, a sacrificio laudis; et ponit tria. Primo
humanam perversitatem. Secundo Dei patientiam. Tertio comminatur divinam severitatem.
Perversitas humana consistit in hoc quod bona dicunt et mala faciunt: et ideo ostendit, quomodo indigni sunt
bona dicere. Est autem duplex bonum: unum est instructio morum, aliud est informatio ad laudem Dei. Dicit
ergo, tu, scilicet popule meus, immola Deo sacrificium laudis etc.. Sed peccatori dixit Deus, idest Dei
praeordinatione fixum est, quod hoc injustum est, quod bona dicat et mala faciat. Et hoc dixit, quia hoc in mente
omnium, etiam peccatorum impressum est. Et quid dixit? quare tu enarras justitias meas: Rom. 2: qui praedicas
non furandum furaris.
Sed numquid, qui in statu peccati mortalis est, peccat mortaliter, quando praedicat vel docet? dicendum, quod
ejus peccatum aut est publicum vel occultum: et si occultum, vel est ex contemptu, et sine poenitentia, aut cum
poenitentia.
Dicendum est ergo, quod si aliquis est in peccato publico, non debet publice praedicare vel docere. Et dico
publico; quia si peccatum non est publicum, posset cum caritate occulte fratrem suum de peccato etiam minori
quam sit suum peccatum quod occultum est reprehendere, reprehendendo tamen seipsum. Si vero est in peccato
occulto, et sine poenitentia, tunc provocat Deum, quia simulat: Prov. 11: simulator ore decipit amicum suum. Et
de his loquitur hic, sicut dicit Glossa Augustini, lingua laudare non praesumat cui contradicit conscientia. Si vero
peccatum est occultum et dolet, non peccat praedicando vel docendo, etiam si publice loquatur contra peccatum:
quia sic detestando aliorum peccata detestatur etiam suum. Et assumis testamentum meum per os tuum.

210

