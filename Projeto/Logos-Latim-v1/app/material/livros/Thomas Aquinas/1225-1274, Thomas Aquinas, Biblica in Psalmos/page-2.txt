Et iste quadruplex modus insinuatur, cum dicit, sancto et excelso: quia duo ultimi modi elevationis pertinent ad
hoc quod dicit, sancto; duo primi ad hoc quod dicit, excelso. Et quod hic sit finis Scripturae hujus, habetur in
Psalmis.
Primo de excelso Psal. 112: a solis ortu, et post, excelsus super omnes etc.. Secundo de sancto: Psal. 95:
confiteantur nomini tuo magno, quoniam terribile et sanctum est. Ideo Gregorius 1 hom. dicit super Ezech. Quod
vox psalmodiae, si cum intentione cordis agitur, omnipotenti Deo per eam ad cor iter paratur, ut intentae animae
aut prophetiae mysteria, aut gratiam compunctionis infundat.
Finis ergo est, ut anima conjungatur Deo, sicut sancto et excelso.
Auctor autem hujus operis significatur ibi, in verbo gloriae. Notandum autem, quod aliud est in sacra Scriptura,
et aliud in aliis scientiis. Nam aliae scientiae sunt per rationem humanam editae, haec autem Scriptura per
instinctum inspirationis divinae: 2 Petr. 1: non enim voluntate humana allata est prophetia, sed spiritu sancto
inspirati locuti sunt etc.. Et ideo lingua hominis se habet in Scriptura sacra, sicut lingua pueri dicentis verba quae
alius ministrat: Psal. 44: lingua mea calamus, et 2 Reg. 23: spiritus Domini locutus est per me, et sermo ejus per
linguam meam. Et ideo dicit, in verbo Domini, vel gloriae, quae per revelationem dicuntur. Unde 3 Reg. 20:
percute me in sermone Domini, idest in revelatione divina.
Et potest dici haec Scriptura verbum gloriae quatuor modis: quia quadrupliciter se habet ad gloriam: scilicet
quantum ad causam a qua fluit, quia a verbo glorioso Dei haec doctrina emanavit: 2 Petr. 1: voce delapsa
hujuscemodi a magnifica gloria: hic est filius meus dilectus etc.. Quantum ad continentiam, quia in isto libro
gloria Dei continetur quam annunciat: Ps. 96: annunciate inter gentes gloriam ejus. Quantum ad modum
emanationis: gloria enim idem est quod claritas: et revelatio hujus prophetiae gloriosa fuit, quia aperta. Triplex
est enim modus prophetiae. Per sensibiles res: Dan. 5: apparuerunt digiti, quasi hominis scribentis etc. Rex
aspiciebat articulos manus scribentis. Per similitudines imaginarias, sicut patet de somnio Pharaonis et
interpretatione facta per joseph, genes. 41: isa. 6: vidi Dominum sedentem super solium excelsum et elevatum
etc.. Per ipsius veritatis manifestationem. Et talis modus prophetiae convenit Danieli, qui solius spiritus sancti
instinctu sine omni exteriori adminiculo suam edidit prophetiam. Alii namque prophetae, sicut dicit Augustinus,
per quasdam rerum imagines atque verborum tegumenta, scilicet per somnia et visiones, facta et dicta
prophetaverunt: sed iste, nude doctus fuit de veritate. Unde 2 Reg. 22, cum diceret David: spiritus Domini
locutus est etc.. Statim addidit, sicut lux aurorae oriente sole mane absque nubibus rutilat. Sol est spiritus sanctus
illuminans corda prophetarum, qui quandoque sub nubibus apparet, quandoque per duos modos praedictos
prophetis illucet, quandoque sine nubibus, sicut hic. Et ad hoc adduci potest quod dicitur 2 Reg. 6: quam
gloriosus fuit hodie rex Israel, discooperiens se ante ancillas servorum suorum, et nudatus est. Et quia per eam
nos invitat ad gloriam. Psal. 115: gloria haec est omnibus sanctis ejus, bene praemittitur, quam gloriosus etc..
Patet ego materia hujus operis, quia de omni opere Domini. Modus, quia deprecativus et laudativus.
Finis, quia ut elevati conjungamur excelso et sancto.
Auctor, quia ipse spiritus sanctus hoc revelans.
Sed antequam ad litteram veniamus circa hunc librum, tria in generali consideranda sunt. Primo de translatione
hujus operis. Secundo de modo exponendi. Tertio de ejus distinctione. Translationes sunt tres. Una a principio
ecclesiae terrenae tempore apostolorum, et haec vitiata erat tempore Hieronymi propter scriptores. Unde ad
preces Damasi Papae Hieronymus Psalterium correxit, et hoc legitur in Italia. Sed quia haec translatio
discordabat a Graeco, transtulit rursus Hieronymus ad preces Paulae de Graeco in Latinum, et hoc Damasus Papa
fecit cantari in francia, et concordat de verbo ad verbum cum Graeco. Post quidam sophronius aliquando
disputans cum Judaeis, cum dicerent Judaei aliqua non sic se habere, sicut ex secunda translatione Psalterii
introduxerat, dictus sophronius rogavit Hieronymum, ut Psalterium de Hebraeo in Latinum transferret. Cujus
petitioni annuit Hieronymus: quae translatio concordat omnino cum Hebraeo, sed non cantatur in aliqua ecclesia;
habetur tamen a multis.
Circa modum exponendi sciendum est, quod tam in Psalterio quam in aliis prophetiis exponendis evitare
debemus unum errorem damnatum in quinta synodo. Theodorus enim Mopsuestenus dixit, quod in sacra
Scriptura et prophetiis nihil expresse dicitur de Christo, sed de quibusdam aliis rebus, sed adaptaverunt Christo:
sicut illud psalm. 21: diviserunt sibi vestimenta mea etc., non de Christo, sed ad literam dicitur de David. Hic
autem modus damnatus est in illo Concilio: et qui asserit sic exponendas Scripturas, haereticus est. Beatus ergo
Hieronymus super Ezech. Tradidit nobis unam regulam quam servabimus in Psalmis: scilicet quod sic sunt
exponendi de rebus gestis, ut figurantibus aliquid de Christo vel ecclesia. Ut enim dicitur 1 Cor. 10: omnia in
figura contingebant illis. Prophetiae autem aliquando dicuntur de rebus quae tunc temporis erant, sed non
principaliter dicuntur de eis, sed inquantum figura sunt futurorum: et ideo spiritus sanctus ordinavit quod quando
talia dicuntur, inserantur quaedam quae excedunt conditionem illius rei gestae, ut animus elevetur ad figuratum.
Sicut in Daniele multa dicuntur de Anthioco in figuram Antichristi: unde ibi quaedam leguntur quae non sunt in
eo completa, implebuntur autem in Antichristo; sicut etiam aliqua de regno David et Salomonis leguntur, quae
non erant implenda in talium hominum regno, sed impleta fuere in regno Christi, in cujus figura dicta sunt: sicut
Psal. 71: Deus judicium etc. Qui est secundum titulum de regno David et Salomonis; et aliquid ponit in eo quod
excedit facultatem ipsius, scilicet, orietur in diebus ejus justitia et abundantia pacis, donec auferatur luna: et
2

