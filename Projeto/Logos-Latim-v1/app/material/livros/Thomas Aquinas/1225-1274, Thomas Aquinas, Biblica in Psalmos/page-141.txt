|#17 Erubescant. Hic petit eorum confusionem: et petit duo correspondentia duobus praemissis, de quibus fit
insultatio: scilicet de factis et fiendis.
Primo petit ut confundantur de malis jam factis.
Secundo ut confundantur super futuris, ibi, induantur confusione. Primo ergo petit erubescentiam eorum, vel
bonam confusionem, vel aeternam: et hoc dicit per modum praenuntiationis vel conformationis ad Deum: isa. 65:
servi mei laetabuntur, et vos confundemini. Secundo petit eorum diffidentiam sive timorem: unde, et revereantur
simul.
Vel in bonum, quasi, incipiant Deum timere: nam timor initialis et castus proprie reverentia dicitur; et hic timor
inducit in salutem: quia, ut dicitur Eccl. 1, timor Domini initium sapientiae. Vel semper sint in timore: Sap. 17:
cum sit timida nequitia, dat testimonium condemnata: job 15: sonitus terroris semper in auribus ejus. Et quare
haec eveniunt eis? quia gloriantur in malis meis. Consequenter petit confusionem de futuro et aliqua petit per
alium modum, quia idem est confusio quod erubescentia; et sicut illa possunt accipi in bono et in malo, ita hic
confusio et reverentia.
Sed quod additur, induantur confusione, aliquid addit. Indumentum enim dicit habitum. Qui ergo simpliciter et in
principio timet, non potest dici habere habitum timoris; sed qui firmantur in malo, et desiderant malum: Hier. 17:
duplici contritione contere eos. Et quare plus petit modo quod affligantur quam ante? quia est major culpa, quasi
scilicet non sunt contenti his quae fecerunt, sed adhuc maligna cogitant contra me. Sicut Judaei etiam post
mortem Christi volebant occultare ejus resurrectionem corrumpendo custodes: Prov. 30: verbum malignum,
vanitatem et verba mendacia longe fac a me: Hieronymus habet, qui maligna loquuntur contra me: Reg. 2: nolite
multiplicare loqui sublimia, gloriantes.
|#18 Exultent. Hic est tertius fructus, qui consurgit ex parte divini auxilii: et hic fructus est gaudium sanctorum.
Et primo ponit fructum exultationis, dicens, exultent et laetentur. Ponit autem pro fructu sanctorum jucunditatem,
quia laetitia dicit latitudinem cordis, unde signat interius gaudium: Ps. 118: dilatasti cor meum. Et haec laetitia
est proprie in justis: Ps. 96: lux orta est justo, et rectis corde laetitia. Exultatio dicit gaudium prorumpens exterius
ab interiori; et haec exultatio competit justis: Ps. 32: exultate justi in Domino. Et hoc competit rectis; unde dicit,
qui volunt justitiam meam, scilicet imitari.
Vel si dicatur ex persona David, volunt justitiam meam, idest congaudent bonis meis, sic est gaudium cordis, et
ex hoc sequitur exultatio oris: isa. 51: gaudium et laetitia invenientur in ea, gratiarum actio, et vox laudis. Et ideo
subdit, dicant semper, magnificetur Dominus, idest magnificent Deum sancti. Non enim secundum veritatem
magnum faciendo, sed nuntiando et praedicando eum magnum: Ps. 33: magnificate Dominum mecum etc.. Eccl.
43: admirabilis magnificentia ejus. Item ibidem: quis magnificabit eum sicut est? et qui sunt illi qui hoc faciunt?
certe, qui volunt pacem servi ejus, scilicet Christi secundum humanam naturam: quam pacem Christus fecit et
dat, quia ipse est pax nostra, qui fecit utraque unum, Eph. 2: pacem meam do vobis, pacem meam relinquo vobis,
joan. 14: et in me pacem habetis, joan. 17. Si autem intelligitur dictum ex persona David, sic est sensus, qui
volunt pacem servi ejus, idest illi exultent et laetentur, qui volunt quod servus ejus, scilicet ego, habeam pacem.
Sed et lingua mea. Hic ostendit quod etiam ipse est particeps gaudii hujus; quasi dicat, non solum illi qui habent
gaudium, sed et ego etiam gaudii sanctorum sum particeps. Et de hoc ponit duo. Primo ponit interiorem
meditationem.
Secundo ponit interiorem laudem. Dicit ergo quantum ab primum, sed et lingua mea meditabitur justitiam tuam.
Sed contra. Meditari non pertinet ad linguam, sed ad cor.
Et est triplex responsio. Uno modo lingua meditatur, idest meditata loquitur: Ps. 48: os meum loquetur
sapientiam, scilicet meditatam. Qui est justus, loquitur ex praemeditatione: sic et sapiens.
Alio modo est duplex os, sive duplex locutio; scilicet interius, et exterius: Matth. 15: quae procedunt de ore,
scilicet cordis, haec sunt quae coinquinant hominem. Et sic accipitur hic lingua, scilicet interior. Tertio modo, sic
meditabitur, idest decantabitur, et modulabitur, tota die laudem tuam, idest semper cogitabit quomodo laudet te:
Ps. 33: benedicam Dominum in omni tempore etc..

|+35 Pars 35
|#1 In praecedenti Psalmo Psalmista imploravit Dei auxilium contra persecutiones peccatorum; hic autem
describit peccatorum nequitiam. Titulus, in finem servo Dei. Et est novum hoc quod dicit, servo Dei. Ille est
fidelis servus, qui bona Domini sui non usurpat sibi, et mala sua non retorquet in Dominum.
Quidam enim sunt, qui peccata sua in Deum retorquent, dicentes quod necessitate peccant: et bona sua sibi
vindicant, dicentes quod habent ea ex virtute propria. E contrario facit David: et circa hoc duo facit. Primo facit
mentionem de malis quae sunt in nobis ex nobis. Secundo de bonis quae sunt in nobis a Deo, ibi, Domine in
caelo. Circa primum duo facit. Primo ponit radicem mali. Secundo ponit processum mali ex illa radice, ibi, verba
oris. Radix mali est propositum. Primo ergo proponitur malum propositum. Secundo ponit causam, ibi, non est
141

