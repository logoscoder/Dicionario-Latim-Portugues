peccato? ergo, supervacue, imposuerunt ei peccatum. Vel, supervacue, idest frustra, quantum ad eorum
intentionem: quia intendebant fidem ejus destruere: jo. 11: quid facimus quia hic homo multa signa facit? si
dimittimus etc.. Tamen hoc consilium fuit supervacue, quia totus mundus post ejus mortem ad fidem conversus
est.
|#6 Consequenter cum dicit, veniat illi laqueus quem etc., ponitur poena conveniens culpae: et hoc, quia eodem
judicio judicantur, quo judicare volebant: Matth. 7: in quo judicio judicaveritis, judicabimini.
Isti fraudulenter intendebant mortem ipsius; ideo Psalmista petit contra eos, vel conformando voluntatem suam
voluntati divinae, vel praenunciando. Et petit tria: scilicet quod laqueus eis praeparetur, quod capiantur, quod
non evadant.
Quantum ad primum dicit, veniat illi laqueus, scilicet populo, vel ei qui principalis est inter eos.
Laqueus hic tripliciter potest intelligi. Vel propter laqueum poenae, quia propter mortem Christi illaqueati sunt:
isa. 8: offendent ex eis plurimi, et cadent et conterentur et irretientur et capientur: quia captivi sunt apud omnes
gentes. Quem ignoraverunt, dicit, quia nec suspicari quidem poterant talem poenam: Luc. 21: erit enim pressura
magna super terram, et ira populo huic; et cadent in ore gladii, et captivi ducentur in omnes gentes: Matth. 24:
erit enim tunc tribulatio magna, qualis nunquam fuit ab initio mundi usque modo, neque fiet. Vel de laqueo
culpae: 1 Tim. Ult. Qui volunt divites fieri, incident in tentationem, et in laqueum diaboli. Quasi dicat, veniat illi
laqueus culpae quem praevidere non potest; quia peccatori non videtur quod sit ligatus, sed quod faciat
voluntatem suam; in veritate tamen laqueatus est, quia Prov. 5: funibus peccatorum suorum constringitur. Vel de
laqueo justitiae; quasi dicat, veniat illi laqueus, constringens ad bonum.
Quem ignoraverunt, quia 1 Cor. 2: animalis homo non percipit ea quae sunt spiritus.
Quantum ad secundum dicit, et captio quam abscondit apprehendat eum, idest capiatur, sicut in abscondito me
voluit capere: Prov. 5: iniquitates suae capiunt impium. Quantum ad tertium dicit, in laqueum cadat, idest
dejiciatur a laqueo, ut inde se non eximat, in idipsum, idest in laqueo quem paravit aliis: psalm. 9: in laqueo suo
humiliabit eum, inclinabit se, et cadet, cum etc..
Sic evenit Judaeis, quia ipsi Christum gentibus tradiderunt, gentibus postmodum traditi sunt.
|#7
Deinde cum dicit, anima autem mea exultabit in Domino, et delectabitur super etc., ponit fructum
condemnationis impiorum. Et ponit fructum ex parte sua duplicem. Primo exultationis specialis. Secundo
reverentiae divinae, ibi, omnia ossa mea. Circa primum duo facit. Primo enim ponit exultationem ex Dei judicio
provenientem. Secundo materiam exultationis ibi, et delectabitur. Dicit ergo, peto ut sic fiat; sed cum hoc feceris,
anima mea exultabit in Domino. Habac. 3: exultabo in Domino Jesu meo.
Et ratio hujus est, quia per eum adeptus sum salutem: unde dicit, et delectabitur super salutari suo, idest super
Christum, vel super salutem factam per Christum: Luc. 1: exultavit spiritus meus in Deo salutari meo. Et potest
hoc referri ad ecclesiam.
Consequenter cum dicit, omnia ossa mea, ponitur secundus fructus, qui est reverentiae divinae: et circa hoc duo
facit. Primo enim ponit reverentiam ad Deum. Secundo rationem assignat, ibi, eripiens. Dicit ergo, omnia ossa
mea. Omnis fortitudo hominis Deo comparata debilitas est: unde quanto quis plus habet de cognitione Dei, tanto
minus esse suam virtutem intelligit. Sed quia posset credi quod illud quod infirmum est in nobis, sit Deo
incomparabile, non tamen quod est firmum; ostendit non sic esse, quia omne quantumcumque firmum est, Deo
incomparabile est. Sunt enim illa infinita, ista vero finita; et ideo dicit, omnia ossa mea, idest virtutes: per ossa
quippe intelligitur virtus.
Vel apostoli dicent, quis similis tui? job 28: non adaequabitur ei aurum, vel vitrum: non commutabuntur pro eo
vasa auri. Vel ex persona dicentis, omnia ossa mea, idest quidquid virtuosum est in me. Vel cognitio veritatis.
Vel fervor charitatis et hujusmodi. Dicit, Domine quis similis tui? ex hoc asseritur, quod nihil est Deo
comparabile.
Sed contra. Videtur quod aliquid sit simile Deo.
Unde Gen. 1: faciamus hominem ad imaginem et similitudinem nostram.
Respondeo dicendum. Similia dicuntur quae habent eamdem formam et characterem. Sed est duplex similitudo.
Una, quae facit similes perfecte: quando scilicet duo participant eandem formam unius rationis. Quaedam vero
similitudo dissimilium, quando videlicet forma invenitur in aliquo vere, et in aliquo per remotam
participationem: et sic istud est simile illi, non quia habeat eamdem formam, sed quia accedit ad hoc secundum
debilem participationem.
Et sic quae de Deo et de homine dicuntur similia, de homine dicuntur per remota; quasi dicat, Deus est et tu: sed
tuum esse est participatum, suum vero essentiale; et similiter de aliis; et ideo haec similitudo est dissimilium. Et
quae dicit, manifestat per effectum. Fortis enim videtur aliquis, quando liberat aliquem debilem a potente: hoc
enim est magnae fortitudinis. Et haec facit Deus in mundo isto. Fortes sunt divites: Prov. 18: substantia divitis,
urbs roboris etc..
Deus autem liberat pauperes ab eis. Divites namque primo invadunt pauperes, secundo expoliant debiles: sed
Deus ab his liberat eos. Quantum ad primum dicit, eripiens inopem, sine ope, de manu fortiorum ejus. Quantum
136

