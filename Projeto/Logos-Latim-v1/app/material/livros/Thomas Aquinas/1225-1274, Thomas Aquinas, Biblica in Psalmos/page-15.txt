ratio fiduciae est, quod videt; unde dicit, et videbo: et exponit hoc primo quomodo astet, cum dicit: ego autem in
multitudine. Primo dicit quid videt: scilicet qui sunt illi qui impediuntur ab exauditione, et quae sunt hujusmodi
impedimenta: et isti sunt mali; unde dicit videbo, scilicet quoniam Deus etc..
Ubi notanda sunt duo. Primo, quod mali excluduntur ab istis. Secundo quod inducuntur in mala poenae, ibi,
odisti omnes etc.. Circa primum loquitur de Deo sicut de aliquo homine qui diligit aliquos seu odit. Ubi triplex
gradus potest esse: quia alicui peccatoris placet peccatum, alicui placet persona peccantis, alicui neutrum: sed
tamen libenter et sine indignatione videt eum. Hoc autem non est in Deo: quia Deo non placet peccatum, nec
respicit ad familiaritatem peccatoris. Item dedignatur eum videre: et ideo dicit quantum ad primum, videbo
quoniam tu non es Deus volens iniquitatem, idest non placet tibi. Quantum ad secundum dicit: neque habitabit
juxta te malignus, idest non habes eum in familiaritate tua: Ps. 100: non habitabit in medio domus meae etc..
Item ibidem 25: odivi ecclesiam malignantium. Quantum ad tertium dicit, neque permanebunt injusti, idest
peccatores, ante oculos tuos, scilicet approbationis: Habacuc 1: mundi sunt oculi tui, et respicere ad iniquitatem
non poteris.
|#3 Hic ostendit quomodo inducuntur ad poenam: et ponit triplicem ordinem. Triplex enim gradus est, quo
modo aliquis odit aliquem. Primo habet eum odio, volendo ei malum in corde. Secundo hoc exequitur inferendo
poenam. Tertio si quando punivit, tamen reconciliat eum sibi. Sed Deus primo odit; unde dicit, odisti omnes etc..
Sap. 14: similiter est odio Deo impius et impietas ejus.
Sed contra, Sap. 2: diligis omnia quae sunt etc..
Respondeo: quod Deus fecit, non odit; sed quod non fecit, scilicet peccatum. Sed si nos pertinaciter insistamus,
peccatorem odit inquantum non revocat, et per poenas ordinat.
Secundo infert poenam; et ideo dicit: perdes omnes qui loquuntur mendacium: Sap. 1: os quod mentitur occidit
animam. Nota quod triplex est mendacium: scilicet perniciosum, quod fit in nocumentum alterius sive spiritualis
sive temporalis rei, puta in doctrina; et hoc est gravissimum. Jocosum, quod dicitur ad delectandum.
Officiosum, quo quis loquitur ad proficiendum sive temporaliter sive spiritualiter. Et secundum Augustinum,
nullum mendacium officiosum est sine peccato: quia si mentiris ut liberes aliquem, hoc non est bonum: quia
apostolus dicit Rom. 3: non sunt facienda mala ut veniant bona.
Praeterea omne malum posset fieri propter bonum; potest tamen officiosum esse aliquando veniale. Sed jocosum
semper est veniale. Perniciosum vero semper est mortale: et de isto hic intelligitur. Tertio Deus sic odit sicut
poenas inferens qui non reconciliatur; unde subdit: virum sanguinum et dolosum abominabitur Dominus. Illa
abominamur quae in cognitione nostra non patimur. Viri sanguinum dicuntur illi quorum affectus est ad
effundendum sanguinem: Prov. 1: pedes eorum ad malum currunt, et festinant ut effundant sanguinem: 2 Reg.
16: egredere vir sanguinum. Dolosus est qui in dolo loquitur. Sed advertendum, quod ordinate procedit
Psalmista: quia primo homo simpliciter operatur malum cogitando; et hos Deus odit. Sed quando addunt
malitiam exequendo, provocant Deum ad puniendum. Sed quando perdurant, tunc Deus abominatur: Prov. 17:
abominatio est Deo vita impii etc..
|#4 Consequenter cum dicit, ego, ostendit, quomodo astat Domino: et circa hoc duo facit. Primo ostendit
quomodo accedit ad Deum. Secundo, quam orationem porrigit, ibi, adorabo. Dicet ergo aliquis sibi: tu dicis quod
non habitabit juxta te malignus. Sed numquid non tu es peccator? quomodo ergo astabis? et ideo dicit, non
secundum merita, sed in multitudine misericordiae tuae introibo, idest appropinquabo tibi, in domum tuam. Vel
ad litteram dicitur templum, vel congregatio fidelium: 1 Tim. 3: quomodo oporteat te in domo Dei conversari,
quae est ecclesia Dei. Dan. 9: non enim in justificationibus nostris prosternimus preces ante faciem tuam etc..
Sed tu cum sis peccator, idest vir sanguinum, quomodo appropinquas vel adoras? certe, in timore tuo: Eccl. 1:
qui sine timore est, non poterit justificari; ideo dicit, in timore tuo, scilicet cum reverentia.
|#5 Supra petiit orationem exaudiri; hic proponit eam. Et primo orat pro se. Secundo pro aliis.
Circa primum duo facit. Primo proponit orationem.
Secundo ponit ejus rationem, ibi, quoniam non est. Circa primum duo petit; scilicet deduci et dirigi; et hoc ideo,
quia homo in mundo est sicut in via: isa. 30: haec est via: ambulabitis in ea.
Qui autem vadunt per viam, indigent duobus: quia si via non sit secura, indigent ducatu; vel dirigente, si sit
dubia. In mundo undique sunt hostes: Psal. 141: in via hac qua ambulabam, absconderunt laqueum mihi. Item
ignota est via: job 3: viro cujus abscondita est via etc.. Et ideo primo petit, Domine, deduc me in justitia tua,
secundum justitiam tuam, vel ut ambulem in tua justitia: et hoc, propter inimicos meos: Ps. 142: spiritus tuus
bonus deducet me in terram rectam: propter nomen tuum Domine vivificabis me in aequitate tua.
Dirige in conspectu tuo viam meam. Alia translatio habet, dirige in conspectu meo viam tuam: prima concordat
cum Hieronymo: secunda cum Graeco; sed tamen idem est sensus: quasi dicat: Domine, sum in via occulta:
Prov. 14: est via quae videtur homini recta, novissime autem deducit ad mortem: et ideo, dirige me in conspectu
tuo, idest secundum tuam providentiam, quia tibi nihil est occultum. Vel in conspectu tuo, ut tibi semper
placeam. Vel in conspectu meo viam tuam, ut scilicet semper sit in corde meo, ut te semper sequi possim.
15

