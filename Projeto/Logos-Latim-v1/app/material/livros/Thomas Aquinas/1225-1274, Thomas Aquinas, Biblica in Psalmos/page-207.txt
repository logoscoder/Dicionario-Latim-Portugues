|#10 Quia anima ejus in vita ipsius benedicetur: confitebitur tibi cum benefeceris ei. Hic ponit primo defectum
interiorum pertinentium ad corpus; secundo ad animam, ibi, et introibit. Primo ergo ostendit, quod post hanc
vitam deficit eis bonum corporis; secundo ostendit quod finitur bonum virtutis, si quod habuerunt. Dicit ergo,
quia anima ejus. Sicut homo sumitur aliquando pro natura animali, aliquando pro rationali, ita anima sumitur
dupliciter. Quandoque pro vita rationali, ut deuteronom. 6, diliges Dominum Deum tuum ex toto corde tuo, ex
tota anima tua. Quandoque pro animali vita. Luc. 12: anima mea, habes bona etc.. Dicit ergo secundum hoc, quia
anima, idest animalis vita ejus, in vita ipsius benedicetur; quasi dicat: quicquid habet de divitiis et gloria, totum
est in hac vita; et cessante hac vita, deficit ejus gloria: et ideo non potest vitae suae benedicere nisi dum vivit.
Item aliquando peccatores laudant Deum, vel faciunt opera de genere bonorum; sed si adversitas immineat,
cessat ejus laudatio, sive operatio bona. Et ideo convertit se ad Deum dicens: o Deus, iste talis, scilicet peccator,
sive aliquis in prosperitate existens, confitebitur tibi, idest laudabit te, cum benefeceris ei, idest dederis sibi bona
temporalia quae amat. Prov. 10: benedictio Domini divites facit. Hieronymus: laudabunt te cum bene sibi fuerit,
idest homines laudant et serviunt divitibus, quamdiu suppetunt et prosperantur in divitiis; sed si mutetur fortuna,
mutantur, necdum non laudant, sed detrahunt eis. Introibit. Hic ponit defectum spiritualium. Et primo ostendit
defectum; secundo ponit ordinem perveniendi ad ipsum defectum, ibi, homo. Et primo ponit defectum culpae;
secundo poenae. Quantum ad primum dicit, introibit, scilicet iste peccator sic dives, et quem laudant omnes, dum
bene est ei, introibit dico, usque ad progeniem patrum suorum, scilicet per imitationem, dum omnia mala quae
tota sua progenies facit, ipse operatur. Matth. 23: et vos implete mensuram patrum vestrorum.
Jer. 11: reversi sunt ad iniquitates patrum suorum priores. Vel, introibit etc. Quia patres sui impii sunt in inferno,
et iste ibit illuc. Quantum ad secundum dicit: et usque in aeternum non videbit lumen: quia quasi, scilicet hic in
suo aeterno, scilicet in vita, noluit sequi lumen rationis, ideo, in aeternum non videbit lumen. Job 15: non credit
quod reverti possit de tenebris ad lumen.
Matth. 25: inutilem servum mittite in tenebras exteriores etc.. Et quo ordine? quia cum esset praeditus lumine
rationis, sicut homo in honore constitutus, noluit illo lumine regi, assimilatus est jumentis insipientibus, et ideo
facit sicut jumenta, debet deputari occisioni.

|+49 Pars 49
|#1 Supra Psalmista invitavit gentes ad confidendum de Deo; hic instruit eas ad cultum Dei. Titulus, Psalmus
Asaph. Iste Asaph unus fuit de praefectis super cantores populorum, et super illos qui cantabant et laudabant in
cymbalis, sicut 1 par. 13 et 16 et 25, dicitur. Et dicitur Psalmus Asaph quia cantatur ministerio Asaph. Et
congruit mysterio, quia Asaph interpretatur synagoga, et sic legitur synagogae persona. Ubi instructus de
sacrificiis, duo proponit de cultu Dei, quae antecedunt divinum judicium: et est primum. Secundum est
disceptatio Dei cum populo de cultu suo, ibi, audi populus meus. Ante judicium erunt tria. Citatio judicis,
adventus judicis et apparatus. Primo ergo ponit citationem; secundo adventum, ibi, Deus noster manifeste veniet;
tertio apparatum, ibi, ignis in conspectu. Circa primum tria facit. Primo ostendit quis sit citator; secundo qui sunt
citati, ibi, et vocavit; tertio quo ordine citentur, ibi, ex sion.
Qui citat magnus est, quia Deus omnium, etiam deorum; unde dicit, Deus deorum Dominus locutus est. Primo
ergo commendatur ab excellentia naturae, quia Deus deorum, non Angelus. Hieronymus habet, fortis Deus. Sed
numquid sunt multi dii? 1 Cor. 8: siquidem sunt dii multi et Domini multi. Deus enim dicitur tripliciter: scilicet
naturaliter: et iste est tantum unus Deus.
Deut. 6: audi Israel, Dominus Deus tuus unus est. Item per participationem; et isti sunt multi. 1 Cor. 8: item per
nuncupationem et opinionem; sicut idola et astra, venus et Saturnus. Psal. 95: omnes dii gentium Daemonia. Sed
dici dii aliqui possunt quatuor modis. Uno modo per unionem: et sic solus Christus dicitur Deus. Joan. 20:
Dominus meus et Deus meus. Alii per gratiam adoptionis.
Ps. 81: ego dixi dii estis etc.. Aliqui per participationem divinae potestatis in miraculis faciendis.
Exod. 7: constitui te Deum Pharaonis. Alii per ministerium, sicut judices Exod. 22: diis non detrahes. Item
commendatur a gubernatione, cum dicit, Dominus locutus est. Hic locutus est interius per inspirationem. Psal.
84: audiam quid loquatur in me Dominus Deus. Item exteriori locutione. Hebr. 1: novissime locutus est nobis
etc.. Et vocavit terram, scilicet universam, idest universae habitatores terrae; unde citati sunt, non aliqui tantum
in medio mundi, sed. A solis ortu usque ad occasum. Marc. Ult.: euntes in mundum universum etc.. Jer. 16: ad te
venient gentes ab extremis terrae, et dicent, vere mendacium etc.. Ordo vocationis ponitur cum dicit, ex sion
species decoris ejus; quasi dicat: haec vocatio inchoata est in sion. Isa. 2: de sion exibit lex etc.: nam apostoli
quando acceperunt spiritum sanctum, erant in sion, et tunc fortes facti sunt ad eundum per mundum. Ex sion ergo
ubi apostoli erant, coepit divulgari species decoris ejus. Sed Christus bene incepit aliqualiter divulgari; sed non
videbatur species ejus, quia circumdatus erat infirmitate; quia, vidimus eum novissimum virorum, virum
dolorum, ut habetur isa. 53. Sed post passionem apparuit virtus et potestas ejus.

207

