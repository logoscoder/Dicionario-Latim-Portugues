pro eodem accipiatur mane et diluculo, scilicet considerationis diluculi, quia optima et ad contemplandum hora
matutina; Ps. 5: mane astabo tibi.
Item Ps. 62: in matutinis meditabor in te; quasi dicat, adjuvabit eam Deus vultu suo, idest in contemplatione suae
altitudinis. Et possunt haec referri ad b. Virginem, quia ipsa est civitas, in ipsa habitavit, ipsam fluminis impetus,
scilicet spiritus sanctus, laetificavit, ipsam sanctificavit in utero matris suae, postquam formatum fuit corpus et
creata anima.
Tunc primo operuit gloria Domini tabernaculum, ut dicitur Exod. 40. Et est alia sanctificatio b. Virginis et
aliorum sanctorum: quia alii sic sanctificati fuerunt quod nunquam mortaliter peccaverunt, tamen venialiter sic: 1
joan. 1: si dixerimus quia peccatum non habemus etc.. Beata autem virgo nec mortaliter nec venialiter umquam
peccavit: Cant. 4: tota pulchra es amica mea etc.. Et ideo dicit, non commovebitur, nec veniali peccato. Et ideo
dicit, adjuvabit eam Deus mane diluculo, idest adhuc ea existente in utero. Et hoc est quod dicit, quod auxiliatus
est ei Dominus in ipso ortu matutino.
|#5 Conturbatae sunt gentes. Supra Psalmista posuit afflictionem aliorum et consolationem propriam sub
similitudine; hic autem exponit primo quod dictum est de afflictione; secundo de consolatione, ibi, Dominus
virtutum; et ordinate exponit omnia. Supra loquens de tribulatione, dicit, sonuerunt et turbatae sunt: ubi tetigit
turbationem et causam, in fortitudine. Item turbationem aquae: et exponit cum dicit, conturbatae sunt gentes:
Apoc. 17: aquae multae, populi multi. Conturbati sunt, in malo, quia insanierunt contra Christum.
Vel in bono: quia qui ad bonum convertitur, sentit afflictionem propter consuetudinem praeteritam.
Item turbati sunt montes. Et dicit, inclinata sunt regna, idest reges terrae humiliati sunt ad fidem Christi: isa. 49:
vultu in terram demisso adorabunt te. Et causam exponit, cum dicit, dedit vocem suam. Supra dixit, in
fortitudine: in veteri autem testamento dicit, dedit vocem, sed per prophetas sed postea per seipsum. Psalm. 17:
intonuit de caelo etc.. Cant. 2: sonet vox tua in auribus meis. Ad hanc vocem, mota est terra, primo Judaeae,
postea tota terra universaliter: isa. 24, commotione commovebitur terra. Quidam autem commoti sunt in malum
per vocem Christi: sicut Pharisaei et alii multi. Quidam in bonum, sicut apostoli, et qui conversi sunt ad fidem.
|#6 Dominus virtutum. Hic exponit quod dicit de consolatione, scilicet quod dicit, Deus in medio ejus.
Et describit Deum adjuvantem, et ejus praesentiam et ejus auxilium. Deum describit dupliciter: quia Dominus
virtutum, quia dominatur non solum creaturis inferioribus, sed etiam virtutibus caelestibus. Non erat sufficiens
homini quod mitterentur Angeli, quos misit ad dationem veteris testamenti; sed oportebat quod ipse veniret, ut
innotescat, quod anima hominis est tantae excellentiae quod non nisi in Deo virtutum potest beatificari: Ps. 79:
Domine virtutum respice et vide etc.. Et est nobiscum primo per carnis similitudinem: Phil. 2: in similitudinem
hominum factus. Item per familiarem conversationem: baruch 3: post haec in terris visus est etc.. Item per
gratiam inhabitans nos: Ephes. 3: inhabitare Christum per fidem etc.. Et ideo dicitur emmanuel, idest nobiscum
Deus. Susceptor noster Deus Jacob. Hic ostendit auxilium quod habet a Deo, quia ipse susceptor noster est, qui
suscepit nos in suam curam: Ps. 3: tu autem, Domine, susceptor meus es. Vel ostendit quomodo sit nobiscum,
quia scilicet suscepit nostram naturam: Hebr. 2: nusquam Angelos apprehendit, sed semen Abrahae.
Ideo dicitur Deus Jacob. Deus virtutum dicitur propter gentiles, ne credant quod non habeamus alium Deum
quam ipsi: Hebr. 2: non confunditur vocare eos fratres dicens: nuntiabo nomen tuum fratribus meis, in medio
ecclesiae laudabo te (Ps. 21)p
|#7 Venite et videte opera. Hic exprimit tranquillitatem subsequentem: et facit tria. Primo excitat attentionem.
Secundo proponit tranquillitatem.
Et tertio inducit conclusionem. Primo ergo inducit in considerationem divinorum operum; et ideo dicit, venite
per fidem: 2 Cor. 5: per fidem ambulamus.
Et videte, per studium et diligentiam: Matth. 11: venite ad me omnes etc.. Et videte, idest considerate: opera
Domini: isa. 3: opus Domini non respexistis. Dicitur peccatoribus Ps. 138: mirabilia opera tua etc.. Quae posuit
prodigia super terram. Haec opera sunt prodigia, quae praetendunt aliquid in futurum. Et mirabilia quae tempore
Christi fuerunt, sive circa mortem Christi, sive in vita quae fecit: quae omnia fuerunt signa alicujus futuri. Et
sunt super terram, idest super omnem naturalem virtutem. Et quae sunt ostendit, auferens bella.
Primo fuit opus pacis. Secundo ostendit magnitudinem operis hujus. Tertio utilitatem, abstulit bella, quia in
tempore nativitatis Christi in toto mundo facta est pax: Ps. 71: orietur in diebus ejus justitia, et abundantia pacis:
Ps. 75: ibi confregit potentias. Et haec significabant pacem quam venit facere Christus inter Deum et humanam
naturam. Magnitudo pacis ostenditur quantum ad locum, quia, usque ad finem terrae, quia fuit quasi universalis
pax. Ad litteram, tempore nativitatis Christi: quia jam quiescentibus bellis civilibus, Octavianus dominabatur toti
mundo. Et haec pax praetendebat quod pax Christi derivari debebat in omnibus hominibus. Luc. 2: gloria in
altissimis Deo, et in terra pax hominibus.
Secundo quantum ad tempus, quia diuturna.
Et hanc diuturnitatem describit, quia si homo timet bellum, conservat arma. Et ideo dicit, arcum conteret, et
confringet arma; quasi dicat, tamdiu durabit pax, quod omnes tradent oblivioni arma: quia illa pax diu durabit:
196

