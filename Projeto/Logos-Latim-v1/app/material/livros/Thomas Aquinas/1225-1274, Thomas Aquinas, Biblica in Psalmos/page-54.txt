Via est iniquitas: quasi: ideo timeo eam, quia, torrentes iniquitatis conturbaverunt me. Torrens est fluxus aquae
decurrentis cum impetu: job 6: sicut torrens qui raptim transit in convallibus. Impetus ergo subitus iniquitatis
interioris, puta subitae tentationis et gravis, est torrens impellens ad peccatum. Vel exterioris, sicut impetus
alicujus hostis. Et hi, conturbaverunt me.
|#4 Dolores. Hic prosequitur secundum progressum; et ideo dicit, dolores inferni, idest similes infernalibus:
Gen. 57: lugens in infernum descendam.
Vel dolores qui concipiuntur ex timore inferni. Et hi circumdant quando inevitabiles sunt. Et veniunt hi dolores,
quia praeoccupaverunt me laquei mortis. Quae mors? Prov. 21: qui congregat thesauros lingua mendacii, vanus
et excors est: et impingetur ad laqueos mortis.
Ecce necessitas. Sed remedium apposuit orationis. Et primo ponitur oratio; et ideo dicit, in tribulatione mea
invocavi Dominum. Oseae 6: in tribulatione sua mane consurgent ad me: baruch 3: nunc Domine Deus etc.. Isa.
55: quaerite Dominum dum inveniri potest etc.. Ps. 49 invoca me in die tribulationis et eruam te: Sap. 7:
invocavi, et venit in me spiritus sapientiae.
Consequenter ponitur orantis devotio, quia, ad Dominum meum clamavi, idest cum magnitudine devotionis
orantis: Ps. 119: ad Dominum cum tribularer etc.. Heb. 5: cum clamore valido et lacrymis offerens, exauditus
est: et dicit, ad Dominum meum clamavi, non alienum. Deut. 10: Dominum Deum tuum adorabis etc.. Tertio
ponitur exauditio, exaudivit. Duo dixerat: se invocasse et clamasse. Et ideo dicit exauditam vocem et clamorem.
Unde? de templo sancto vocem meam exaudivit. Templum Dei est ipsa excellentia suae sanctitatis, quia
Dominus est templum suum: Apoc. 21.
Templum non vidi in ea: Dominus enim Deus omnipotens templum illius est etc.. Item templum est ipse
Christus: joan. 2: hoc autem dicebat de templo corporis sui, in quo Deus est per unionem personae. Item anima
justa, in qua Deus est per gratiam. 1 Cor. 3: templum enim Dei sanctum est, quod estis vos. Item beata virgo:
Psal. 5: adorabo ad templum sanctum tuum, in qua, idest per quam exaudivit nos Deus: Ps. 33: exaudivit me, et
ex omnibus tribulationibus meis eripuit me. Item ecclesia: Ps. 10: Dominus in templo suo. Et de quolibet templo
isto exaudivit: 3 Reg. 18: si quis cognoverit plagam cordis sui, et expanderit manus suas in domo hac, tu
exaudies in loco habitationis tuae. Et non solum orationem dicit exauditam, sed etiam clamorem; ideo dicit, et
clamor meus in conspectu ejus introivit in aures ejus. Et dicit, in conspectu, idest in oculis ejus, quia omnia
videt: exo. 3: videns vidi afflictionem etc..
Vel in conspectu, idest in beneplacito: vel in corde, ubi ipse solus conspicit: 1 Reg. 16: homo videt ea quae
apparent, Deus autem intuetur Cor. Et introivit in aures ejus, per acceptationem: jac. 5: clamor eorum in aures
Domini. Vel in aures, idest in clementiam ejus: Eccl. 15: oratio humiliantis se nubes penetrat.
|#5 Commota. Supra egit Psalmista de affectu concepto ex beneficiis liberationis; hic agit de potentia liberantis.
Potentia agentis ostenditur ex effectu agentis; quae autem hic dicuntur, possunt ad duplicem Dei effectum
pertinere: scilicet ad illum qui ostenditur in corporalibus, et ad effectum redemptionis.
Et forte verius ad utrumque: quia ea quae hic dicuntur sub figura corporalium, spiritualiter complentur per
effectum redemptionis. Effectus autem divinae potentiae maxime manifestatur in rebus corporalibus, quia
spiritualia minus sunt nobis nota; et praecipue in illis quas homines admirantur; et haec sunt commotiones
elementorum, scilicet terrae, aeris, aquae et ignis. Dividitur ergo pars ista in tres partes. Primo ostendit Dei
potentiam in effectibus qui sunt circa terram. Secundo in permutationibus aeris. Tertio in permutationibus
aquarum. Secunda, ibi, inclinavit caelos. Tertia, ibi, apparuerunt fontes aquarum. Sed si ad mysterium referatur,
dividitur in duo. Primo ostendit fructum divinae redemptionis factae per Christum. Secundo modum ipsius, ibi,
inclinavit caelos. Prima in duo.
Ad primum referendo, primo agit de effectu terrae, quae est ab imo. Secundo de eo, qui a summo ascendit. Si
mystice, sic ostenditur duplex effectus redemptionis: scilicet poenitentia peccatorum, et devotio justorum, ibi,
ascendit. Sed secundum quod refertur ad corporalem effectum, qui est ab imo terrae, maxime mirabilis effectus
est terraemotus etc..
Hic tria tangit. Primo ipsam commotionem. Secundo id quod mirabilem eam reddit. Tertio ejus causam.
Dicit ergo, commota est et contremuit terra.
Dupliciter aliquid movetur. Uno modo movetur aliquid de loco in locum: et sic non movetur terra.
Alio modo ad modum trementis: et sic mirabilem facit esse terraemotum concussio montium: quia si terra mollis
moveretur, non esset mirabile; sed quando moventur montes, tunc mirabile est; et ideo dicit, conturbata sunt,
quia videntur stabilitatem amisisse. Prima causa est voluntas divina; et hanc exprimit metaphorice cum dicit,
quoniam iratus est eis, scilicet Deus. Sicut cum Dominus turbatur, qui ei assistunt, tremunt; ita ad commotionem
Dei omnia turbantur. Mystice designatur per hoc commotio hominum ad poenitentiam. Item inter eos quidam
sunt minores: et hi designantur per terram; unde dicit, commota est et contremuit terra, idest qui prius peccatores
erant et terreni: Is. 51: posuisti ut terram cor tuum, et quasi viam transeuntibus. Haec commota est per affectum a
terrenis ad caelestia, et hoc a tremore quem concepit de poenis: Is. 26: a timore tuo Domine concepimus, et quasi
parturivimus et peperimus spiritum salutis. Quidam sunt magni; et hi dicuntur montes, idest superbientes in
54

