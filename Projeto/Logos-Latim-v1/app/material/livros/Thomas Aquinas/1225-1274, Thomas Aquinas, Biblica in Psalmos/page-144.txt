substantiae tuae. Istud lumen non participant animalia bruta; sed rationalis creatura primo participat illud in
cognitione naturali: nihil enim est aliud ratio naturalis hominis, nisi refulgentia divinae claritatis in anima:
propter quam claritatem est ad imaginem Dei: psalm. 4: signatum est super nos lumen vultus tui Domine.
Secundum est lumen gratiae; Eph. 5: exurge qui dormis etc.. Tertium est lumen gloriae: isa. 60: surge, illuminare
jerusalem, quia venit lumen tuum etc.. Vel, in lumine tuo, idest in Christo, qui est lumen de lumine: et sic est
lumen quod est verus Deus. Est ergo lumen Christus, inquantum procedit a patre: est fons vitae, inquantum est
principium spiritus vivificantis. Aliud privilegium est, quia sola creatura rationalis videt hoc lumen: unde dicit,
videbimus lumen. Hoc lumen vel est veritas creata, idest Christus, secundum quod homo; vel est veritas increata,
qua aliqua vera cognoscimus. Lumen enim spirituale veritas est: quia sicut per lumen aliquid cognoscitur
inquantum lucidum; ita cognoscitur, inquantum est verum. Animalia bruta bene cognoscunt aliqua vera, puta hoc
dulce: sed non veritatem hujus propositionis hoc est verum: quia hoc consistit in adaequatione hujus intellectus
ad rem, quod non possunt facere bruta. Ergo bruta non habent lumen creatum. Similiter nec lumen increatum,
quia solus homo factus est ad videndum Deum per fidem et per spem: et sicut nunc videmus per fidem in lumine,
sic videbimus eum in specie, quando erimus in patria.
|#6
Praetende misericordiam. Hic convertit se ad orationem, et petit misericordiam Dei. Et primo petit
petitionem quantum ad alios. Secundo quantum ad se, ibi, non veniat mihi. Duo petit, secundum duo genera
hominum, qui conversantur in domo Domini: quidam enim cognoscunt Deum per fidem; quidam etiam justificati
inhaerent ei. Qui ergo non cognoscunt Deum, non sunt in ejus domo; sed qui habent fidem, possunt subjacere
peccato, et ideo petit eis misericordiam: ideo dicit, o Domine scientibus te, per fidem scilicet, et vocat
cognitionem scientiam propter certam inhaesionem: his praetende, idest amplia, extende ad eos misericordiam
tuam miserando peccatis eorum: isa. 27: non est populus sapiens: jer. 9: in hoc glorietur qui gloriatur, scire et
nosse me. Sed, his qui recto sunt corde, idest qui habent rectum cor et sunt confirmati tibi per caritatem,
praetende eis, idest amplia justitiam, idest coronam quam meruerunt, quia isti jam merentur coronam: 2 Tim. 4:
in reliquo reposita est mihi corona justitiae etc.. Et ideo petit eis justa. Pro se duo petit. Primo petit conservari a
peccato, et hoc, removendo duas causas peccati. Una est interior: et haec est superbia, quae est initium omnis
peccati; unde dicit: non veniat mihi pes superbiae, idest affectus superbiendi removeatur a me; Eccl. 23:
extollentiam oculorum meorum ne dederis mihi. Alia causa est exterior, quando incitatur ab aliquo ad
peccandum: Ps. 18: et ab alienis parce servo tuo. Et ideo dicit, manus peccatoris non moveat me, idest
inductiones et promissiones et blandimenta non inducant me ad peccandum.
|#7 Ibi ceciderunt. Hic ponitur petitionis ratio: et est duplex. Primo, quia ex hoc pede est casus: sicut quando
quis cadit propter pedem quem habet malum: et ideo dicit, ibi, idest in pede superbiae.
Ceciderunt. Ecce initium omnis peccati superbia, Eccl. 10. Homo enim ex hoc peccat, pro eo quod non
continetur sub regula legis divinae. Sed ex superbia exit arrogantia: 1 Cor. 10: qui se existimat stare, idest per
superbiam, videat ne cadat. Et dicit, qui operantur, non qui operati sunt, quia aliquis aliquando ex infirmitate
peccat, vel ignorantia, et iste non permanet; sed qui peccat ex superbia, hic persistit: quia Prov. 2: laetantur cum
male fecerint, et exultant in rebus pessimis. Item alia causa est alieni impulsus; unde dicit, expulsi sunt, idest
impulsi dum inaniter se efferunt, sicut Lucifer de caelo, et homo per superbiam de Paradiso expulsi sunt. Nec
potuerunt stare: job 18: expellet eum de luce in tenebras etc.. Sed humilitas facit stare: Ps. 121: stantes erant
pedes nostri etc..

|+36 Pars 36
|#1 Supra petivit Psalmista divinum auxilium contra peccatores, et ostendit malitiam eorum; hic autem docet
contemnendam esse eorum felicitatem.
Titulus non est novus. Intentio autem Psalmi hujus est ostendere, quod non reputentur prosperitates impiorum.
Circa quod Psalmista tria facit. Primo enim praemittit intentionem Psalmi. Secundo ponit rationes in generali,
ibi, quoniam tamquam fenum. Tertio explicat in speciali, ibi, noli aemulari in eo. Circa primum duo facit. Primo
enim removet a bonis malorum aemulationem. Secundo zelum, neque zelaveris.
Dicit ergo, noli aemulari. Hic ponit unum ex parte peccatorum per modum designationis. Et ex hoc ponit
malignantes et facientes iniquitatem. Aliud ponit ex parte bonorum per modum prohibitionis, et ponit duo:
scilicet, noli aemulari, et neque zelaveris. Peccatores autem designat primo, quantum ad pravam ipsorum
intentionem, quia malignantes: malignitas enim pertinet ad cor; unde dicitur malignus quasi malus ignis, quando
scilicet aliquis facit ex prava intentione aliquid, illud est malignum consilium. Secundo quantum ad pravitatis
executionem; unde dicit, facientes iniquitatem; sed justo cuilibet dicit, noli aemulari etc..
Secundum Philosophum, in 2 ethicorum, quatuor ad idem genus spectant: scilicet misericordia, invidia, zelus, et
Nemesis: et haec omnia important tristitiam de eventibus aliorum; sed misericordia et invidia de his quae

144

