|#5 Deinde cum dicit, multi, movet quaestionem quam dicunt, multi, idest stulti: dicunt autem, quis ostendit
nobis bona; quasi dicat: quomodo scire possumus quae sunt haec sacrificia Deo acceptabilia? hanc autem
quaestionem solvit cum dicit: signatum est super nos lumen vultus tui, Domine; quasi dicat: ratio naturalis indita
nobis docet discernere bonum a malo; et ideo dicit: signatum est super nos lumen vultus tui, Domine etc.. Vultus
Dei est id per quod Deus cognoscitur; sicut homo cognoscitur per vultum suum, hoc est veritas Dei. Ab hac
veritate Dei refulget similitudo lucis suae in animabus nostris.
Et hoc est quasi lumen, et est signatum super nos, quia est superior in nobis, et est quasi quoddam signum super
facies nostras, et hoc lumine cognoscere possumus bonum. Ps. 88: in lumine vultus tui ambulabunt etc.. Super
hoc autem signamur signo spiritus. Eph. 4: nolite contristare spiritum sanctum in quo signati estis. Et iterum
signo crucis, cujus signaculum nobis impressum est in baptismo, et quotidie debemus imprimere.
Cant. 8: pone me ut signaculum super cor tuum.
|#6 Deinde cum dicit, dedisti, ponit praeeminentiam ejus ad illos peccatores in bonis: quasi dicerent ei: tu nos
exhortaris ad beneficia tua, sed nos habemus omnia; ideo comparat temporalia spiritualibus. Et primo ponit
spiritualia; secundo temporalia, ibi, a fructu etc..
Tertio praeeminentiam spiritualium, ibi, in pace etc..
Dicit ergo: verum est quod omnes habent lumen vultus desuper se: sed, o Domine, sanctis et mihi dedisti
laetitiam, scilicet spiritualem, in corde meo, ut scilicet de te gaudeam. Rom. 14: non est regnum Dei esca et
potus; sed justitia et pax, et gaudium in spiritu sancto: et hoc est beneficium spirituale. Mali autem habent
abundantiam temporalium; et ideo dicit: a fructu frumenti, vini et olei sui, multiplicati sunt, idest dilatati. Et per
omnia ista temporalia intelliguntur omnia alia: quia omnia referuntur ad necessitatem vivendi: et sic frumentum
pro cibo, et vinum pro potu, oleum vero pro condimento accipitur. Alia littera habet, a tempore frumenti; ubi
duplex bonorum istorum defectus innuitur, quia temporalia dicuntur a tempore.
Sap. 2: umbrae enim transitus est tempus nostrum. Et quia unum non sufficit, oportet quod sint multa; ideo dicit:
multiplicati sunt.
|#7 Deinde cum dicit, in pace, ponit praeeminentiam spiritualium; quasi dicat, quid inter haec excedit? certa
laetitia cordis. Et hoc patet duplici ratione. Primo, quia hoc bonum erit aeternum, illud vero temporale; secundo
quia est unum et simplex, illud est multiplex. Secundum ponit ibi, quoniam tu, Domine singulariter etc..
Dicit ergo, in pace etc.: quasi dicat: alii in tempore, sed ego non, immo in idipsum. Nota ergo, quod etiam in
praesenti vita dicitur justus stare in bono, propter quatuor. Primo, quia non impeditur exterius: et ideo dicit: in
pace. Isai. 31: sedebit populus meus in pulchritudine pacis etc..
Secundo ex immutatione rerum habitarum, quia hoc semper idem manet; unde in idipsum. Psalm. 131:
hierusalem quae aedificatur ut civitas, cujus participatio ejus in idipsum. Tertio, quia sine solicitudine: unde,
dormiam. Cant. 2: ego dormio etc.. Quarto ex quiete a labore conquirendi; unde dicit, et requiescam. Et hoc
potest esse etiam hic in praesenti vita secundum inchoationem; quia sancti omnia ista habent hic aliqualiter in
Deo; sed haec omnia perfecte erunt in patria. Et hoc ideo habeo, dicit David, quia unum habeo in quo sunt omnia
haec: et hoc est quod ait, quoniam tu Domine etc.: quasi dicat: uno modo in quadam spe singulari; constituisti
me, scilicet vita aeterna, de qua infra dicitur Psal. 26: unam petii a Domino etc.. Et hoc respondet contra id quod
dicit, multiplicati sunt: ut quoniam tu Domine etc.
Quasi dicat, in te singulariter spero. Et hoc magis sonat littera Hieronymi, quae dicit: quia tu Domine specialiter
securum habitare me fecisti. Ps. 177: bonum est confidere vel sperare in Domino etc..

|+5 Pars 5
|#1 Supra Psalmista orationem proposuit contra persequentes manifeste; hic contra dolosos orat, ne decipiatur.
Et circa hoc duo facit. Primo ponit petitionem contra dolosos, ne decipiatur. Secundo, ut lapsus reparetur, ibi,
Domine ne in furore etc..
Hic Psalmus habet titulum in quo est aliquid novi, qui talis est; in finem pro ea quae consequitur hereditatem.
Ubi tangitur figura et mysterium.
Figura quidem intelligi potest dupliciter. Primo, secundum quod Glossa exponit, et habetur in historia Genesis
21, quod Sara videns ludentem Ismaelem cum Isaac filio suo, turbata est, et dixit ad Abraham: ejice ancillam
hanc et filium ejus: non enim erit heres filius ancillae cum filio meo Isaac. Intellexit quidem Sara ludum illum
persecutionem esse contra Isaac; Abraham autem dure accepit quod dixerat Sara de filio suo Ismaele; sed dixit ei
Deus: non tibi videatur asperum super puero et ancilla tua: omnia quae dixerit tibi Sara, audi vocem ejus, quia in
Isaac vocabitur tibi semen, etc.: quasi dicat: Isaac tibi haeres erit tuus, non Ismael. Unde infra 25, dicitur: dedit
Abraham cuncta quae possederat filio suo Isaac, filiis autem concubinarum largitus est munera etc.. Potest ergo
hic Psalmus referri ad hoc: quod populus Judaeorum secundum figuram consequebatur hereditatem promissam
Abrahae, cujus erat caput David, et rex.
13

