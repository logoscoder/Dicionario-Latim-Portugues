Et per volatum. Isaiae XL: volabunt et non deficient. Ambulatio designatur per virtutes morales, quibus homo
vivit humanitus. Cursus per caritatem. Volatus per contemplationem.
Secundum Richardum de s. Victore contemplatio diversificatur sicut volatus in avibus. Quandoque aves volant
sursum, quandoque deorsum, dextrorsum, sinistrorsum, ante et retro, quandoque circuendo. Quandoque girant
quaedam suspensae et procedunt et retrocedunt. Sic etiam in contemplatione ascendere est considerare causas
sublimes, descendere, considerare effectus infimos.
Item anteire est considerare magis contraria quae retinentur ad multos, retroire quando privata considerat.
Item a dextris et sinistris quando considerat aliquas circumstantias. Circulariter quando considerat accidentia
rerum; sed quando significatur individuus tunc est quies. Effectus designatur cum dicit, et requiescam, scilicet in
consideratione. Haec requies habetur in hac vita. Sap. VIII: intrans in domum meam conquiescam. Et in patria.
Ps.: in pace in idipsum dormiam et requiescam.
|#6 Ecce elongavi fugiens. Hic ponitur dispositio ad contemplandum. Et primo ostendit quid vitavit.
Secundo quid servavit. Vitavit contemplationis impedimenta, quae sunt praecipue duo, scilicet occupatio
terrenorum et peccati. Et haec duo dupliciter sunt vitanda, scilicet velociter et efficaciter. Velociter ut non tardet;
et ideo statim debet fieri.
Unde dicit fugiens. Eccli. XXI: quasi a facie colubri fuge peccatum. Zacch. II: o, o fugite de terra Aquilonis.
Efficaciter ut non solum actus peccati, sed etiam occasiones peccati vitentur.
Et ideo dicit, elongavi, quasi dicat omnes occasiones peccati deserui. Genes. XIX: ne stes circa omnes regiones.
|#7 Et mansi in solitudine. Quandoque aliquis manet in solitudine loco, quia corporaliter manet; quandoque
animo, quia etiam inter turbas cogitat quae Dei sunt. Osee II: ducam eam in solitudinem.
Thren. III: sedebit solitarius. Et haec secundum Glossam, aliter exponuntur ut referantur ad Christum qui habet
pennas propter caritatem et volavit a Iudaeis et requievit in gentibus, elongavit a Iudaeis et mansit in fide
gentium, quae erat solitudo quaedam.
|#8 Expectabam eum. Hic ostendit quid expectet a Deo, scilicet Dei auxilium quod est complementum sui
desiderii. Psalm.: expectabam eum qui salvum me fecit, etc..
Et ideo dicit, qui me salvum faceret.
Et quare? quia ipse solus est salvator. Et a quo salvat? a duobus ex quibus videbatur esse commotus assumere
pennas, scilicet a possibilitate quia tribulabatur inter homines. Unum est tristitia cordis quod credit ibi requiem
invenire. Unde dicit, a pusillanimitate spiritus. Nimis est audax qui inter turbas requiem quaerit habere. Isaiae
XXXV: dicite pusillanimis: confortamini.
Et a tempestate, scilicet a tribulatione hominum salva me tam temporali quam spirituali.
|#9 Praecipita, Domine. In praecedenti parte Psalmista posuit affectionem quam passus est a malis: hic agit de
eorum malitia.
Et primo describens malitiam peccatorum petit eam impediri. Secundo petit eam poena puniri, ibi, veniat mors.
Circa primum duo facit. Primo petit impediri eorum malitiam. Secundo describit eam, ibi, quoniam vidi
iniquitatem.
Dupliciter mali habent facultatem et virtutem nocendi, scilicet propter altitudinem status, et propter consensum
multorum in unum. Et hoc periculosum est; et ideo debet duplex remedium contra hoc adhiberi. Uno modo ut
deiiciantur de statu.
Alio modo ut ponatur divisio inter eos. Quantum ad primum petit, praecipita, Domine, scilicet removendo eos de
statu, quasi dicat; deiice eos humiliando.
Quantum ad secundum dicit, et divide linguas eorum, quia eorum malitia primo est in lingua qua magnifice
loquuntur. I regum II: nolite multiplicare loqui sublimia et quia lingua loquendo ad malum consentiunt. Et
huiusmodi divisionis figura fuit in veteri testamento, ubi divisae sunt linguae gentium; Gen. XI.
|#10 Quoniam vidi iniquitatem. Hic describit eorum malitiam. Et primo describit communem malitiam mundi.
Secundo malitiam alicuius personae principaliter inter eos.
Communem malitiam multitudinis describit primo in generali. Secundo in speciali, ibi, die ac nocte. In
multitudine est duplex inordinatio. Una ex parte principum. Alia ex parte populi. Nam civitas est ordinata
quando principes iuste regunt et populus obedit; aliter non bene disponitur. Et talis civitas est mundus, in quo nec
principes iuste regunt, nec populus obedit. Sed civitas Dei est bene ordinata. In civitate ergo mundi vidi
iniquitatem et contradictionem. Iniquitatem vidi ex parte principum et iudicum. Isaiae I: iniqui sunt coetus vestri.
Item vidi contradictionem ad praelatos. Isaiae XLI: populus tuus sicut humus qui conculcatur.
|#11 Die ac nocte. Hic ostendit in speciali. In qualibet civitate sunt tria, scilicet muri qui ambiunt eam, media
habitatio, et plateae. Et Philosophus distinguit tria genera hominum. Per muros intelliguntur principes et
228

