Est tertium praeceptum. Sex enim diebus fecit Deus caelum et terram et omnia quae in eis sunt, et in septima
requievit; ita et nos debemus pro reverentia septima die requiescere. Unde omnes dies hebdomadae sabbatum
appellantur, sicut dies dominicus dicitur prima sabbati. Matth. Ult.: vespere autem sabbati quae lucescit in prima
sabbati.
Et deinceps tota hebdomada sabbatum dicitur. Luc. 18: jejuno bis in sabbato: unde Psalmus hic in prima sabbati
commemorat ea quae pertinent ad primam sabbati, idest ad dominicam. In qua tria facta sunt: scilicet creatio
mundi, productio lucis, et resurrectio Christi, ut in evangelio habetur Matth. 28. De istis ergo agit Psalmista:
scilicet de potentia creantis, et gloria resurgentis; et forte iste Psalmus cantabatur in prima sabbati, sed videtur
esse disjunctus. Tamen sciendum est, quod tempore David Deus colebatur solum in Judaea; et David considerans
quod Deus est Deus totius terrae, et videns in spiritu prophetico futurum esse quod coleretur in toto mundo, fecit
istum Psalmum: et de hoc agit hic. Dividitur ergo Psalmus iste in tres partes. In prima ponit universale ejus
dominium; in secunda ponit sive ostendit modum quo homines accedunt ad Deum, ibi, quis ascendet; in tertia
praedicit futurum cultum Dei per totum mundum, ibi, attollite. Circa primum duo facit. Primo ostendit quod
universale est Dei dominium; secundo ponit signum vel causam, ibi, quia ipse super maria. Vel sic: in Psalmo
isto agit de tribus. Primo de creatione; secundo de illuminatione, ibi, quis ascendet, tertio de resurrectione, ibi,
attollite, sive de resurgentis glorificatione. Circa primum duo facit. Primo ponit creantis potentiam; secundo
subdit rationem, ibi, quia ipse super maria. Est autem sciendum quod terra potest dupliciter considerari: vel
secundum quod est unum elementum, vel secundum quod est habitaculum hominum: et utroque modo est sub
divino dominio. Primo modo fuerunt aliqui non extendentes divinam providentiam ad corruptibilia, sed tantum
ad caelos. Job 22: nubes latibulum ejus: circa cardines caeli perambulat, nec nostra considerat. Ezech. 9:
dereliquit terram, et Dominus non videt eam.
Psalmus dicit, mentimini; quia, Domini est terra, scilicet ipsum elementum super quod habet dominium: vel
terra, idest ecclesia, quae est bona terra quae facit multum fructum. Isa. 40: quis appendit tribus digitis molem
terrae, et libravit in pondere montes, et colles in statera? sed addit, et plenitudo ejus. Gen. 1: terra erat inanis et
vacua etc. Quia non erat plena arboribus et aliis quae pertinent ad ornatum terrae, sicut plantae et herbae. Vel,
plenitudo terrae, idest plenitudo gratiarum ecclesiae. Et hic est Christus qui attulit omnem gratiarum
plenitudinem in se. Eccle. 15: facies tua plena gratiarum. 1 joan. 1: de plenitudine ejus omnes accepimus.
Secundo modo etiam dicitur Dei orbis terrarum, idest nostra terra habitabilis. Et universi qui habitant in ea, idest
omnes habitatores ejus. Ps. 9: judicabit orbem terrae in aequitate, et populos in justitia. Isa. 45: non in vanum
creavi eam (scilicet terram) ut habitaretur formavi eam. Centrum est infimus locus in mundo, ad quod terra
gravitate sua tendit et omnia alia cedunt sibi: et dicit psalm. 103: qui fundavit terram super stabilitatem suam,
quia per gravitatem tendit illuc: et super nihilum, quia nihil sibi subsidet; et isa. 40, dicit: appendit tribus digitis
molem terrae, frigiditate et partium suarum continuitate. Sed quia terra est elementum, et ex ea cum aliis
elementis fit mixtum; terra autem est sicca et frigida, unde nec ex motu nec ex fluxu pars una continuatur, alteri
indiget humore continente et continuante, et sic fundatur vel confirmatur super aquas; et quia in qualibet parte
terrae quasi fit generatio aquarum, tota terra fere potest dici fundari super aquam: propter quod dicit, ipse super
maria fundavit eam. Vel sicut fundamentum continet aedificium, sic aqua continet terram, ne discontinuetur.
Discontinuatio etiam terrae facit quod aqua quae liquida est et gravis, fluat quasi per totam terram. Item per
orbem designatur ecclesia et omnes habitantes in ea, scilicet fideles; et omnes sumus Christi: et sive vivimus,
sive morimur, Domini sumus, ut apostolus dicit Rom. 14. Consequenter reddit causam supradictorum, quia
scilicet, super maria fundavit eam; quasi dicat: illud est artificis, quod ipse artifex facit. Sed Deus fecit terram et
ea quae sunt in terra. Ergo ipsius est terra et plenitudo ejus.
Sed quidam dicunt, quod non est providentia Dei in rebus terrenis. Sed contra hoc est signum magnae
providentiae dispositio aquarum ad terram, quia elementa levia debent esse super graviora.
Similiter ergo sicut aer circumdat aquam, ita aqua debet circumdare terram. Et Philosophi assignant super hoc
multas causas. Sed causa est providentia divina, ut ibi esset habitatio hominum et animalium; unde Moyses in
principio, quando posuit rerum creationem, posuit terram primum informem; unde terra erat inanis, idest
informis, et vacua arboribus; et ideo posuit eam circumdatam sive opertam aqua, et tenebrae, idest aquae, erant
super faciem abyssi, idest super terram, et spiritus Domini, idest aer, ferebatur super aquas. Vel terra erat inanis,
idest invisibilis propter aquas; unde sequitur, congregentur aquae etc. Et appareat arida; quasi dicat: quia terra est
prima secundum ordinem elementorum, a providentia divina factum est quod sit super aquas, ut homines et
animalia possint in ea vivere, et aquae nihilominus occupent terram quantum durant maria: unde dicit. Ipse super
maria fundavit eam, idest juxta, sicut alibi. Ps. 136: super flumina Babylonis (idest juxta flumen Babylonis) illic
sedimus etc.. Fundavit, idest firmam statuit, ut mare eam non occupet: job 38: posui mari Ostia et vectes, et dixit,
hucusque venies, et non procedes amplius; et hic confringes tumentes fluctus tuos: Hier. 5: qui posuit arenam
terminum mari, praeceptum sempiternum quod non praeteribit. Et super flumina praeparavit illam, idest juxta
flumina; et dicit, praeparavit, non fundavit, quia ad praeparationem requiritur quod irrigetur flumine; Psal. 64:
flumen Dei repletum est aquis: parasti cibum illorum, quoniam ita est praeparatio ejus: rivos ejus inebrians
multiplica etc.. Vel ecclesia, fundata est super maria, idest super tribulationes: Ps. 92: mirabiles elationes maris.
Et super flumina, idest persecutiones quibus praeparata est ecclesia ad coronas martyrum. Vel super maria, idest
88

