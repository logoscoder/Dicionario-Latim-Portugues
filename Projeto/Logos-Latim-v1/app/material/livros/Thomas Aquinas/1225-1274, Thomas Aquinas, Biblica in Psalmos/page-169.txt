Liber Christus est. Liber est instrumentum, in quo sunt conceptiones cordis; in Christo autem sunt conceptiones
intellectus divini: Col. 2: in ipso sunt omnes thesauri sapientiae et scientiae Dei absconditi. Caput libri est Deus
pater: 1 Cor. 11: caput Christi Deus. Ergo in capite libri, idest in voluntate Dei patris scriptum est, scilicet
ordinatum est de me, quod veniam. Vel aliter. Est liber praedestinationis qui est liber vitae: psalm. 68: deleantur
damnati de libro vitae, sive viventium. In hoc libro sunt scripti omnes salvandi, sed per ordinem: quia in capite
hujus libri scriptus est salvator, et omnes sunt scripti per eum: Rom. 8: quos praedestinavit conformes fieri
imaginis filii ejus etc. Eph. 1: elegit nos ante mundi constitutionem, ut essemus sancti: quasi dicat: non est
scriptum de Christo sicut de aliis, sed in capite libri. Vel in capite libri Psalmorum, quia primus Psalmus scriptus
est de Christo. Beatus vir qui non abiit in consilio impiorum etc.. Sic ergo ostendit propositum suum accedendi.
Consequenter ostendit propositum obediendi, secundum quod homo. Sunt autem in homine duo principaliter:
scilicet voluntas et intellectus.
Voluntas hominis debet subjici voluntati divinae, et intellectus debet dirigi secundum legem Dei.
Et ideo dicit, o Deus meus, pater, inquantum Deus.
Vel Deus meus, inquantum homo, volui ut faciam voluntatem tuam, quae est etiam voluntas mea, inquantum
Deus: vel Deus meus, inquantum homo: volui ut faciam voluntatem tuam, quae est etiam voluntas mea
inquantum Deus. Luc. 22: non mea voluntas, sed tua fiat. Item intellectus meus dirigitur secundum te: unde dicit,
et legem tuam in medio cordis mei; et dicit, in medio, quia perfecte cognoscit rationes divinas.
|#5 Annuntiavi justitiam tuam in ecclesia. Hic ponitur modus annuntiandi. Tria ergo annuntiare debemus de
divinis; scilicet opera justitiae, dogmata veritatis, et beneficia divinae misericordiae; et haec tria dicit se
nuntiasse. Primo dicit se nuntiasse justitiae opera, annuntiavi justitiam: quam tripliciter annuntiavit sive
praedicavit. Primo publice, prompte et pure. Quantum ad primum dicit, in ecclesia magna. Item in congregatione
multorum: jo. 18: ego palam locutus sum mundo. Vel, in ecclesia magna, idest in ecclesia catholica, quia magna
est potestate et firmitate: Matth. 16: portae inferi non praevalebunt adversus eam. Et magna diffusione: mala. 1:
ab ortu solis usque ad occasum magnum est nomen tuum. Quantum ad secundum dicit, ecce labia mea non
prohibebo; quasi dicat: non cedam prohibentibus: Act. 4: da servis tuis cum fiducia loqui verbum tuum.
Quantum ad tertium dicit, tu scisti, idest approbasti intentionem meam: jer. 18: tu scis omne consilium eorum.
Vel, tu scisti, idest ab aeterno praedestinasti: quantum ad Christum, cum dicit, justitiam tuam non abscondi in
corde meo.
Dogmata veritatis confitetur cum dicit, veritatem tuam. Hanc Christus confessus est ante Pilatum.
Joan. 28: in hoc natus sum et ad hoc veni in mundum, ut testimonium perhibeam veritati: Prov. 8: veritatem
meditabitur guttur meum.
Et salutare tuum dixi, quia per confessionem veritatis homini advenit salus: joel. 2: omnis qui invocaverit nomen
Domini, salvus erit. Beneficia misericordiae confitetur, cum dicit, non abscondi misericordiam tuam et veritatem
tuam: quia misericordia et veritas se consequuntur; et ideo dicit, veritatem. Non ponitur hic pro veritate
doctrinae, sed pro veritate justitiae in promissis: quia Deus verax est. Veritas autem consistit in hoc quod dat
quod promittit, quia non est aliter debitor noster nisi inquantum promittit.
|#6 Tu autem Domine. Supra Psalmista commemoravit fiduciam quam habet de Deo, quantum ad praeterita; hic
autem ponit fiduciam quam habet de Deo quantum ad futura, exprimens eam per orationem: et circa hoc duo
facit. Primo proponit orationem in generali. Secundo in speciali, ibi, complaceat. Circa primum duo facit. Primo
proponit petitionem. Secundo assignat petendi rationem, ibi, misericordiam tuam. Dicit ergo, annuntiavi
justitiam tuam. Sed tu Domine ne longe facias miserationes tuas a me. Aliqui jam percipiunt miserationem Dei,
qui scilicet fruuntur gratia et gloria; Psal. 118: misericordia Domini plena est terra.
Alii sunt prope, qui non habent impedimentum misericordiae, sed meritum aliquod: psalm. 144: prope est
Dominus omnibus invocantibus eum.
Alii sunt in quibus est impedimentum: propterea est longe ab eis. Et ideo peto ne sit longe miseratio tua a me
propter mea demerita. Et ideo hujus petitionis est duplex ratio: una fiduciae, quae concepta est ex experientia
divinae bonitatis. Alia necessitatis quam patitur. Duo sunt secundum quae Deus subvenit nobis: scilicet
misericordia, inquantum largitur nobis aliqua quae etiam non promisit: Rom. 15: gentes autem super
misericordia honorare Deum; et veritas, quando reddit vel promissa vel pro meritis. Et ideo ista sunt unita simul:
quia semper facit quod promisit, vel abundantius facit. Haec duo sunt homini necessaria: misericordia, ut
trahatur ad spem gloriae; et veritas ut confidat. Et hoc non quasi trahamus Deum ad nos ex meritis nostris, sed
Deus per ista nos trahit et traxit. Et ideo dicit: misericordia et veritas tua semper susceperunt me. Alia causa est
necessitas malorum. Et ponit duplicia mala: scilicet alia illata ab exteriori, alia ab interiori, ibi, comprehenderunt
me. Quantum ad primum dicit, quoniam circumdederunt me mala, quorum non est numerus, quae scilicet mala
inferuntur mihi, et a mundo et ab hostibus: Ps. 117: circumdederunt me sicut apes; et dicit, quorum non est
numerus, quia sunt infinita pericula in mundo, et infiniti mali homines: Eccl. 1: infinitus stultorum est numerus.
Interiora mala sunt peccata: et haec mala sunt periculosa dupliciter: propter gravitatem, quia comprehenderunt
me iniquitates meae, idest peccata mea ligaverunt me suo pondere: Prov. 5: iniquitates suae capiunt impium, et
169

