Alia est cognitio realis, sed obscura et imperfecta; et haec est cognitio qua Deus cognoscitur per fidem. 1 Cor.
13: videmus nunc per speculum etc., et sic Deus in domibus cognoscitur cognitione reali, sed fidei; 2 Cor. 3: nos
autem revelata facie gloriam Domini contemplantes. Et dicit, in domibus; quia tota universalis ecclesia continet
sub se multas ecclesias et multa collegia, quarum quaelibet domus dicitur habere cognitionem Dei. Jer. 31: me
omnes cognoscent a minimo usque ad maximum. Alia est realis, quae est cognitio perfecta et aperta. 1 Cor. 13:
tunc cognoscam sicut et cognitus sum in domibus caelestis jerusalem. Et dicuntur plures domus diversi ordines
sanctorum, scilicet apostolorum, martyrum, confessorum et virginum etc.. Joan. 14: in domo patris mei
mansiones multae sunt.
Et secundum hoc dicitur in Psalterio Romano: Deus in gradibus ejus cognoscetur; quia non omnes aequaliter
cognoscent, sed erunt diversi gradus cognitionis secundum quosdam. 1 Cor. 15: stella differt a stella in claritate.
Sed hoc erit, cum suscipiet eam, ad adjuvandum; quia ipse est susceptor et auxiliator noster. Alia autem littera
Hieronymi habet, in auxiliando.
|#3
Quoniam. Hic probat dignitatem civitatis per testimonium. Et primo inducit testes; secundo eorum
probitatem; tertio ipsorum confessionem. Ad hoc quod testimonium sit credibile, tria sunt necessaria: scilicet
dignitas testium, ut sint testes auctoritatis; quia si sint leves, eorum testimonium non debet approbari. Item
numerositas, et concordia; et haec tria sunt in istis testibus. Quia sunt magnae dignitatis; quia. Reges terrae, unus
fuit Constantinus, alius fuit Justinianus et carolus magnus qui ecclesiam firmaverunt privilegiis. Item multi
fuerunt, quia congregati sunt de diversis nationibus et temporibus. Possunt etiam per reges intelligi sapientes et
justi, qui testimonium perhibuerunt ecclesiae conversi ad fidem. Ps. 46: principes populorum. Item sunt
concordes, convenerunt in unum, scilicet testimonium et sententiam.
Ps. 101: in conveniendo populos in unum et reges etc.. Potest iterum aliter exponi; tamen prima expositio est
litteralis, quia in Hieronymo habetur, testati sunt. In Graeco habetur, suscipient eam, scilicet ad defendendum. Et
hoc necessarium est, quoniam ecce reges terrae congregati sunt, convenerunt in unum, scilicet contra ecclesiam.
Et isti qui aliquando testimonium perhibent aliquando contra ecclesiam fuerunt, et aliquando persecuti sunt eam,
postea eam firmaverunt.
Ipsi videntes. Hic describit eorum probitatem, ubi septem fuerunt. Primum visio, idest cognitio fidei; unde dicit,
ipsi videntes, idest cognoscentes per fidem miracula quae Christus et apostoli faciebant. Isa. 62: videbunt gentes
justum tuum, et cuncti reges inclytum tuum.
Secundum est admiratio in his quae videntur, quia sunt supra sensum et rationem humanam. Isa. 60: videbis et
afflues et mirabitur et dilatabitur cor tuum. Ps. 138: mirabilia opera tua.
Tertium est conturbatio pro peccatis. Propter secundum, admirati sunt. Propter tertium, conturbati sunt. Ps. 59:
commovisti terram, et conturbasti eam. Quartum est commotio. Aliquando quis conturbatur de peccato, et labitur
in desperationem, vel persistit in malo; sed isti commoti sunt ad poenitentiam. Isa. 24: commotione
commovebitur terra. Quintum est, quia haec commotio debet esse cum timore Dei, ut non attribuat sibi quod per
se moveatur ab bonum, sed Deo; et dicit, tremor apprehendit eos. Ps. 2: servite Domino in timore. Hic dolor et
tremor est fructuosus; unde dicit, ibi dolores ut parturientis, qui convertuntur in gaudium propter spem prolis et
fructus. Isa. 26: a timore tuo, Domine, concepimus et peperimus spiritum salutis. Et hoc est sextum. Septimum
est. In spiritu vehementi conteres naves tharsis, idest mare universaliter, et sic conteres naves maris. Vel
dicendum, quod ibi est una provincia quae cilicia vocatur, et tharsis est metropolis ejus, ubi natus est Paulus, et
ex illa civitate tota regio nominatur tharsis, et ibi sunt multae naves; vel sicut in mari mediterraneo primi
navigantes fecerunt carthaginem, et isti simul pugnantes cum tyriis praevaluerunt. Et ideo tharsis vocatur totum
mare mundi. Per naves quae ad negotiandum vadunt, signatur cupiditas, et hoc est abundantia rerum mundi. Et
sicut naves fluctuant in mari, ita divites fluctuant in rebus mundi. Sed quando convertitur homo ad poenitentiam,
tunc naves, idest cupiditates hujus mundi, conterentur.
Sed in spiritu vehementi, scilicet in spiritu sancto.
Abdiae 1: juxta est dies Domini super omnes gentes.
Isa. 23: ululate naves maris. Sed secundum cassiodorum, per hoc designatur totum tempus incarnationis Christi.
Deus cognoscetur in domibus ejus cum suscipiet eam, idest humanam naturam in unitate personae. Isa. 52:
propter hoc sciet populus meus nomen meum. Et quare? quoniam ecce reges terrae congregati sunt; convenerunt
in unum. Reges, scilicet principes Judaeorum et Scribae populi congregati sunt ab Herode sciscitante ab eis ubi
Christus nasceretur. Et convenerunt in unum, scilicet quod natus erat in bethleem. Et videntes sic, sicut
prophetae dixerunt, admirati sunt, commoti sunt, quia Herodes turbatus est, et omnis hierosolyma cum eo. Matth.
2: et commoti sunt, aliqui ad fidem. Et tantus fuit pavor ut corpus tremeret, tremor apprehendit eos; et ibi fuerunt
dolores, ut parturientis, propter necem infantium occisorum ab Herode: et in spiritu vehementi, quia in furore
mittens occidit omnes pueros a bimatu et infra, idest a duobus annis, et infra. Et in furore fecit comburi omnes
naves tharsis, idest in tharso ciliciae, quas credebat magos per aliam viam revertentes portasse in patriam suam.
Propterea dicit, in spiritu vehementi.

200

