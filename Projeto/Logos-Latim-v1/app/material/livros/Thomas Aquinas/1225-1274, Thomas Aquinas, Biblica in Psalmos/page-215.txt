Sed numquid non erant mundati parentes David per circumcisionem ab originali peccato? dicendum est, quod
baptismus et circumcisio mundant animam a culpa originali, sed adhuc remanet fomes, et circumcisio fiebat in
carne, et homo generat filios carnales secundum carnem; et ideo necesse erat quod iterum filius natus
circumcideretur: sic modo natus ex parentibus baptizatis baptizatur. Alia littera habet, aluit me mater mea. Et hoc
ad actualia peccata refertur, quia etiam in pueris inordinati motus inveniuntur, ut Augustinus in 6 confessi.
Dicit, alia littera habet peperit me etc.. Et sic quia quidam sanctificantur in utero; sed omnes praeter Christum
concipiuntur in originali: et ideo dicit quod non est sanctificatus in utero, sed natus in originali. Ecce enim
veritatem dilexisti. Qui vult satisfacere debet diligere ea quae Deus diligit.
Deus autem diligit veritatem fidei: joan. 18: omnis qui est ex veritate, audit vocem meam.
Item justitiam: Psal. 88: misericordia et veritas praecedent faciem tuam. Et haec necessaria est in poenitente, ut
in se puniat quod deliquit.
Item est necessaria confessio, ut confiteatur peccata.
|#4 Incerta. Hic petit totaliter reparationem. Et primo ponit spem quam habet. Secundo petitionem.
Et primo ponit acceptum beneficium per quod erigitur in spem. Secundo ponit suam fiduciam, ibi, asperges me.
Commemoravit beneficium potentiae cum dixit, incerta et occulta, quia scilicet rex habui beneficium prophetiae:
2 regum 23: spiritus Domini locutus est per me, et sermo ejus per linguam meam. Et ponit tria, scilicet materiam
prophetiae, modum et causam. Materiam prophetiae ostendit cum dicit, incerta et occulta. De his est prophetia,
scilicet incerta et occulta, quae per sapientiam tuam comprehenduntur. In nobis est aliquid ignotum dupliciter,
quod tamen est de Deo notum. Aut propter defectum est nobis aliquid ignotum, aut propter excessum. Propter
defectum est nobis ignotum aliquod futurum contingens: quia nondum habet determinatam veritatem. Propter
excessum est nobis ignota divina substantia, et quae excedunt capacitatem nostram. Utraque enim fuerunt
revelata David per spiritum prophetiae: Amos 3: non faciet Dominus Deus verbum, nisi revelaverit secretum
suum ad servos suos prophetas.
Incerta ergo manifestasti mihi, idest illa quae de sui natura habent variabilitatem: et haec fuerunt sibi revelata, ut
patet in Psalmo. Occulta vocantur quae excedunt oculum mentis nostrae: job 29: sapientia trahitur de occultis:
Eccl. 24: ego in altissimis etc. Et haec sunt sapientiae Dei; quasi dicat, licet nobis sint occulta, tamen a sapientia
tua comprehenduntur: et inter occulta commemorat mysterium incarnationis, quod etiam manifestasti mihi. Item
misericordia Dei inter ista annumeratur, quia remittit peccata. Sed melius est ut accipiatur universaliter. Modus
revelationis ponitur cum dicit, manifestasti mihi. Triplex est modus prophetiae. Unus, in quo revelatur
supernaturalis et intelligibilis veritas sub similitudinibus corporalibus et imaginationibus: et sic dicitur isa. 6: vidi
Dominum sedentem etc.. Alius est in quo fit revelatio supernaturalis et intelligibilis veritatis, absque nebula
imaginationis phantasticae: immo nondum revelatur, et sic facta est revelatio Moysi Num. 12: palam et non per
aenigmata et figuras vidit Deum. Et talis etiam fuit revelatio David: 2 Reg. 23: Deus Israel locutus est mihi. Et
infra: sicut lux aurorae manet oriente sole absque nubibus rutilat. Asperges me hyssopo. Supra commemoravit
Psalmista Dei beneficium sibi praestitum quantum ad gratiam prophetiae, ex quo consurgebat in spem; hic autem
ostendit quid a Deo sperabat. Et fuerunt duo. Primo enim sperat remotionem malorum quae incurrerat per
peccatum. Secundo sperat restitutionem bonorum quae amiserat, ibi, auditui. Sciendum est autem, quod homo
per peccatum primo incurrit immunditiam: jer. 2: maculata es in iniquitate tua. Secundo incurrit turpitudinem:
unde thr. 4: denigrata est super carbones facies eorum.
Et haec duo sperat a se removeri: immunditiam scilicet et turpitudinem spiritualem.
Immunditia contingit ex hoc, quod affectus hominis inhaeret rebus temporalibus quibus similis efficitur; unde si
adjungatur vilioribus, ut aurum plumbo, vilis efficitur: Oseae 9: facti sunt abominabiles, sicut ea quae dilexerunt.
Sed turpitudo ex eo quod inhaeret rebus terrenis, obscuratur in eo lux rationis, quia comparatur animalibus
brutis: Psal. 48: homo cum in honore etc..
Et ideo anima efficitur nigra sive obscura. Et ideo quantum ad primum dicit, asperges me hyssopo, ubi alludit
ritui veteris testamenti numer. 19, ubi tertio die aspergebatur immundus aqua lustrationis, et die septimo
lavabatur aqua, et vestimenta etiam lavabantur. Aqua lustrationis fiebat de hyssopo. Et ideo dicit, asperges me
hyssopo. Et illa aqua fiebat ex cinere vitulae Rufae, per quam figurabatur Christus.
Unde per illam aspersionem quam petit, signatur aspersio sanguinis Christi: 1 Pet. 1: in aspersionem sanguinis
Christi: Heb. 12: accessistis ad montem. Et infra: et sanguinis aspersionem melius loquentem quam Abel.
Hoc fiebat cum hyssopo. Hyssopus est herba quae terrae inhaeret, et curat inflationem, ut in Glossa dicitur; et
convenit fidei quae humilitatem habet, quia per fidem subjicitur intellectus Deo: 2 Cor. 10: in captivitatem
redigentes omnem intellectum in obsequium Christi. Item radicata est in petra, idest Christo: Matth. 16: super
hanc petram etc.. Petra autem erat Christus, 2 Cor. 10. Item depellit spiritus humani elationem, quae est in illis
qui non obediunt fidei Christi: 1 timoth.
Ult.: si quis aliter docet et non acquiescit sanis sermonibus Domini nostri Jesu Christi, hic non est ejus (Rom. 8)p
dicit ergo: Domine ego habeo firmam spem, quod tu asperges me aqua lustrationis: Ezech. 36: effundam super
vos aquam etc.. Lavabis me: nam post fidem necessarius est baptismus: Zach. 13: erit fons patens domui Jacob
etc..
215

