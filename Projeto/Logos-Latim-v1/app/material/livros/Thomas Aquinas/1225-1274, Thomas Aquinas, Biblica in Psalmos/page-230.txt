Et hoc manifestat in duobus, scilicet (primo) in rebus corporalibus et humanis. Secundo in divinis.
In primis illi habent ad invicem amicitiam qui simul in mensa conversantur. Et si hoc intelligatur de Christo ad
Iudam loquente, sic secundum Glossam capiebat simul cum Christo cibos in mensa corporales.
Psalm.: qui edebat panes meos, etc..
Et dicit dulces, quia cibi convivantium animos dulces facere consuescunt. Eccli. VI: est amicus socius mensae.
Sic etiam potest dici de quocumque familiari corporaliter. Sunt etiam cibi spirituales quos Iuda cum Christo
sumpserat, scilicet verbo Dei. Eccli. XV: cibavit eum pane vitae, etc..
Hos dicit Deus cibos, quia verba Dei magis suavia sunt quolibet cibo corporali. Ps.: quam dulcia faucibus, etc..
In secundo ergo dicit, ambulavimus cum consensu. Hieronymus super matthaeum dicit, quod non est aliqua res
quae ita faciat diffidentes sicut diversitas fidei et cultus divini.
Et hoc fuit maxime tempore persecutionis, quando patres praecedebant filios, et e contrario.
Et ita unitas fidei et religionis est maximum vinculum amoris; et ideo est maxima malitia prosequi eos qui in
eodem cultu sunt. Et dupliciter contigit aliquos esse diversorum cultuum. Uno modo quia unus totaliter non est
in illo cultu in quo est alius, sicut quando unus est christianus, et alius est Iudaeus vel Paganus; et tales non sunt
simul in domo Dei. Aliquando utrique sunt de eadem religione, tamen non consentiunt simul, sicut catholicus et
haereticus; et haec duo excludit cum dicit, simul in domo Dei ambulavimus, scilicet in ecclesia, Tim. III, quae
est domus Dei.
Secundo modo cum dicit, cum consensu. I cor.
I: idipsum dicatis omnes.
Si autem referamus ad Iudaeos, sic in domo, id est in ierusalem. Et similiter ibi fuit cum Iuda, quia non
reprobavit Christus vinculum veteris legis.
Matth. V: non veni solvere legem, sed adimplere. Veniat mors super illos.
|#13 Hic petit adhiberi eis poenam iustam. Et primo petit infligi poena. Secundo ostendit culpam; ibi, quoniam
nequitiae.
Circa primum sciendum est quod hic ponitur historia quae habetur Num. XVI, quando Dathan et Abiron fecerunt
seditionem. Moyses fecit alios ab eis recedere, et dixit quod scilicet Dominus faceret rem novam ut aperiatur
terra, etc.; et statim aperta est terra et deglutivit eos. Dicit ergo alludens historiae illi, veniat mors super illos,
quasi dicat: veniat eis poena quia faciunt novam culpam persequens amicum, idest Christum; dupliciter.
Uno modo ut unum sit determinativum alterius, quasi dicat: veniat mors; et talis quod descendant in infernum.
Vel ut sint duae poenae: una mortis et alia descensus in inferno. Nam ibi aliter sunt puniti Dathan et Abiron qui
erant principes, quia sunt absorpti; alii autem sunt occisi per incendium quod fuit in castra. Quantum ergo ad
minores dicit: veniat mors super illos. Quantum ad maiores, et descendant in infernum. Et designatur in his
duplex poena, quam Psalmista non optat sed pronunciat. Una quam sustinebunt in inferno post hanc vitam; alia
quam hic in vita patiuntur. Post vitam patiuntur mortem damnationis aeternae. Rom. VI: stipendia peccati mors.
Psalm.: mors peccatorum pessima.
Sed in vita descendunt in infernum, idest in voraginem vitiorum. Prov. XVIII: impius cum in profundum venerit,
etc.. Vel descendant viventes post hanc vitam, idest descendant cum affectu quem habent, qui est vita eorum, ad
infernum. Vel si dicatur optative, tunc exponitur sic; mors, scilicet iustitiae qua interius moritur peccato. Coloss.
III: mortui estis, et vita vestra, etc..
Descendant viventes, vita iustitiae in infernum per considerationem, secundum illud Isaiae XXXVIII: in dimidio
dierum meorum vadam ad portas inferi. Et qui sic per considerationem poenarum ut eas evadant, descendunt
viventes non descendent morientes. Eccli. VII: memorare novissima, etc..
|#14 Quoniam nequitiae. Hic ponitur ratio poenae, ubi primo ponit occultam eorum culpam. Secundo ponit
manifestam culpam. Alludit illi historiae numeror. XVI: recedite, recedite a tabernaculis impiorum. Nequitiae
dicuntur peccata occulta.
Rom. XIII: non in impudicitiis, etc.. Unde in tabernaculis eorum, idest in occulto. In medio, idest in publico.
Isaiae III: peccatum suum quasi sodoma praedicaverunt. Iob XI: si iniquitatem quae in manu tua, etc..
Quantum ad culpam manifestam, et iniustitia non inveniatur, etc. Vel secundum aliam litteram.
Est duplex genus culpae; quandoque scilicet ex subita subreptione; quandoque ex malitia. Primum peccatum
quod est ex subita subreptione est quasi extrinsecum homini. Regum de parabola Nathan de peregrino, scilicet
concupiscentia quae subito intravit in David. Unde alia littera non habet in tabernaculis, sed in hospitiis, quasi
adventitiae secundum Glossam. Sensus est, quasi naturale, (peccatum) quia in medio eorum, idest in medio
cordis. Deo gratias.

230

