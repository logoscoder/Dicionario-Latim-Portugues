Hieronymus habet, filii viri, usquequo inclyti mei ignominiose diligitis vanitatem, quaerentes mendacium; et sic
convenienter arguit culpam, ut quid diligitis etc.. In peccato namque sunt duo consideranda, scilicet voluntas
inhaerens rei, et intentio inordinata. Primo ergo tangit inordinatam amorem cum dicit, ut quid diligitis etc. Idest
aliquid vanum, non solidum, temporalia quippe vana sunt, quia non continent solidum, sed pertransiens bonum.
Eccl. 1: vanitas vanitatum, et omnia vanitas. Ut quid ergo diligitis etc. Quasi dicat, ut quid diligitis temporalia.
Secundo tangit pravam intentionem cum dicit: et quaeritis mendacium, idest quare amatis divitias, ut habeatis
sufficientiam? nam Eccl. 5: avarus non implebitur pecunia.
Hier. 5: aspexi terram etc. Vel mendacium, idest idolum, 1 Cor. 8: idolum nihil est. Usquequo ergo diligitis, et
quaeritis hoc, et non convertimini ad Deum?
|#3 Secundo cum dicit, et scitote, hortatur peccatores ad emendam: et circa hoc tria facit.
Primo commemorat beneficia sibi exhibita.
Secundo hortatur ut ad Deum redeant, ibi, irascimini etc.. Tertio ostendit praeeminentiam sui ad illos in bonis,
ibi, dedisti laetitiam etc.. Dicit ergo, et scitote etc.. Sed notandum est, quod hic in Graeco est diapsalma, in
Hebraeo vero est sela, quod Hieronymus transtulit, feliciter, vel semper.
Diapsalma ergo divisio Psalmi est: qui quando cantabant, fiebant aliqua intervalla in Psalmo, ut ostenderetur
quod sequentia ad aliam materiam pertinebant secundum Augustinum. Sed contra hoc est, quia secundum hoc,
diapsalma nunquam inveniretur in fine Psalmi; sed in Psalterio Hieronymi sela invenitur in fine Psalmi. Et ideo
sumptum est sela ex ly salon, idest pacifice. Et concordat cum Hieronymo qui interpretatus est feliciter. Sic ergo
melius pacifice, quasi semper, et hoc sela importat. Beneficium autem quod commemorat est duplex: unum de
praeterito, et aliud de futuro, ibi, Dominus exaudiet. Quantum ad primum dicit, et scitote etc.; et cum sit
principium sententiae continuatur cordi prophetae, sicut illud in principio Ezech.: et factum est in trigesimo anno
etc..
Nam sela quod interpretatum est diapsalma, ponitur hic: quod notat interruptionem. Vel continuatur ad
praecedentia; quasi dicat: nolite diligere vanitatem, et scitote quare? quoniam mirificavit Dominus etc.. Ecce
quot bona mihi fecit: quia scilicet mirificavit etc., idest mirabilem reddidit. Potest etiam aliter continuari
secundum Glossam; quasi dicat: quia vana scitote, et scitote quid sequamini: quoniam mirificavit Dominus etc.,
idest Christum per figuram principaliter intellectum, qui est sanctus sanctorum, de quo Dan. 9: hunc Deus
ostendit mirabilem suscitando, et ad dexteram ejus eum collocando. Quilibet etiam justus mirabilis est; quia
majora sunt opera justitiae, quam miracula exteriora. Ps. 67: mirabilis Deus in sanctis suis. Sed Christus est
maxime mirabilis. Isa. 9: et vocabitur nomen ejus admirabilis. Quantum ad secundum dicit, Dominus exaudiet.
Isa. 65: antequam clament, ego exaudiam etc..
|#4 Deinde cum dicit, irascimini, exhortatur eos ad emendationem vitae: et circa hoc tria facit. Primo exhortatur
ut recedant a malo; secundo ut tendant in bonum, ibi, sacrificate sacrificium; tertio movet quaestionem, ibi, multi
dicunt etc.. Circa primum considerandum est, quod peccatum in nobis ut plurimum ex tribus consurgit: scilicet
ex corruptione irascibilis, rationalis et concupiscibilis. Primo ergo prohibet peccatum quod consurgit ex primo;
unde dicit, irascimini etc.. Hoc autem intelligitur tribus modis. Primo de ira inordinata; quasi dicat: permittitur
nobis quod motus iracundiae surgat in nobis: non tamen perducatis iracundiam ad actum peccati. Ephes. 4: sol
non occidat super iracundiam vestram.
Secundo sic: irascimini, idest contra vestra peccata.
Isa. 63: indignatio mea ipsa auxiliata est mihi etc.. Et nolite peccare, scilicet iterum; quasi dicat: sic irascimini
contra peccata praeterita ut non committatis alia. Tertio de ira per zelum sic exponitur: irascimini contra vitia
aliorum; et tamen nolite peccare, eos inordinate corrigendo, quia debet ira dirigi per rationem. Secundo prohibet
vitium rationalis, scilicet simulationem, dicens: quae dicitis in cordibus vestris, supple sint in vobis; quasi dicat:
non aliud sitis in corde, et aliud praetendatis extra. Tertio prohibet quod surgit ex concupiscibili.
Compungimini, scilicet de peccatis quae fecistis: in cubilibus vestris. Rom. 13: non in cubilibus et impudicitiis
etc.. Vel dicendum, quod tangit duplex peccatum: scilicet irae, sicut dictum est, irascimini de ira per zelum.
Secundo concupiscentiae, compungimini quae dicitis in cordibus vestris, idest male cogitatis, in cubilibus
vestris, idest de occultis, vel in occultis. Et hoc magis sonat littera Hieronymi, qui dicit, loquimini et tacete, idest
non publicetis inordinate exequendo. Vel de ira per vitium, quam prohibet non procedere ad opus, quod pejus
est. Vel de ira contra peccata. Consequenter hortatur eos ut faciant bonum. Et primo dirigit eos circa principium
boni, quia sacrificate sacrificium justitiae; quasi dicat scilicet compungimini. Levit. 4, mandatur quod offerunt
sacrificium pro peccatis. Sed Dominus de hujusmodi non multum curat. Psalm. 39: sacrificium et oblationem
noluisti: aures autem perfecisti mihi; unde et vos, sacrificate sacrificium justitiae et sperate in Domino: multi
dicunt quis ostendit etc. Idest satisfactionis et poenitentiae. Rom. 12: exhibeatis corpora vestra Deo, hostiam
viventem, sanctam, Deo placentem etc.. Secundo dirigit eos circa finem boni, dicens: et sperate in Domino etc.:
quasi dicat: sitis sperantes in Domino qui dedit vobis haec operari.

12

