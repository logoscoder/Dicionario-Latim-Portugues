ideo operatus es justitiam, ut Deus ungat te. Sed numquid meruit Christus hanc unctionem? non, sed meruit
manifestationem hujus unctionis. Et in Scriptura dicitur aliquid fieri, quando innotescit. Et Christus per
passionem meruit exaltationem in fide omnium populorum. Et sic littera, propterea, designat causam finalem.
Sed si sit causa effectiva, sic intelligetur; quasi dicat: ut sedes tua, et virga etc. Propterea unxit te Deus. In veteri
testamento ungebantur sacerdotes et reges, ut patet de David 1 Reg. 16, et de Salomone, ut patet 3 Reg. 1. Et
prophetae inungebantur, ut patet de eliseo, qui inunctus fuit ab elia, 3 Reg. 19, et haec conveniunt Christo, qui
fuit rex: Luc. 1: regnabit in domo Jacob in aeternum. Item fuit sacerdos, qui seipsum obtulit Deo sacrificium,
Eph. 5. Item fuit propheta, qui praenunciavit viam salutis: Deut. 18: prophetam suscitabit Dominus de filiis
Israel.
Sed quomodo unxit? non oleo visibili, quia regnum ejus non est de hoc mundo, joan. 18: item non est functus
sacerdotio materiali; et ideo non materiali oleo unctus, sed oleo spiritus sancti; et propterea dicit, oleo laetitiae.
Et dicitur spiritus sanctus oleum: quia sicut oleum supereminet omnibus liquoribus, ita spiritus sanctus omnibus
creaturis: Gen. 1: spiritus Domini ferebatur super aquas, idest debet esse super omnia in cordibus hominum, quia
est amor Dei. Secundo propter suavitatem suam. Misericordia et omnis suavitas mentis a spiritu sancto est: 2
Cor. 6: in suavitate, in mansuetudine, in spiritu sancto.
Tertio, quia oleum est diffusivum, sic spiritus sanctus est communicativus: 2 Cor. Ult. Communicatio sancti
spiritus sit semper cum omnibus vobis, amen: Rom. 5: charitas Dei diffusa est in cordibus vestris per spiritum
sanctum.
Item oleum est fomentum ignis et caloris, et spiritus sanctus fovet et nutrit amoris calorem in nobis: Cant. Ult.:
lampades ejus lampades ignis.
Item oleum illuminat, ita et spiritus sanctus: job 32: inspiratio omnipotentis dat intelligentiam.
Sed dicit, Deus Deus. Haec littera Deus, vel est nominativi casus, vel vocativi; et ideo in Latino est dubium: sed
in Graeco non, quia ibi unum est casus nominativi, et aliud vocativi, quia dicit, o Deus, Deus tuus unxit te oleo
laetitiae. Et datur intelligi quod loquitur de Christo qui est Deus, et non potest inungi inquantum Deus, quia
secundum quod Deus non potest promoveri: et ideo oportet aliquid accipi in Christo in quo ungatur, et haec est
humana natura. Et secundum hanc habet Deum, quia secundum quod Deus, non habet Deum. Et dicitur oleum
laetitiae, quia in tempore laetitiae Orientales ungebant se oleo: isa. 61: oleum gaudii pro luctu. Spiritus sanctus
est causa gaudii: Rom. 14: et gaudium in spiritu sancto: Gal. 5: charitas, gaudium, pax: quia spiritus sanctus non
potest esse in aliquo quin gaudeat de bono et spe futuri boni: unde dicit, prae consortibus tuis, quia Christus fuit
unctus prae omnibus aliis sanctis: joan. 1: vidimus eum plenum gratiae et veritatis. Consortes ejus dicuntur
inungi, quia quidquid habetur de oleo isto, idest de gratia spiritus sancti, est ex redundantia Christi: joan. 1: de
plenitudine ejus omnes accepimus: psalm. 132: sicut unguentum in capite etc..
|#6 Myrrha et gutta. Hic agit de deliciis regis, et describit has delicias ex quatuor: ex vestitu, ex habitaculo, ex
ministerio, et ex conjugio. De primo dicit, myrrha et gutta et casia a vestimentis tuis.
Vestimenta Christi possunt esse duplicia: scilicet corpus ejus: isa. 63: quare rubrum est vestimentum tuum? item
vestimentum Christi sunt sancti omnes: isa. 49: his omnibus velut ornamento vestieris. Et ab his procedit odor
mirrhae, guttae et casiae, sive de vestimento quod est corpus ejus, sive de sanctis. Myrrha habet amaritudinem; et
sic si referatur ad corpus Christi, signat amaritudinem passionis: Cant. 5: digiti ejus, scilicet confixi ligno, pleni
myrrha probatissima.
Si autem referatur ad sanctos, signat poenitentiam: Eccl. 24: sicut myrrha electa dedi suavitatem odoris. Ubi nos
habemus gutta, Graecus, habet aloes: Hebraei, stactes. Gutta est liquor alicujus herbae, et calidum quid, et valet
contra inflationes: et signat humilitatem, quae humilitas maxime fuit in Christo: Matth. 11: discite a me, quia
mitis etc.. Item fuit etiam in sanctis: isa. 66: super quem respiciam nisi ad pauperculum et contritum spiritu, et
trementem sermones meos? aloes est succus herbae; sed non sumitur hic sic, sed pro quodam ligno, et vocatur
aloes, quod est odoriferum. Stactes est gumma myrrhae, quod est speciosius quam myrrha. Et haec idem est
quod myrrha quantum ad odorem.
Casia est triplex. Quaedam est casia quae est sicut fistula; quaedam est fructus arboris, et de hac non intendit hic,
quia non est aromatica; sed est quaedam casia virga quae est aromatica, et ad istam refertur quod dicitur hic. Vel
secundum Glossam est quaedam arbor casiata, quae nascitur in locis aquaticis: et per hoc signatur aqua
lacrymarum, vel aqua baptismalis; quasi dicat, odor omnium istorum procedit a sanctis, et corpore tuo: 2 Cor. 2:
Christi bonus odor sumus. Ex secundo dicit, a domibus eburneis; quasi dicat: redolet etiam a domibus tuis
eburneis, quae redolent propter ista aromata. Antiqui parietes erant tabulati, apud nos sunt marmorei. Et sic apud
Hebraeos et Orientales, parietes erant tecti ebore: Amos 3: peribunt domus eburneae. Domus signat fideles: 1
Pet. 2: et ipsi tamquam lapides vivi aedificamini in domos spirituales etc.. Eburneae, frigidae propter castitatem:
Cant. 5: venter illius eburneus. Item candidae propter puritatem, rubicundae propter castitatem: Thren. 4:
rubicundiores ebore antiquo. Ex tertio, ex quibus delectaverunt te filiae regum in honore tuo; quasi dicat: ita est
deliciosus quod filias regum habet in ministerio; quasi dicat: vestimenta tua paraverunt filias regum quae
serviunt tibi. Ad litteram. Filiae regum mundanorum delectant nos ad honorem Christi, quia dedicaverunt se
Christo, et mortuae sunt pro Christo, et hoc, in honore tuo, idest ad tuum honorem: quasi scilicet non solum
190

