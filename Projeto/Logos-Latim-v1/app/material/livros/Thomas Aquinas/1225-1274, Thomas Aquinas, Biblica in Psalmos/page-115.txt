defectum. Sap. 5: continuo desivimus esse. Potest ergo qui tristatur dicere, vita mea defecit in dolore. Eccl. 38: a
tristitia enim festinat mors: vel vita spiritualis.
Rom. 1: justus meus ex fide vivit. Vel potest intelligi de vita qua quis gaudet de bono aliorum. 2 Cor. 7: nunc
gaudeo, non quia tristes estis, sed quia contristati estis ad poenitentiam. Et dolor causat in eis defectum; unde, et
anni mei, idest duratio vitae meae, in gemitibus, qui sunt signum doloris. De secundo dicit, infirmata etc..
Divitiae confirmant homines. Eccl. 7: sicut protegit sapientia, sic protegit et pecunia. Et ideo paupertas refertur
ad infirmitatem exteriorem. Sicut autem paupertas temporalis facit infirmitatem exteriorem, ita paupertas
spiritualis infirmitatem spiritualem.
Virtus, idest fortitudo corporalis, quae est in nervis et ossibus; et ideo subdit, ossa mea: quasi dicat: omnia in
quibus fundabatur fortitudo ejus erant debilitata. Psal. 21: dinumeraverunt omnia ossa mea.
|#9 Super. Propheta assignans suam exteriorem tribulationem, proposuit dolores contra delicias, paupertatem
contra divitias; hic autem opprobria contra honores mundi. Circa quod tria facit. Primo proponit confusionem
quam patitur; secundo inducit similitudinem, factus sum tamquam vas; tertio probationem, quoniam audivi.
Circa primum tria facit, secundum quod triplex gradus invenitur despicientium alios: quidam enim manifeste
inferunt opprobria; quidam ejus societatem vitant: quidam, qui omnino ejus obliviscuntur, et hoc pertinet ad
contemptum: quia nullus obliviscitur ejus quod non contemnit. Primo ergo ponit primum, et dicit, super omnes
inimicos etc.. Hieronymus habet, apud omnes hostes meos factus sum opprobrium vicinis meis nimis; quasi
dicat: non solum inimicis meis factus sum opprobrium, sed et vicinis.
Et sunt verba Christi ex parte ecclesiae. Vicini ecclesiae sunt qui nondum sunt conversi, sed proponunt converti.
Et dicit, opprobrium, propter poenam et propter culpam. Et quantum ad utrumque exponitur, ut dicat Christus ex
parte ecclesiae, factus sum opprobrium, propter poenas martyrum.
Et hoc, super omnes inimicos, quia turpiores poenas sancti sustinuerunt quam latrones. 1 Cor. 4: spectaculum
facti sumus etc.. Item propter culpam, in ecclesia sunt aliqui peccatores et malae vitae, ita quod propter eos
ecclesia est contemptibilis apud illos qui debebant accedere. Et bene, super omnes inimicos, quia turpior apparet
vita eorum quam infidelium. Ezech. 5: ista est hierusalem, in medio gentium posui eam etc..
Item ibidem 16: justificasti sorores tuas in omnibus abominationibus etc.. Item quantum ad secundum nullus
adjungit se ei; unde dicit, timor notis, idest vicinis qui timent ad me accedere. Vel propter poenas quas patior, vel
propter malam vitam malorum christianorum. Et signum hujus subdit, qui videbant me, idest qui considerabant
hujusmodi opprobria culpae et poenae, fugerunt a me foras, quia noluerunt converti. Job 6: fratres mei
pertransierunt quasi torrens. Psal. 87: longe fecisti notos meos a me. Tertium est oblivio. Et hoc est quod ait,
oblivioni datus sum.
Sed quia homo quantumcumque diligat aliquem post mortem tradit eum oblivioni, ideo dicit, tamquam mortuus.
Psal. 87: sicut vulnerati dormientes in sepulcris, quorum non es memor amplius. Haec ad Christum referuntur in
persona sua: quia factus est in opprobrium. Psal. 68: propter te sustinui opprobrium, operuit confusio faciem
meam. Item timor, quia fugerunt, discipuli.
Item, oblivioni datus, quia, sperabamus quod ipse redempturus esset Israel, Luc. 24.
|#10 Deinde adducit exemplum, factus etc.. Factus sum tamquam vas perditum, idest inutile de quo non curatur.
Hier. 51: reddidit me quasi vas inane, absorbuit me quasi draco etc.. Tertio probationem: et circa hoc duo facit.
Primo enim inducit contemptum; secundo persecutionem quam patitur, ibi, in eo dum convenirent. Dicit ergo,
factus sum opprobrium: quia audivi vituperationem, a viris meis. Hier. 20: audivi contumelias multorum etc.. In
circuitu. Augustinus: quandoque christiani peccant; et infideles non dicunt, hoc faciunt mali; sed, hoc faciunt
christiani. Et si religiosi peccant, similiter. Et dicit in circuitu, quia non intrant ad veritatis considerationem: quia
tunc dicerent, hoc faciunt mali christiani. Ps. 11: in circuitu impii ambulant.
|#11 Consequenter cum dicit, in eo, ostendit quomodo patitur persecutionem, et aggravat ex multitudine
persequentium, cum dicit, in eo dum convenirent simul, idest unanimiter, adversum me: hoc timendum esset
valde. Eccl. 26: a tribus timuit cor meum; delaturam civitatis, collectionem populi, et calumniam mendacem etc..
Ex crudelitate ipsorum, non enim ad leve convenerunt, sed ad occidendum: unde, accipere animam meam, idest
vitam, consiliati sunt. Hier. 18: tu scis, Domine, omne consilium eorum adversum me in mortem.
Gen. Penul.: in consilio eorum non veniat anima mea.
|#12 Ego. Supra Psalmista narravit mala quae patiebatur: hic autem refugium habet ad orationem. Et quia oratio
vacua est nisi certae spei innitatur; ideo praemittit spem, et subjungit orationem, ibi, eripe me de manu etc.. Circa
primum duo facit. Primo enim ponit spem.
Secundo assignat spei rationem, ibi, dixi Deus meus.
Continuatio talis est, non dicit simpliciter, ego in te speravi, sed, ego autem etc.. Glossa Augustini dicit,
consuetum est, quod pueri vocantur mammontreca, quia volunt diu sugere mammas, sed matres opponunt
amaritudinem ut abhorreant.
115

