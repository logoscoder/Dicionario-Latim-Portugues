magnates civitatis qui tuentur populum sicut muri tuentur civitatem. Prov. XXV: sicut urbs patens et absque
murorum ambitu, sic, etc..
Isaiae LXII: super muros tuos (ierusalem) constitui custodes, idest principes et rectores. Isaiae I: principes tui
infideles. Et die, scilicet exequendo malitiam, nocte excogitando. Vel die in prosperis, nocte in adversis. Unde
dicit, circumdabit eos super muros eius iniquitas, idest iniustitia principum circumdabit civitatem mundi, sicut
muri civitatem. Medium huius civitatis est populus in quo est labor in medio eius et iniustitia, velut quantum ad
malum quod agunt; et sic studiositas ad malum cum dicit, labor impositus. Ierem. IX: ut inique agerent
laboraverunt. Sap. V: lassati sumus in via (iniquitatis)p et ipsa species mali, et iniustitia.
Et hoc intelligitur passive de iniustitia quam patiuntur a praelatis, et labor impositus. Plateae sunt loca publica, et
sunt qui exercent officia publica, sicut negotiatores in quibus est manifesta iniustitia, sicut per usuras. Psalm.: qui
pecuniam suam non dedit ad usuram. Et ideo dicit, non defecit de plateis eius usura.
Item occulta, unde dicit et dolus.
|#12 Si inimicus meus. Hic describit malitiam alicuius singularis personae et principalis in multitudine.
Et forte vel refertur ad Saul, vel ad doech idumaeum.
Et primo ponit malum quod possit tollerari aliquo modo. Secundo ponit malum quod non est tollerabile.
Tollerabile est aliquo modo quod homo pateretur persecutionem ab inimicis. Et ideo primo describit
persecutionem inimicorum. Et primo ex parte inimici persequentis. Secundo ex parte persecutoris.
Tertio ex parte persecutionem patientis.
Persequens aliquando dicitur inimicus, cum scilicet inimicitias exercet exterius. Eccli. XII: noli credere inimico
tuo in aeternum. Aliquando exercet inimicitias habens inimicum cum odio in corde. Levit. XIX: ne oderis
fratrem tuum in corde tuo. Ex parte autem persecutoris est differentia, quia quandoque ille qui persequitur
expresse mala dicit de illo quem persequitur, sive detrahendo, sive iniuriando. Et huiusmodi persecutio vocatur
maledictio. Unde dicit, si inimicus meus maledixisset mihi. Psalm.: cuius os maledictione, etc.. Aliquando non
loquitur expresse mala, sed tenet malum modum in loquendo, quia loquitur despective.
Ex parte sustinentis etiam est diversitas quia aliquando audit opprobria et sustinet patienter.
Iac. Ult.: sustinentiam iob audistis. Unde, sustinuissem utique. Aliquando abscondit se a facie inimici. Unde,
abscondissem me forsitan ab eo.
Eccli. VIII: ne stes contra faciem inimici tui. Ioan. VIII: abscondit se.
Quantum ergo ad diversitatem persequentis, dicit, divide linguas, etc. Quoniam non solum patior ab inimico, sed
ab amico. Quantum ad secundum dicit, si super me magna locuti fuissent, abscondissem me forsitan ab eo: tu
vero homo unanimis.
Hic ponit malum quod non est tollerabile, idest quod iniuriam patitur ab inimicis, quia nulla pestis efficacior ad
nocendum quam familiaris inimicus.
Et describit inimicitiam primo quantum ad interiora.
Secundo quantum ad exteriorem familiaritatem, ibi, qui simul mecum.
Quantum ad interiora describit malum secundum tria. Primo secundum vocis concordiam. Phil. I: statis (in uno
spiritu) unanimes. Et ideo dicit: tu vero homo unanimis, quasi dicat: mala dixisti mihi: et ideo intellectualiter est.
Et secundum hoc potest loqui de Saul cuius erat familiaris. Sed in Glossa mistice exponitur tripliciter.
Secundum quod convenit fideli uno modo.
Alio modo secundum quod convenit Christo respectu Iudaeorum. Tertio modo secundum quod convenit Christo
respectu Iudae.
Primo ergo modo hoc potest dicere quilibet fidelis quando patitur persecutionem ab alio fideli.
Secundo modo potest dicere Christus de Iudaeis qui fuerunt unanimes, quia obligaverunt se ad eius mandata.
Exod. XIV: omnia quaecumque mandaverit nobis Dominus faciemus. Tertio quantum ad Iudam qui obligaverat
se ad consilia eius.
Et quod dicit, dux meus, similiter tripliciter exponitur. Uno modo secundum quod potest aliquis dux vocari, quia
dat bonum consilium et auxilium, et postea persecutionem intentat. Mich.
VII: nolite confidere in duce. Alio modo de Christo respectu Iudaeorum Iudae, qui est dux meus non me ducens,
sed a me dux gentium constitutus.
Rom. II: confidis te ducem esse.
Vel (de) sacerdotibus qui sunt duces in populo.
Ad Iudam (apostolum) autem dicit Christus: tu es dux a me constitutus, uno modo quia dux populi christiani cum
aliis ducendis. Ps.: principes Iuda duces eorum. Vel dux quia constitutus a Christo cum illis (qui) praecedebant
eum quocumque ipse erat venturus. Luc. X. Notus meus potest dicere unus fidelis alteri fideli qui simul mecum
dulces capiebas cibos, quia simul in ecclesia conversati sunt.
Item Iudaeus fuit notus Christi qui conversatus est in eloquiis Dei. Rom. III.
Item Iudas, quia Christus praenovit eius malitiam.
Ioan. VI: unus ex vobis diabolus est.
Secundo consistit amicitia in exteriori familiaritate.
229

