Isa. 1: lavamini, mundi estote. Effectus hujus lavationis, dealbabor super nivem, quia nigredo tolletur, et hoc
scilicet quia anima erit albior nive: isa. 1: si fuerint peccata vestra ut coccinum, quasi nix dealbabuntur. Et dicit,
super nivem, quia candor animae sanctificatae excedit omnem pulchritudinem corporalem, ut patet Matth. 17, in
transfiguratione Christi, cujus vestimenta facta sunt alba sicut nix. Omnes justi pertinent ad vestimenta Christi:
isa. 49: omnibus his, quasi vestimento vestieris. Et per hoc designat se ad vestimentum Christi pertinere per
baptismum, quotquot baptizati estis, Christum induistis, dicit apostolus Galat. 3.
|#5 Auditui. Hic ponit quomodo habet spem de recuperatione bonorum, quae perdiderat: et sunt duo: scilicet
donum prophetiae, et gaudium conscientiae.
Donum prophetiae assimilatur auditui, quia propheta non videt Dei essentiam ut in ea videat revelata, sed
quaedam signa veritatis revelatae fiunt in anima prophetae, et haec signa habent se per modum locutionis etc.. 1
Reg. 3: loquere, Domine, quia audit servus tuus: isa. 21: quae audivi a Domino exercituum Deo Israel,
annuntiavi vobis. Hic auditus erat ei interruptus per peccatum, et sperabat se recuperaturum: et ideo dicit, auditui
meo dabis etc.. Vel, auditui, quo audivi a Nathan translatum esse peccatum meum quo concepi laetitiam. Sed
quantum ad gaudium conscientiae sciendum est, quod spirituale gaudium habet tres gradus. Primo existit in
complacentia affectus; secundo in dilatatione cordis; tertio in progressu ad exteriora. Complacentia designatur
per gaudium cum dicit, auditui meo etc., ex hoc scilicet quod audiam quae loqueris, vel quae locutus est Nathan.
Philip. 4: gaudete in Domino etc..
Quando vero affectus quiescit in re amata, tunc animus ejus dilatatur ad plus percipiendum dilatationem; et hoc
etiam apparet in sensibilibus. 2 Cor. 6: cor nostrum dilatatum est: et ideo dicit, laetitiam, quae hic importat
dilatationem quasi laetitiam. Sed ulterius quoque laetitia redundat usque ad corpus. Prov. 17: animus gaudens
aetatem floridam facit, spiritus tristis exsiccat ossa: et ideo in visione gloriae in patria post resurrectionem ex
gaudio mentis corpus glorificabitur: isa.
Ult. Videbitis, et gaudebit cor vestrum, et ossa vestra quasi herba germinabunt. Et sic dicit ipse, exultabunt ossa
humiliata: et hoc ad glorificationem praesentem: nam per tristitiam poenitentiae cor hominis conteritur: et ideo
quando sunt homines laeti, est signum quod ossa quae sunt contrita et afflicta, participant gaudium: Prov. 12:
moeror in corde viri humiliabit eum: isa. 58: implebit splendoribus animam tuam, et ossa tua liberabit. Vel,
exultabunt ossa, idest virtutes spirituales, quae per laetitiam spiritualem augmentantur.
Et quia per hanc laetitiam roboratur justus.
|#6 Averte. Hic petit recuperationem innocentiae.
Et quia considerat in se malum culpae esse, et bonum gratiae; petit primo removeri malum sive peccatum;
secundo petit removeri effectum peccati, ibi, cor mundum crea in me Deus. Peccatum enim removetur non hoc
modo quod peccatum non fuerit; sed quod non imputetur ei peccatum commissum ad poenam, secundum illud
Psal. 31: beatus vir cui non imputavit Dominus peccatum.
Et loquitur ad similitudinem judicis punientis, qui primo considerat quantitatem culpae, et postea taxat poenam:
ideo petit ut non consideret peccatum ejus, sed sit immemor ejus; et ideo dicit, averte faciem tuam a peccatis
meis. Secundo petit ut non inferatur poena: unde dicit, et omnes iniquitates meas dele; quasi dicat: scio quod
malum coram te feci: et ideo rogo ut avertas faciem tuam a peccatis meis, idest non consideres peccata mea ad
puniendum: Ezech. 18: omnium iniquitatum ejus non recordabor. Item merui poenam damnationis; sed rogo ut
deleas: quia Deus etsi non mutet consilium, tamen sententiam mutat cor mundum. Supra Psalmista petiit
removeri peccatum; hic autem petit removeri effectus peccati, qui sunt duo: scilicet inquinatio animae, et
inordinatio affectus.
Primus effectus fit per hoc quod homo afficitur ad terrena: unde petit cordis munditiam: Matth. 5: beati mundo
corde, quoniam ipsi Deum videbunt; et ideo dicit, cor mundum crea in me Deus, et spiritum rectum. Istam
munditiam cordis solus Deus restituere potest: job 14: quis potest facere mundum de immundo conceptum
semine? nonne tu quis solus es, scilicet mundus simpliciter. Et dicit, crea. Creatur aliquid ad esse naturae,
quando ex nihilo producitur ad esse: Gen. 1: in principio creavit Deus etc.. Item quando ad esse gratiae
producitur: 1 Cor. 23: si habuero prophetiam, et noverim mysteria omnia etc. Nihil sum in esse gratiae. Sed
quando Deus operatur operatione gratiae in habente gratiam, dicitur magnificare eum. Quando vero de peccatore
facit justum, tunc dicitur proprie creare: Eph. 2: ipsius creatura sumus creati in Christo Jesu in operibus bonis:
jac. 1: ut sitis initium aliquod creaturae Dei, scilicet spiritualis ejus. Secundum quod sequitur ex peccato, est
inordinatio mentis, quae fit per aversionem a fine debito. Sicut ergo per conversionem ad aliquod commutabile
bonum animus efficitur immundus, ita per aversionem a fine deordinatur; et hujusmodi deordinationi opponitur
rectitudo qua homo dirigitur in Deum: Cantic. 1: recti diligunt te: et ideo dicit, et spiritum rectum innova, idest
de novo tribuas, quia per peccatum amisi: Ephes. 4: renovamini spiritu mentis vestrae. Et, innova, non exterius,
sed, in visceribus meis, ut scilicet non labia tantum ad loquendum, sed cor sit rectum ad cognoscendum.
Ne projicias me a facie tua et spiritum sanctum tuum ne auferas a me. Hic petit restitutionem gratiae. Et primo
petit ipsam gratiam.

216

