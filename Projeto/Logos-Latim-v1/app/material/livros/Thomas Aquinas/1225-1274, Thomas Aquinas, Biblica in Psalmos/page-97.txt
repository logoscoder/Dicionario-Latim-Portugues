Lavabo, ergo idest poenitentiam adhibebo ut laventur.
Et hoc, inter innocentes, quia ex convictu mores formantur: Ps. 17: cum innocente innocens eris etc.. Et sic lotus
accedam ad cultum divinum. Et circumdabo altare tuum, Domine. Hic ponit de altare materiali, et dicitur,
circumdabo altare tuum, Domine, quia vel orat, vel stat juxta; Eccl. 50, de simeone sacerdote magno, ipse stans
juxta aram. Et ideo sacerdos quando accedit ad sacramentum dicit lavabo etc.. Vel potest intelligi de altari
spirituali. Altare est in templo: et sicut est triplex templum, ita est triplex altare. Primum est vir justus: 1 Cor. 6:
nescitis quia membra vestra templum sunt spiritus sancti? hujus templi altare est cor: Lev. 6: ignis, scilicet
caritatis, in altare, idest in corde, semper ardebit.
Hoc altare debemus circumdare, vel juxta stare, idest ornare, semper redeundo ad Christum: Prov. 4: omni
custodia serva cor tuum, quoniam ab ipso vita procedit. Aliud templum est ecclesia: et hujus templi altare est
Christus: Heb. Ult.: habemus altare de quo edere non habent potestatem qui tabernaculo deserviunt. Vel fides.
Et hoc debemus circumdare, ut toto corde simus circa ipsum. Tertium templum est ipse Deus: Apoc. 21:
templum vidi in ea, Dominus Deus omnipotens templum illius est etc.: et hujus altare est misericordia Dei. Et
hoc circumdare debemus desiderio mentis: Ps. 144: suavis Dominus universis, et miserationes ejus super omnia
opera ejus. Consequenter ostendit fructum: et est duplex fructus: scilicet audire et enarrare; unde dicit: ut audiam
vocem laudis. Et hoc ad litteram circa altare materiale, quia hoc sacrificium est maxime Deo acceptum: Ps. 49:
sacrificium laudis honorificabit me. Item laudem quam spiritus sanctus loquitur in nobis: Ps. 84: audiam quid
loquatur in me Dominus Deus.
Item, in caelo: isa. 35: gaudium et laetitiam etc..
Vel audiam vocem laudis, idest Christi me laudantis: et hoc erit in judicio quando dicet, esurivi etc. Matth. 25.
Sed Apoc. Ult. Dicitur: qui audit, dicat, veni. Unde ad hoc audimus ut aliis dicamus: isa. 21: quae audivi a
Domino exercituum Deo Israel, annuntiavi vobis. Et ideo subdit, ut enarrem universa mirabilia tua: Eccl. 42:
nonne Deus fecit enarrare sanctos etc.. Et dicit, omnia mirabilia, quantum ad affectum sive conatum, non
quantum ad effectum, quia ipse est major omni laude.
|#5 Domine. Hic ostendit affectum quem habet ad cultum divinum: qui ut sit conveniens, debet esse affectus
amoris. Propter quod dicit, Domine, dilexi decorem domus tuae. Dionysius: bonum et pulchrum est omnibus
diligibile. Unde omnis homo amat pulchrum: carnales amant pulchrum carnale, spirituales amant pulchrum
spirituale, et haec est pulchritudo domus Dei: Num. 24: quam pulchra tabernacula tua, Jacob, et tentoria tua,
Israel, ut valles nemorosae, ut horti juxta fluvios irrigui, ut tabernacula quae finxit Dominus.
Haec autem pulchritudo est bonorum operum, vel divinorum munerum, vel ipsorum sanctorum; quia omnia haec
sunt quasi quidam decor domus Dei.
Haec ergo omnia ego dilexi, ut me facerent aptum ad decorem domus Dei. Sic ergo ostenditur affectus quia
dilectio, et pulchritudo, et decor. Sed sciendum est, quod hic decor est ex habitatione Dei; sicut domus non est
pulchra nisi inhabitetur: unde me dilexi ut in me habites, vel patriam dilexi ut ibi habitem, vel in eam tendam. Et
ideo dicit, et locum habitationis gloriae tuae: et haec omnia, idest bona opera, dona Dei, et ipsi sancti, sunt decor
domus Dei, inquantum relucet in eis gratia divina quae pulchrificat sicut lux, sicut dicit Ambrosius, quod sine
luce omnia sunt turpia: Ezech. 43: ingressa est gloria Domini portam.
|#6 Ne perdas. Hic explicat petitionem judicii quod petit: et exponit quale judicium petiit: et petit duo. Primo
petit separari a malis, quae possunt evenire in futuro. Secundo a malis quae in praesenti patitur, ibi, redime.
Primo ergo ponit petitionem.
Ubi sciendum est, quod duobus generibus hominum servatur poena a Deo: scilicet illis qui sunt impii sive
peccatores contra Deum: Ezech. 18: impietas impii erit super eum. Et ideo dicit, ne perdas etc.: quasi dicat: si hic
affligor et patior terrena mala cum impiis, tamen ne perdas animam meam cum eis. Item servatur poena impiis
contra proximum: ideo dicit, et cum viris sanguinum vitam meam: Ps. 54: viri sanguinum et dolosi.
Hic computantur omnes qui contra proximum offendunt, quocumque modo. Est autem triplex sanguis.
Unus qui causatur ex cibo et potu: unde cibus et potus dicitur sanguis pauperum: Eccl. 34: panis gentium vita
pauperis est: qui defraudat illum, homo sanguinis est. Secundus est sanguis hominis; et hoc effundit homicida.
Tertius est sanguis seminis ad speciem conservandam, et hunc effundit fornicator, quia causa prolis non agit. In
quorum manibus iniquitates sunt; quasi dicat: ideo hoc peto, scilicet ut separer ab his tunc, quia nunc separatus
sum in conversatione et vita, quia in eorum manibus iniquitates sunt, scilicet sunt valde proni ad malum: Prov. 1:
pedes eorum ad malum currunt, et festinant ut effundant sanguinem: isa. 59: opera iniquitatis in manibus eorum.
Item est inclinatio affectus eorum ad mundana; unde dicit, dextera eorum repleta est muneribus: job 15: ignis
devorabit tabernacula eorum qui munera libenter accipiunt. Vel dextera eorum repleta est muneribus; quasi dicat,
licet ipsi sint iniqui, tamen das eis temporalia, et in his consistit merces eorum: Matth. 6: receperunt mercedem
suam. Consequenter describit se, dicens, ego autem in innocentia mea ingressus sum; quasi dicat, hoc peto ut
sicut illis praeparas mala, ita praepares mihi bona, sicut dicit psalm. 83: non privabit bonis eos qui ambulant in
innocentia. Consequenter petit ut liberetur a malis praesentibus. Mala quae sunt homini, duplicia possunt esse;
quia vel sunt mala exteriora, et ab his petit redimi: unde dicit, redime me, ut servum malorum me prementium.
97

