sunt in tenebris, et subjecerunt nos sibi et servituti eorum: job 28: lapidem caliginis et umbram mortis dividet
torrens a populo peregrinante. Si obliti sumus. Hic probat quod dixit. Et primo proponit ea. Secundo ponit
divinum judicium. Tertio evidens signum. Dicit ergo: dixi, non sumus te obliti etc.. Et ideo proponit, si obliti
sumus nomen Dei nostri, si, idest non. Item, si expandimus manus nostras ad Deum alienum, alienum scilicet a
natura divinitatis, et a ritu Judaeorum; quasi dicat, si oramus eos sicut deos, quod est iniqua agere in testamento
Dei. Et si ista fecimus, requiret judicium Dei. Et judicium Dei sufficiens est ad hoc requirendum: unde dicit:
nonne Deus requiret ista? quasi dicat: imo, quia ipse scit omnia: unde sequitur: ipse enim novit abscondita
cordis. Hier. 17: pravum est cor hominis et inscrutabile, et quis cognoscet illud? quasi dicat: solus Deus. Item
probat hoc per indicium evidens: quia si voluissent recedere, nulla mala paterentur sancti in hoc mundo, sicut
nunc patiuntur.
Et primo ponit causam quare patiantur, quia causa facit martyrem: et ideo dicit, propter te mortificamur tota die:
1 Petr. 4: nemo vestrum patiatur quasi homicida aut fur aut maledicus aut alienorum appetitor; si autem ut
christianus, non erubescat. Secundo ponit mala quae patiuntur: et primo ostendit haec esse mala ex gravitate
poenae, ex continuitate, et ex opinione.
Punientium gravitas. Quia mortificamur. Continuitas, quia, tota die: 1 corinth. 14: quotidie morior propter
gloriam vestram. Opinio, quia credebant eos occidere non ut beatos, sed ut malos et dignos morte; et ideo dicit,
aestimati sumus ut oves occisionis. Ad utilitatem hominum, vel ad patientiam martyrum; quasi dicat: quare
mortificamur tota die, et tamen non reclamamus, sed sustinemus sicut oves ductae ad occisionem? sic etiam fuit
de Christo.
|#11 Exurge, quare obdormis, Domine? hic invocat auxilium Dei. Et primo ponitur quaestio admirantis.
Secundo petitio divini auxilii. Admiramur ergo, quia permittit sanctos suos sic affligi. Et hoc potest esse aut ex
defectu voluntatis, aut cognitionis. Quod non velit, contingit dupliciter: vel propter pigritiam, vel propter
contemptum. Quantum ad primum dicit, quare obdormis Domine? quasi dicat, numquid propter pigritiam
permittis nos affligi? et dicitur obdormire propter effectum: Psal. 120: ecce non dormitabit neque dormiet qui
custodit Israel. Quantum ad secundum dicit, et ne repellas in finem, scilicet finaliter, etsi videaris nos repulisse
ad tempus.
Et hoc dicitur de Christo, ut sit verbum nostrum; quasi dicat: abscondisti te, et nondum surrexisti in fide gentium.
Exurge in eis, et nos non repellemur ab eis. Quare faciem tuam avertis? dupliciter contingit defectus cognitionis:
vel quia non videt: et ideo dicit, avertis. Quando Deus juvat, videtur respicere: quando non, videtur averti: Exod.
3: videns vidi afflictionem populi mei qui est in Aegypto etc.. Psal. 26: ne avertas faciem a me. Vel, quare avertis
faciem tuam, ut tamen non videamus: nam si videremus, non pateremur aliquod malum. Vel quia est oblitus. Et
ideo dicit, inopiae nostrae et tribulationis nostrae oblivisceris. Hic enumerat mala quae patimur. Et est triplex
malum: in exterioribus, in corpore, et in anima. Quantum ad primum dicit: oblivisceris inopiae nostrae, quia ad
literam pauperes erant propter bona sublata: Heb. 10: rapinam bonorum vestrorum cum gaudio suscepistis.
Quantum ad secundum dicit, tribulationis, quia multae tribulationes justorum, Ps. 33.
Quantum ad tertium dicit, quoniam humiliata est in pulvere anima nostra. Aliqui humiliantur animo, aliqui
corpore, aliqui spiritu intrinsecus. Et ideo dicit: adhaesit in terra venter noster. Et ponit ventrem pro toto corpore.
Vel hoc quod dicit, humiliata est in pulvere anima nostra, refertur ad effectum in spiritualibus: quia, anima, idest
cogitatio animae, cogitat terrena: isa. 29: de terra loqueris, et de humo audietur eloquium tuum. Et venter, idest
sensualitas, totaliter terrae inhaeret, vel aliter. Quoniam humiliata est etc. Idest perfectiores in nobis humiliati
sunt, a pulvere, idest a peccatore: Psal. 1: tamquam pulvis quem projicit etc.. Item venter, idest infirmi inter nos
adhaeserunt terrenis hominibus, quia recesserunt a fide. Contra oblivionem dicit, adjuva nos. Contra
obdormitionem dicit, exurge. Contra mala dicit, et redime nos propter nomen tuum.

|+44 Pars 44
|#1 Supra Psalmista proposuit orationem pro adversitate regni et regis; hic quasi proponit gloriam regis et regni,
ex divino beneficio. Et primo proponit divinum beneficium. Secundo invitat ex hoc exemplo alias gentes ad
serviendum Deo, ibi, omnes gentes. Circa primum duo facit. Primo proponit gloriam regis et magnificentiam
regni. Secundo proponit pacem regni, ibi, Ps. 45: Deus noster refugium.
Iste Psalmus dicitur epithalamicus. Consuetudo enim erat, quod in nuptiis cantabantur aliqua cantica ad laudem
sponsi et sponsae, et illa dicuntur epithalamica. Est ergo materia hujus Psalmi de quibusdam sponsalibus Christi
et ecclesiae, quae quidem primo initiata fuerunt quando filius Dei univit sibi naturam humanam in utero
virginali: Psal. 18: et ipse tanquam sponsus procedens de thalamo suo. Unde eadem est materia hujus Psalmi et
libri qui dicitur cantica canticorum.
Titulus talis est: in finem pro his qui commutabuntur filiis Core ad intellectum canticum pro dilecto. Et potest
dupliciter intelligi. Uno modo, ut suppleatur Psalmus, ut sit sensus. Psalmus iste est ducens nos in finem
Christum, pro his qui commutabuntur, scilicet de statu infidelitatis ad Christum; unde dicit, pro patribus tuis etc..
185

