ignis exarsit, idest accensus est, scilicet a Deo tamquam a prima causa: qui quidem ignis accensus vocatur dalus,
flamma et sidera: sidera dico generata primo modo, ut dictum est. Et carbones succensi sunt ab eo, idest sidera
secundo modo generata. Vel sic. Commota est etc..
Vapor siccus virtute caloris solis a terra elevatus, aliquando est subtilis: et tunc elevatur superius, et facit
intensionem, ut dictum est supra. Aliquando in superficie terrae est aliquantulum grossior; unde a frigore
repercussus non tantum ascendit, et est ventus; aliquando in terram elevatur grossior vapor siccus, qui propter
suam grossitiem et terrae soliditatem et profunditatem non expirat extra, sed clauditur in terra, et congregatur in
aliqua concavitate terrae simili sibi, et coarctatur ab aliquo corpore non sibi simili in specie, et sic agitatur in
terrae visceribus: et sic commovet eam: nec mirum, cum videamus ventum in mari facere undas quasi montes, et
in terra elevare arbores et aedificia facere corruere, et in aere tempestates maximas facere. Quod autem ventus sit
causa terraemotus, signum est quod ante terraemotum consuevit fieri tranquillitas a ventis; sed post terraemotum
sunt venti. Materia autem terraemotus subtiliata per calorem solis expirat a terra: et sic cessat terraemotus et fit
ventus. Causa terraemotus est impulsio unius venti ab alio: et propterea non potest esse in tota terra simul, sed
durant per ducenta miliaria ad plus, ut dicit Seneca.
Et dicit quod terraemotus divisit siciliam a calabria, et Hispaniam ab Africa. Et durat aliquando per quadraginta
dies; aliquando per unum annum.
Item nota quod terra solida a qua non potest vapor exire exterius, apta est ut cito moveatur: ea enim quae est de
natura lapidea, non leviter movetur et concutitur; oportet tamen ab aliqua parte porosam esse, unde ingrediatur
vapor; ut per poros intret, et per soliditatem contineatur. Et si dicas, si ingrediatur non potest egredi, dicendum
quod non potest semper hoc facere: quia aliquando semper continuatur ingressus et elevatio vaporis ad locum
illum. Et iterum, quia calidum non vadit inferius, ad hoc cooperatur unda maris claudens poros, et pro frigore
recludens inferius. Unde loca cavernosa circa mare faciunt frequenter terraemotum. Item nota quod iste vapor
continue egreditur de terra quantum ad aliquid, et propterea tempore terraemotuum animalia quae portant caput
juxta terram saepe ex hoc inficiuntur per vaporem illum venenosum egredientem de terra.
|#7 Inclinavit. Hic agit de ventis. Ubi nota quod materia venti est vapor vel exhalatio sicca calefacta, sed non ita
subtiliata quod possit ad supremum locum ascendere, nec ita calefacta: unde impeditur a frigore et ingrossatur et
repercutitur inferius: et haec repercussa movet aerem. Habet tamen tantum de caliditate quod non ita vincitur a
frigore ut convertatur ad terram; et dicitur, caligo, et dicitur, sub pedibus, quia non est alta sicut illa quae
accenditur in flamma. Aliquando autem non statim repercutitur, sed agitat nubes, quia non totaliter vincitur, nec
directe redit inferius ad terram: et propter hunc motum tortuosum quasi nititur sursum ascendere, et non valet
propter repercussionem; et hoc est quod dicit.
|#8 Et volavit. Hic agit de permutationibus aeris secundum corporales effectus: et est triplex permutatio: scilicet
in ventis, in nubibus et tonitruis: et agit de qualibet. Circa primum proponit tria. Primo causam effectivam
omnium istarum transmutationum. Secundo materiam. Tertio modum. Causa autem omnium istorum est corpus
caeleste, quod suo motu causat has alterationes aeris; et ideo dicit, inclinavit caelos, idest virtutem caelestium
corporum ordinavit ad hos effectus: quia hoc habent a Deo. Et descendit. Licet Deus immobilis manens omnia
operetur, dicitur tamen moveri per effectum, inquantum facit mobiles effectus. Sap. 7: omnibus mobilibus
mobilior est sapientia; et secundum hoc dicitur descendere, inquantum facit descendere virtutem caelorum.
Materia ventorum est caligo, sive fumus siccus; non ita subtilis quod ascendat usque ad ignem, sed subsistens; et
dicit, sub pedibus, idest sub potestate ejus; et totum est a Deo. Modus. Ascendit super cherubim.
Notandum quod Judaei fingunt quod sicut rex habet currum, ita habet Deus etiam currum, qui est cherubin; et
imaginantur Deum corporalem et similem cherubin. Et ideo in Psalmo Hieronymi etiam de verbo ad verbum
dicitur, equitavit super cherubin. Et isti habent falsam imaginationem; quia quae imaginabiliter dicuntur in
Scriptura, signa sunt spiritualis veritatis. Divina autem sapientia moveri dicitur, inquantum motum causat in
mobilia. Quidquid autem causat Deus in istis inferioribus, causat ministerio spiritualis creaturae: unde dicit
Augustinus quod Deus movet corporalem creaturam mediante spirituali: sed non facit hoc sua virtute spiritualis
creatura, sed Deo praesidente. Et dicitur hoc specialiter facere cherubin, quia interpretatur plenitudo scientiae: et
Deus omnia per suam scientiam facit. Et dicitur esse super cherubim, quia scientia Dei excedit scientiam
Angelorum. Et ideo facit hoc Deus, volans, idest volare faciens. Et per cherubin, idest per suam scientiam, et
super eos qui excedit illos: et dixit volavit, quia motus venti non est uniformis: et dicit, pennas ventorum, propter
velocitatem motus eorum. Mystice hic ponitur mysterium incarnationis. Et primo ponitur Christi incarnatio, per
quam exivit et venit in mundum. Secundo ejus ascensio, qua ivit ad patrem, ibi, ascendit super cherubim. Tertio
ea quae post Christi ascensionem in ecclesia facta sunt, et posuit tenebras. Dicit ergo, inclinavit caelos et
descendit, etc.. Si quis magnus facit humilitatem alicui parvo de villa, dicitur facere injuriam et dejectionem toti
loco cui praesidet. Sic filius hominis dicitur humiliare se et inclinare caelos, quia voluit venire ad nos humilis.
Descendit, idest visibilis apparuit: baruch, 3: post haec in terris visus est, et cum hominibus conversatus est. 1
joan. 1: quod vidimus et audivimus et manus nostrae contrectaverunt de verbo vitae. Descendit ergo per
humilitatem accipiendo carnem humanam, moriendo et docendo humilia. Vel, inclinavit caelos, idest
56

