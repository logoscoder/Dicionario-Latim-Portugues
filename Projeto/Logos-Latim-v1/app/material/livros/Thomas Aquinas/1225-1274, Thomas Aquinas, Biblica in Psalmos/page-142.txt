timor. Tertio probat, ibi, quoniam dolose. Sicut dicit Philosophus in 3 ethic., hic aliquis facit injustum, et non
injustificat; aliquis facit et injustificat, sed non est injustus: aliquis facit et injustificat, et est injustus. Primum
facit ille qui retinet rem alterius quam credit suam. Secundum facit ille qui non secundum habitum, sed ex
passione facit injustum, qua passione cessante reddit rem alienam. Tertium facit ille qui ex proposito facit
injustum; et ideo dicit, dixit injustus, idest ex proposito deliberavit, ut delinquat in semetipso: quia in ejus
potestate est ut proponat peccare, non in fato stellarum: Eccl. 15: Deus ab initio constituit hominem, et reliquit
eum in manu consilii sui; sed processus irrefraenatus peccandi est ex eo quod removetur impedimentum peccati.
Dicitur autem quod peccatum in spiritum sanctum est, quando ex certa malitia peccatur; et hoc quando
removetur impedimentum. Hoc ergo impedimentum removet timor Domini: Prov. 16: in timore Domini
declinatur a malo: job 15: quantum in te est evacuasti timorem, et tulisti preces etc.. Et ideo dicit, non est timor
Dei ante oculos eorum. Timor est in affectu; sed causa timoris est in oculis, ex hoc quod non considerant
judicium Dei: Dan. 13: averterunt oculos suos, ne viderent caelum: sed causa est, quoniam dolose egit. Quando
aliquis in oculis regis facit aliquid regi odiosum, signum est quod non timet eum; sic peccator quando facit
peccatum coram Deo, qui omnia videt, signum est quod non timet Deum, quia in conspectu suo, scilicet Dei, egit
dolose, idest fecit dolum: Hebr. 4: omnia nuda et aperta sunt oculis ejus. Et dicit, dolose, quia aliud profert extra,
aliud simulat: Psal. 5: virum sanguinum et dolosum abominabitur Dominus: job 36: simulatores et callidi
provocant iram Dei.
Et ideo, inveniatur iniquitas ejus ad odium, idest talis sit iniquitas ejus quod Deus habeat eam odio.
Et hoc est signum quod Deus tales simulatores odit, quia in evangeliis multum invehitur Deus contra
simulatores. Alia littera habet, in conspectu suo, ut videret iniquitatem suam, et odisset. Contingit quod aliquis
discutit conscientiam suam ut inveniat iniquitatem suam et odiat. Frequenter in hoc fraudulenter agit, quia non
discutit bene, sed gravia leviat, et levia aggravat. Et ideo dicit, dolose egit in conspectu suo, idest in conscientia;
quia si fideliter suam odisset iniquitatem, discussisset. Vel secundum eumdem sensum, in conspectu suo, scilicet
Dei, idest in sacra Scriptura, quam non attendunt secundum veritatem suam, et spiritus sancti, sed agunt dolose;
et hoc ideo, quia non inveniunt iniquitatem. Consequenter ponit processum radicis. Et primo ponit peccata oris.
Secundo cordis et operis. Homo committit peccatum ore dupliciter: vel per apertam malitiam, cum aperte
mentitur; et hoc est quod dicit, verba oris ejus iniquitas: job 6: non invenietis in ore meo iniquitatem.
Vel per occultam fraudulentiam; et hoc est dolus: Hier. 9: sagitta vulnerans lingua eorum dolum locuta est. In
corde peccat quis dupliciter: per contemptum boni, et per studium mali.
Contingit, quod aliquis peccat per infirmitatem, aliquis ex ignorantia. Sed quando est ignorantia.
Affectata, tunc est grave peccatum: job 21: scientiam viarum tuarum nolumus. Et ideo dicit, noluit intelligere ut
bene ageret, unde voluit intelligere curiosa, et non ut bene operaretur: Hier. 4: sapientes sunt, ut faciant mala:
bona facere nescierunt.
Item aliquando facit homo peccatum ex studio malitiae; unde dicit, iniquitatem meditatus est in cubili suo, idest
in corde suo. Vel in cubili, idest quando stat in secreto: Prov. 24: cogitatio stulti peccatum est et abominatio.
Astitit. Hic ponit quod committitur opere. Et primo ponit coadjuvationem ad malum. Secundo, quod non impedit
malum. Quantum ad primum dicit, astitit omni viae non bonae, idest vivit et favit omni malae viae, vel malae
operationi: Ps. 2: astiterunt reges terrae.
Quantum ad secundum dicit, malitiam autem non odivit: Ps. 51: dilexisti malitiam super benignitatem,
iniquitatem etc.. Job 20: cum dulce fuerit in ore ejus malum, abscondit illud sub lingua sua.
|#2 Domine. Hic ostendit quae recepit a Deo.
Et primo numerat ipsa bona. Secundo petit ea sibi dari, ibi, praetende. Circa primum duo facit. Primo proponit
causam bonorum quae recepit a Deo.
Secundo enumerat ipsa bona, ibi, homines et jumenta.
Et primo ponit commendationem causae.
Secundo proponit profunditatem effectuum, ibi, judicia tua. Quidquid Deus facit in nobis, vel est ex justitia, vel
ex misericordia, vel ex veritate. Ex justitia, quando reddit pro meritis. Ex veritate, quando reddit quod promisit.
Ex misericordia, quando excedit merita et promissa. Probemus haec tria. Justitia Dei alta est, quia nullus tantum
meretur quin Deus plus reddat. Veritas est altior, quia Deus promittit et solvit quae nunquam meruimus, sicut
incarnationem, et alia quae pertinent ad mysterium redemptionis. Sed misericordia est altissima: quia ea quae
cogitare non possumus, largitur: 1 Cor. 2: oculus non vidit etc.. Et ideo justitiam comparat montibus, veritatem
nubibus, quae altiores sunt, misericordiam caelis, qui sunt super omnia.
Dicit, Domine, in caelo misericordia tua, quae est causa omnium bonorum meorum est in caelo: Ps. 144:
miserationes ejus super omnia etc.. Isa. 63: miserationum Domini recordabor. Et veritas tua usque ad nubes.
Justitia tua sicut montes Dei. Haec omnia dicuntur secundum effectus, quia secundum essentiam idem sunt.
Mystice per haec tria intelliguntur justi, quia in ipsis justis inveniuntur justitia, veritas et misericordia. Justi
signantur per caelum propter retributionem et caritatem: Matth. 5: merces vestra copiosa est in caelis. Item in
illis maxime relucet misericordia, quia omnino sunt ab omni tribulatione liberati. Nos autem sumus adhuc in
calamitatibus.
142

