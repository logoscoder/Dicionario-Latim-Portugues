persequentes. Secundo confitetur sibi hujusmodi tribulationes pati propter peccatum, ibi, Domine ne in furore.
Tertio ostendit suam fiduciam quam habet in Deo, ibi, expectans expectavi.
Circa primum tria facit. Primo enim petit divinum auxilium contra impiorum persecutionem. Secundo describit
eorum nequitiam, ibi, dixit injustus. Tertio ostendit eorum prosperitatem esse contemnendam, ibi, noli aemulari.
Titulus communis est, in finem Psalmus ipsi David. Mystice pertinet ad Christum verum David: et secundum
mysticam expositionem est secundus Psalmus eorum qui prolixe loquuntur de passione Christi. Primus fuit, Deus
Deus meus respice, Ps. 21. Hic ergo Psalmus, sive legatur ex persona David, sive Christi, vel cujuscumque; duo
facit. Primo enim petit impiorum repulsam. Secundo assignat causam, ibi, surgentes testes. Circa primum tria
facit. Primo enim petit adversariorum condemnationem. Secundo proponit condemnationis interitum, scilicet
eorum culpam, ibi, quoniam gratis. Tertio assignat fructus condemnationis hujus, ibi, anima autem mea. Circa
primum duo facit. Primo enim proponit in generali suam petitionem. Secundo explicat eam, ibi, apprehende arma
etc.. Circa primum duo petit in generali; scilicet condemnationem eorum, et divinum auxilium, ibi, expugna.
Haec enim duo petit contra duo: nam contra nocentes petit condemnationem, et contra impugnantes petit
divinum auxilium.
Primo quis impugnat alium. Secundo praevalens ei nocumentum infert. Est ergo hic ordo praeposterus.
Quando enim aliquis impugnat alium, non statim meretur condemnationem, sed concitatur impugnatus ad
petendum auxilium; quando vero nocet, tunc petit condemnationem. Et ideo hic distinguit utrumque: quia
nocumentum prius est in intentione inferentis: et ideo primo petit condemnationem nocentium. Dicit ergo, o
Domine, judica nocentes me. Est autem triplex judicium: scilicet condemnationis: jac. 2: judicium sine
misericordia illi qui non fecerit misericordiam.
Item purgationis: nehe. 4: tempus est ut incipiat judicium a domo Domini. Item discretionis: Psal. 42: judica me
Deus, et discerne causam meam. Hic autem agitur de primo. Similis petitio habetur Hier. 11: tu autem Domine
Sabaoth, qui judicas juste et probas renes et corda, videam ultionem tuam ex eis.
Contra. Matth. 5: orate pro persequentibus et calumniantibus vos.
Respondeo. Dicendum quod in omnibus istis imprecationibus duplex est intellectus. Unus, quod dicantur per
modum praenunciationis, ut cum dicit, judica; quasi dicat, judicabis. Vel ut omnia intelligantur prolata non ex
zelo vindictae propriae, sed divinae justitiae, cui se conformant justi. Secundo impugnatus desiderat ut
adversario resistat; unde ait, expugna impugnantes me, ut scilicet non praevaleant in me: Hier. 20: Dominus
mecum est tamquam bellator fortis: isa. 63: ego qui loquor justitiam, et propugnator sum ad salvandum.
|#2
Consequenter cum dicit, apprehende arma, explicat petitionem suam. Duo enim petiit: scilicet
condemnationem nocentium, et expugnationem impugnantium.
Et ideo in particulari ista duo explicat.
Primo enim explicat secundum. Secundo primum, ibi, confundantur. Circa primum quinque proponit, quae sunt
necessaria in defensore. Primum est quod se armet: quod hic tangit dicens, apprehende arma et scutum. Arma
Dei sunt electi ejus: Rom. 6: exhibete membra vestra arma justitiae Deo. Unde Angeli dicuntur arma Dei, quibus
utitur ad pugnandum contra malos: Sap. 5: pugnabit pro illo orbis terrarum contra insensatos.
Scutum Dei proprie est divina protectio, et voluntas sua qua protegit: Ps. 5: scuto bonae voluntatis tuae coronasti
nos. Dicit ergo, apprehende arma et scutum, idest mitte sanctos tuos, et tu etiam protege me, bona voluntate tua.
Vel, arma et scutum sunt virtutes: Sap. 5: induet pro thorace justitiam, sumet scutum inexpugnabile aequitatem.
Secundum est, quod procedat ad bellum; et ideo dicit, exurge in adjutorium mihi. Deus dicitur dormire, quando
homo est in tribulationibus, et non sentit auxilium divinum: Matth. 8: motus magnus factus est in mari, ita ut
navicula operiretur fluctibus, ubi erant discipuli; ipse vero dormiebat: et concitaverunt eum dicentes: Domine
salva nos, perimus. Et surgens imperavit ventis et mari, et facta est tranquillitas magna: Ps. 43: exurge, quare
obdormis, Domine? tertium est exemptio gladii; et ideo dicit, effunde frameam, Hieronymus habet, evagina
gladium.
Framea idem est quod gladius. Verumtamen effunde, hic designat abundantiam divinae vindictae.
Glossa, effunde frameam, idest multiplica vindictam: Zach. 13: framea, suscitare super pastorem meum, et super
virum cohaerentem mihi. Framea potest intelligi vel vindicta Dei, vel anima Christi, vel quilibet justus, qui sunt
gladius Dei contra malos: 1 Cor. 2: spiritualis autem dijudicat omnia.
Quartum est percussio; et ideo dicit, et conclude etc.. Hieronymus habet, et praeoccupa ex adverso persequentes
me; quasi dicat, prius percutias, quam sibi cavere possint. Et hoc etiam proprie dicitur concludi, quasi non potest
evadere: job 10: cum sit nemo qui de manu tua possit eruere. Vel concludi quis dicitur, quando convincitur de
falsitate: unde, conclude, ait; quasi dicat, convince eos ut errorem suum cognoscant.
Quintum est, ut eripiatur ille qui protegitur: unde dicit, dic animae meae, salus tua ego sum; quasi dicat, per
effectum manifesta, ut per interiorem inspirationem cognoscam te esse salutem animae meae: Ps. 84: audiam
quid loquatur in me Dominus Deus: isa. 43: ego Dominus, et non est absque me salvator.
|#3
Consequenter cum dicit, confundantur, agit de condemnatione nocentium. Et primo petit eorum
condemnationem. Secundo adhibet similitudinem, ibi, fiant tamquam pulvis etc.. Circa primum duo petit in
134

