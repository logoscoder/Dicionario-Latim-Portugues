Quantum ad secundum, comprehendat. Quantum ad tertium, et conculcet, vel occidendo, vel totaliter me
prosternat. Quantum ad gloriam subjungit, et gloriam meam etc.. Ac si diceret, quicquid sit illud in quo glorior,
redigatur in pulverem et dispergatur.
Mystice: inimicus diabolus persequens tentando: Thren. 4: velociores fuerunt persecutores etc.. Comprehendat,
per consensum peccati: Thren. 1: omnes persecutores ejus apprehenderunt eam inter angustias. Conculcet per
consuetudinem et contemptum: isa. 51: incurvare ut transeamus. Gloria hominis duplex est: naturalis scilicet et
spiritualis. De prima 1 Cor. 11: vir non debet, idest mens, velare caput suum quia gloria et imago Dei est. De
secunda 2 Cor. 1: gloria nostra haec est testimonium conscientiae nostrae. Gloriam ergo hominis deducit
diabolus in pulverem, quia imago Dei deturpatur, quia maculatur: 1 Tim. 4: cauteriatam habentes conscientiam:
Ps. 72: Domine in civitate tua, imaginem ipsorum ad nihilum rediges.
|#3 Supra proposuit orationem pro se, petens liberari et salvari; hic petit contra inimicos: ubi duo facit. Primo
petit eorum punitionem. Secundo punitionis fructum, ibi, et exaltare. Legamus primo litteram secundum
historiam, sicut potuit competere David. Exurge, duobus generibus hominum dicitur: dormienti et jacenti. Deus
autem quando peccata non punit, dormire videtur, quasi non haberet prudentiae vigilantiam: Ps. 43: exurge,
quare obdormis Domine? item quando non punit, videtur impotens jacere; sed tunc surgere videtur, quando
potestatem manifestat adversarios puniendo: isa. 26: exaltetur manus tua, ut non videant, videant et confundantur
zelantes populi, et ignis hereditatem tuam devoret. In ira dicit, idest in punitione, quae est irae effectus. Fructum
autem punitionis ponit triplicem. Unum ex parte Dei, ut Deus exaltetur, non in se, sed in opinione hominum,
quia per hoc reputatur altus et potens: et ideo dicit, exaltare; quasi dicat: deprime inimicos meos, et in hoc altus
apparebis. Eccl. 36: sicut in conspectu illorum magnificatus est in nobis, ita in conspectu nostro etc.. Et dicit, in
finibus, ut totaliter deprimat, et nihil remaneat invadendo fines eorum. Hieronymus habet, elevare indignans
super hostes; quasi dicat, irascere, et in hoc elevare.
Alius fructus est ex parte David: nam 1 Reg. 13, legitur: invenit Dominus virum secundum cor suum, cui
praecepit ut esset dux super populum suum: et ipse David de se dicit 2 Reg. 6: praecepit mihi Dominus, ut sim
dux, etc.. Hoc ergo praeceptum videbatur evacuari David depresso: et ideo dicit: exurge in praecepto quod
mandasti, scilicet sim dux in regno: et ideo Hieronymus habet, exurge ad me in judicium quod mandasti.
Alius fructus est ex parte populi. In veteri lege ordinabatur per homines de aliis principibus populi; sed de
summo principe solum dispensabatur per Deum: Num. 27: provideat Dominus Deus spirituum omnis carnis
hominem etc.. Deut. 17: cum intraveris terram quam Dominus Deus tuus dabit tibi, et possederis eam,
habitaverisque in illa, et dixeris, constituam super me regem sicut habent omnes per circuitum nationes, illum
constitues principem quem Dominus tuus elegerit.
Ergo populus in magno principatu debebat sequi divinam ordinationem: et ideo subdit: et synagoga populorum
circumdabit te, idest sequetur tuam ordinationem, ut revertatur in me: et propter hoc in altum regredere, idest
apparebit magnificentia tua; quasi dicat: non solum propter vindictam, sed ut homines revertantur ad me. Sed
prout refertur ad Christum, petit incarnationis mysterium: in quo duplex est fructus. Primus depressio
Daemonum, et conversio hominum, exurge Domine.
Quantum ad primum dicit, exurge, idest appare in mundo per incarnationem, et hoc in ira tua, idest ut punias
Daemones: joan. 12: nunc judicium est mundi etc.. Marc. 1: quid nobis et tibi Jesu Nazarene? venisti ante
tempus perdere nos. Et exaltare in finibus inimicorum, auferendo eorum possessionem: Luc. 11: cum fortis
armatus custodit atrium suum, in pace sunt omnia quae possidet. Si autem fortior illo supervenerit, et vicerit
eum, universa arma ejus auferet, in quibus confidebat, et spolia ejus distribuet: et Matth. 12: quomodo potest
quisquam intrare domum fortis, et vasa ejus diripere, nisi prius alligaverit fortem, et tunc domum ejus diripiet?
vel contra Judaeos, ut sit petitio ecclesiae gentium contra eos. Et dicit, exaltare in finibus inimicorum: alia non
mutantur.
Illud quod exaltatum homini apparet, ex hoc occultatur: ut puta quando nimis in altum exaltatur.
Sicut ergo quod latet in profundo si exaltetur apparet: job 28: profunda fluvii scrutatus est, et abscondita producit
in lucem: sic ait, exaltare, idest manifestare: et sicut quod nimis exaltatur occultatur; unde Act. 1: elevatus est, et
nubes suscepit eum ab oculis eorum, sic exaltare, ut efficiaris Judaeis occultus: ut te non cognoscant, et sic
crucifigant, et redimantur. Quantum ad secundum dicit, exurge Domine Deus in praecepto, pro conversione
hominum. Ubi primo ponitur motivum conversionis. Secundo perfectio. Tertio punitio. Dicit ergo, in praecepto,
scilicet mansuetudinis et humilitatis: quod mandasti: Matth. 11: discite a me, quia mitis sum et humilis corde.
Exurge ergo in hoc praecepto, idest appare humilis altus existens; quasi dicat: ita humilitatem accipias ut
altitudinem non deseras: vel exurge a mortuis, et sic synagoga populorum circumdabit te, congregatio scilicet
beatorum qui remunerabuntur, et malorum qui punientur. Cant. 11: oleum effusum nomen tuum etc.. Isa. 2:
praeparabitur mons domus Domini in vertice montium, et elevabitur super colles, et fluent ad eum omnes gentes.
Et 6 cap.: leva oculos tuos in circuitu: omnes isti qui congregati sunt venerunt tibi. Et propter hanc in altum
regredere, scilicet ut hanc synagogam perficias, credentium scilicet congregationem: Ephes. 4: ascendens in
altum captivam duxit captivitatem etc.. Mich. 2: ascendit pandens iter ante eos. Vel in altum, absconderis ab

22

