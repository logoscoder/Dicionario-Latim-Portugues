immunditiis; et ideo abominabiles facti sunt in iniquitatibus. Osee IX: facti sunt abominabiles sicut ea quae
dilexerunt. Et dicit iniquitatem, idest propter iniquitates, et amittunt etiam bonum. Unus non est qui facit bonum.
Ier. IV: sapientes sunt ut faciant mala, bona autem facere nescierunt.
|#3 De coelo prospexit. Hic ponitur Dei iudicium contra malos. Et primo inducitur consideratio iudicis.
Secundo ostenditur quid iudex inveniat, quia omnes declinaverunt. Tertio additur sententia, nonne sciunt? causa
quia negant Deum est, quia credunt quod propter suam altitudinem Deus non aspiciat novissima.
Iob XXII: an non cogitas quod Deus excelsior sit caelo? etc. Dicis quid? per caliginem iudicat, circa cardines
caeli perambulat, nec nostra consederat. Sed hoc ad perfectionem suae sapientiae spectat quod omnia prospiciat.
Ps.: quis sicut Deus noster, qui in altis habitat et humilia respicit in coelo et in terra? et ideo dicit quod Dominus
etiam de coelo prospexit, idest considerat filios hominum de sua altitudine.
Eccli. XVI: quae est enim anima mea in tam immensa creatura? Prov. XVI: omnes viae hominum patent oculis
suis. Ps.: Dominus de coelo in terram prospexit. Vel de coelo, idest de Christo. Vel de anima iusti. Inquirit in
filiis hominum ut videat si est intelligens, aut requirens Deum. Differentia est inter Deum et hominem quia
iudices homines inquirunt quae exterius aguntur, Deus autem intuetur Cor. Psalm.: scrutans corda et renes Deus.
|#4 In corde. Sunt duo quae oportet circa Deum fieri, scilicet ut intellectus intus figatur in Dei cognitionem et
affectus tendat in Deum sicut in finem.
Unde dicit ideo prospicit ut videat si est intellectus. Et si de iusto intelligatur, in suavitate redarguens; si autem
intelligatur de malo, sicut de eo dicitur noluit intelligere ut bene ageret, sic est requirens, scilicet facturus ut
perveniat ad ipsum. Ps.: quaerite Dominum, et vivet, etc..
Sed Dominus prospiciens, ut hoc videat invenit malitiam abundantem.
|#5 Omnes declinaverunt. Et tangit primo recessum a radice. Secundo dicit quod inde sequitur. Et circa hoc
exponit.
Dicit ergo, hic inquirit, sed invenit quod omnes declinaverunt, simul inutiles facti sunt; et iterum, non est qui
faciat bonum. Ab intelligentia et inquisitione Dei omnes recesserunt. Isaiae LIII: unusquisque declinavit in viam
suam. Ex hoc sequitur quod sunt inutiles et sibi et aliis. Nam qui non habent amorem Dei non habent veram
fidem; quaecumque opera de genere bonorum faciat inutilia sunt sibi ad praemium vitae aeternae.
Propterea dicit, simul inutiles facti sunt, idest inutilia opera fecere. Cor. XIII: si distribuero in cibos pauperum,
etc..
Isaiae XIV: proiectus de sepulcro tuo, etc..
Et exponit quomodo sunt inutiles, quia non est qui faciat bonum, quia ea quae non fiunt in virtute fidei et non
sunt informata amore Dei, non sunt bona simpliciter.
Rom. XIV: quod non est ex fide, mortuum est. Et quod declinaverunt ostendit cum dicit, non est usque ad unum,
idest nec unus invenitur bonus. Sed numquid non est aliquis bonus in universo? dicendum, quod uno modo si
referatur ad collegium malorum, sic nullus est bonus. Alio modo universaliter. Sic non est usque ad unum, idest
usque ad Christum non est qui propria virtute sit bonus. Phil. II: Deus qui operatur in nobis.
|#6 Nonne scient, etc.. Supra induxit Psalmista iudicem prospicientem iniquitatem et inutilitatem.
Hic agit de sententia iudicii. Et primo quantum ad condemnationem malorum. Secundo quantum ad salvationem
bonorum, ibi, quis dabit, etc..
Primo duo facit. Primo proponit quaestionem.
Secundo propositam manifestat, ibi, quoniam Deus dissipabit.
Circa primum duo facit. Primo investigat ipsum defectum poenitentiae. Secundo meritum poenae assignat, ibi,
qui operatur.
Circa primum considerandum est quod frequenter contigit quod in statu prosperitatis homines non recognoscant
Deum, sed per poenas a Deo inflictas recordantur quod sit Deus, quasi dicat: et hoc necessarium est propter
culpam. Psalm.: cognoscetur Dominus iudicia faciens. Et huius exemplum habemus in Pharaone. Exod. V:
nescio Dominum. Et post poenas inflictas dixerunt (Aegyptii): fugiamus Israelem, Dominus enim pugnat pro eis
contra nos. Dictum est autem supra quod dixit insipiens non est Deus, et ob hoc dicit: nonne scient omnes qui
operantur iniquitatem, saltem per poenas quod sit Deus? quasi dicat: imo scient quod nullus potest poenas
infligere nisi Deus. Et hoc necessarium est valde propter culpam quam commiserunt. Et commiserunt duplicem
culpam, scilicet in opere et in affectu. Culpa est operatio iniquitatis; et ideo dicit, qui operantur iniquitatem.
Iniquitas proprie est peccatum in proximum, quia opponitur aequitati.
Hanc culpam exaggerat cum dicit: qui devorant plebem meam ut cibum panis. Cibus panis est assiduus et
delectabilis, quasi dicat: isti in suis malitiis delectabiliter perseverant et in iniuriis inferendis delectantur.
Michaee III: comederunt carnes populi mei et cadavera eorum, et abstulerunt bona eorum. Ierem. L: primus rex
Assur. Quantum ad effectum dicit, Deum non invocaverunt.
Dupliciter sunt inordinati peccatores in affectu.
223

