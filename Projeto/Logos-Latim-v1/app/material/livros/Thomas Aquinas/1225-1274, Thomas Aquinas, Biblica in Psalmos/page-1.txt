OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*IN_PSALMOS

|+P Prooemium
In omni opere suo dedit confessionem sancto, et excelso in verbo gloriae. Eccli. 47.
Verba haec dicuntur de David ad litteram; et satis convenienter assumuntur ad ostendendum causam hujus
operis. In quibus ostenditur quadruplex causa hujus: scilicet materia, modus, seu forma; finis et agens. Materia
est universalis: quia cum singuli libri canonicae Scripturae speciales materias habeant, hic liber generalem habet
totius theologiae: et hoc est quod dicit Dionysius 3 Lib. Caelest.
Hierar.: divinarum odarum, idest Psalmorum, sacram Scripturam intendere, est, sacras et divinas operationes
universas decantare. Unde signatur materia in hoc quod dicit: in omni opere, quia de omni opere Dei tractat. Est
autem quadruplex opus Dei: scilicet creationis: Gen. 1 cap.: requievit Deus die septimo ab omni opere etc..
Gubernationis: joan. 5: pater meus usque modo operatur etc.. Reparationis: joan. 4: meus cibus est ut faciam
voluntatem ejus qui misit me, ut perficiam opus ejus. Glorificationis: Eccl. 42: gloria Domini plenum est opus
ejus. Et de his omnibus complete in hac doctrina tractatur. Primo de opere creationis: Psal. 8: videbo caelos tuos,
opera digitorum tuorum. Secundo gubernationis: quia omnes historiae veteris testamenti tanguntur in hoc libro:
Psal. 77: aperiam in parabolis os meum etc.. Tertio reparationis, quantum ad caput, scilicet Christum et quantum
ad omnes effectus gratiae: Psal. 3: ego dormivi et somnum etc.. Omnia enim quae ad fidem incarnationis
pertinent, sic dilucide traduntur in hoc opere, ut fere videatur evangelium, et non prophetia. Quarto est opus
glorificationis: Psal. 149: exultabunt sancti in gloria etc.. Et haec est ratio, quare magis frequentatur Psalterium
in ecclesia, quia continet totam Scripturam. Vel secundum Glossam, ad dandam nobis spem divinae
misericordiae: quia cum peccasset David, tamen per poenitentiam est reparatus.
Materia ergo universalis est, quia omne opus. Et quia hoc ad Christum spectat: Coloss. 1: in ipso complacuit
omnem plenitudinem divinitatis inhabitare; ideo materia hujus libri est Christus et membra ejus.
Modus seu forma in sacra Scriptura multiplex invenitur.
Narrativus: eccles. 42: nonne Deus fecit sanctos suos enarrare omnia mirabilia sua? et hoc in historialibus libris
invenitur. Admonitorius et exhortatorius et praeceptivus: ad titum 2: haec loquere et exhortare. Argue cum omni
imperio. Tim. 2: hoc commoneo, testificans coram Deo etc.. Hic modus invenitur in lege, prophetis, et libris
Salomonis. Disputativus: et hoc in job et in apostolo: job 13: disputare cum Deo cupio. Deprecativus vel
laudativus: et hoc invenitur in isto libro: quia quidquid in aliis libris praedictis modis dicitur, hic ponitur per
modum laudis et orationis: infra Ps. 9: confitebor tibi Domine etc. Narrabo etc.. Et ideo dicit, dedit
confessionem, quia per modum confitendi loquitur. Et hinc sumitur ratio tituli qui est, incipit liber hymnorum,
seu soliloquiorum prophetae David de Christo. Hymnus est laus Dei cum cantico. Canticum autem exultatio
mentis de aeternis habita, prorumpens in vocem. Docet ergo laudare Deum cum exultatione.
Soliloquium est collocutio hominis cum Deo singulariter, vel secum tantum, quia hoc convenit laudanti et oranti.
Hujus Scripturae finis est oratio, quae est elevatio mentis in Deum. Damascenus Lib. 3: oratio est ascensus
intellectus in Deum: Psal. 148: elevatio manuum mearum sacrificium vespertinum. Sed quatuor modis anima
elevatur in Deum: scilicet ad admirandum celsitudinem potestatis ipsius: isa. 40: levate in excelsum oculos
vestros, et videte quis creavit haec: Psal. 103: quam mirabilia sunt opera tua Domine: et haec est elevatio fidei.
Secundo elevatur mens ad tendendum in excellentiam aeternae beatitudinis: job 2: levare poteris faciem tuam
absque macula, eris stabilis et non timebis: miseriae quoque oblivisceris, et quasi fulgor meridianus consurget
tibi: et haec est elevatio spei. Tertio elevatur mens ad inhaerendum divinae bonitati et sanctitati: isa. 51: elevare,
consurge hierusalem etc. Et haec est elevatio caritatis. Quarto elevatur mens ad imitandum divinam justitiam in
opere: Thren. 3, levemus corda nostra cum manibus ad Deum in caelos: et haec est elevatio justitiae.
1

