Ita et hic Psalmus convenit passioni Christi, idest credentibus in Christum passum. Et hoc ad intelligendum
mysteria Christi et ecclesiae. Et non solum Psalmus, sed etiam canticum, pro dilecto, scilicet Christo: Matth. 3:
hic est filius meus dilectus.
Hieronymus habet sic, victoria pro liliis filiorum Core, canticum pro dilectissimo. Et quod dicit pro liliis,
ostendit quod agit hic Psalmus pro deliciis sponsi et sponsae. Et hoc signatur per flores, rosas et lilia: Cant. 2:
fulcite me floribus etc..
Et competit virginibus quae sunt quasi lilia. Iste Psalmus dividitur in tres partes. Primo ponitur prooemium
cantici. Secundo ponitur commendatio sponsi, ibi, speciosus. Tertio ponitur commendatio sponsae, ibi, audi filia.
Circa primum tria facit.
Primo proponit editionem Psalmi. Secundo finem, ibi, divo. Tertio designat autorem, ibi, lingua. Editio
designatur cum dicitur, eructavit cor meum verbum bonum. Eructatio ex nimia plenitudine, sive repletione
procedit: in quo signatur quod ex abundantia devotionis et sapientiae loquitur: Matth. 12: ex abundantia cordis os
loquitur. Et notandum quod hujus editio Psalmi attribuitur cordi, ex cujus magna devotione est compositus: quia
non est iste de illis de quibus dicitur isa. 29: populus hic labiis me honorat, cor autem eorum longe est a me; sed
corde pronuntiat laudes Christi: 1 Cor. 14: psallam spiritu, psallam et mente. Hoc cor eructavit verbum, scilicet
hujus Psalmi: quod est bonum, quia consolatorium; loquitur enim mysteria Christi et ecclesiae: 1 Tim. 1: fidelis
sermo, et nullus sermo melior illo: Zach. 1: respondit Dominus Angelo qui loquebatur in me verba bona, verba
consolatoria. Dico ego, idest pronuntio, opera mea regi, idest ad honorem regis Christi; isa. 32: ecce in justitia
regnabit rex; quasi dicat: canto hunc Psalmum ad honorem Christi, cui opera nostra omnia debemus dicare; Col.
3: omne quodcumque facitis in verbo aut in opere, omnia in nomine Jesu Christi facite lingua mea calamus
Scribae. Hic ponitur auctor Psalmi qui est lingua; quasi dicat: non intelligatur quod ex proprio hunc fecerim, sed
auxilio spiritus sancti, qui utitur lingua mea, sicut scriptor utitur calamo. Et ideo principalis auctor hujus Psalmi
est spiritus sanctus: 2 Reg. 23: spiritus Domini locutus est per me, quasi per instrumentum: 2 Pet. 1: non
voluntate humana allata est sapientia, sed spiritu sancto etc.. Et cujus calamus est? Scribae velociter scribentis,
spiritus sancti qui velociter scribit in corde hominum. Qui enim per studium quaerunt sapientiam, per partes, et
etiam longo tempore student; sed qui habent eam a spiritu sancto, velociter accipiunt: Act. 2: factus est repente
de caelo sonus etc.. Illi qui habent scientiam per revelationem divinam, subito implentur sapientia, sicut illi sunt
subito repleti spiritu sancto: Psal. 147: velociter currit sermo ejus: Eccl. 11: facile est in oculis Dei subito
honestare pauperem. Vel velociter operantis, quia dixit et facta sunt. Ps. 148. Potest autem lingua ad aliud referri,
quia, scilicet non solum voluit dicere, sed corde primo cogitavit, secundo dixit ore, et tertio scripsit; quasi dicat:
non solum profuit praesentibus qui audiunt, sed etiam futuris: isa. 8: sume tibi librum grandem, et scribe in eo
stylo hominis: Habac. 2: scribe visum, et explana eum. Haec ergo expositio est litteralis. Sed aliqui dicunt quod
haec verba proponuntur ad commendationem Christi secundum divinitatem, quasi sint verba Dei patris. Sed hanc
expositionem non approbant Augustinus et Hieronymus; tamen Dionysius utitur 2 cap. De divinis nomin. Ubi
introducit hoc verbum, eructavit etc. Et secundum istam expositionem commendatur a patre tripliciter. Primo
describitur ejus emanatio. Secundo ejus virtus, ibi, dico. Tertio ejus operatio, ibi, lingua. Circa emanationem ejus
a patre ponit quatuor. Primo ejus naturalem processionem, cum dicit, eructavit: quod est quaedam emanatio de
plenitudine; unde processus filii a patre est divina eructatio, quia procedit ex plenitudine divinae naturae: joan. 3:
pater diligit filium etc.. Secundo ponit modum emanationis, quia non corporaliter, nec de aliqua alia natura
emanavit, sed ad modum spiritualis.
Cor meum, quasi non ex nullo, nec de alia essentia, sed de corde meo: psalm. 109: ex utero ante Luciferum genui
te. Tertio ponitur proprietas procedentis, quia, verbum. Joan. 1: in principio erat verbum. Item ponitur perfectio
procedentis: quia, bonum, quasi habens plenam bonitatem divinitatis: Lucae 18: nemo bonus nisi etc..
Virtus ostenditur cum dicit, dico ego, idest per verbum facio, omnia mea opera regi, idest ad honorem regis,
scilicet filii, qui est unus Deus mecum: joan. 1: omnia per ipsum facta sunt.
Propria operatio designatur cum dicit, lingua mea calamus Scribae; quasi dicat, quod ipse est lingua mea, est
etiam calamus Scribae. In sacra Scriptura operationes metaphorice designantur per instrumenta vel membra quae
sunt operationum principia; et sic per linguam et calamum operatio Dei designatur conveniens linguae et calamo.
Operatio linguae est, quod per eam diffunditur sapientia cordis ad alios; per calamum autem designatur quod
sapientia quae est in corde, transfunditur in materiam sensibilem, scilicet pergamenum. Deus autem et loquitur et
scribit: loquitur, quando transfundit sapientiam suam in mentes rationales: Psal. 84: audiam quid loquatur in me
Dominus Deus. Et hoc dicitur verbum, quia per ipsum est omnis illuminatio: joan. 1: et vita erat lux hominum.
Scribit, quia judicia suae sapientiae imprimit in rationabilibus creaturis: Rom. 1: invisibilia Dei etc.. Ecclesiast.
1: Deus effudit illam super omnia opera sua. Sicut enim respiciens librum cognoscit sapientiam scribentis, ita
cum nos videmus creaturas, cognoscimus sapientiam Dei. Calamus igitur est verbum Dei.
|#2 Speciosus forma prae filiis hominum. Praemisso prooemio secundum unum sensum, vel Christi divinitatem
secundum alium sensum; hic ponitur commendatio Christi secundum humanitatem.
Et quia dixit, dico ego opera mea regi, commendat Christum secundum similitudinem regis, scilicet David, a
quatuor: scilicet a gratiositate, a bellica virtute, a judiciaria potestate, et a deliciarum multitudine.
186

