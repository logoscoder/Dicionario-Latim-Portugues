Deum, et aliter benedicit nos Deus. Nos benedicimus Deum, recognoscendo bonitatem ejus. Tob. 12: benedicite
Deum caeli.
Eccli. 43: benedicentes Dominum exaltate eum quantum potestis. Deus autem benedicit nos, causando in nobis
bonitatem: quia suum dicere est facere. (Psal. 148) dixit enim, et facta sunt. Secundum ostendit cum dicit,
Dominus. Potestas Dei attenditur secundum duo. Primo secundum opus gubernationis. Sap. 12: tu autem,
dominator virtutis cum tranquillitate judicas, et cum magna reverentia disponis nos; et secundum opus creationis.
Et haec duo tangit cum dicit, Dominus, ad quem pertinet gubernare; secundo cum dicit, Deus: illud enim omnes
opinantur Deum quod est primum principium essendi omnibus. Sed operatio gubernationis habet ministros; in
opere autem creationis nullum ministerium potest esse. Unde honor qui debetur gubernatori, potest aliis
communicari.
Gal. 4: sicut Angelum Dei excepistis me. Et haec dulia est. Sed latria, quae debetur creatori, nulli debetur. Et
ideo Glossa dicit: Dominus, cui debetur dulia; Deus, cui debetur latria. Et dicit, Israel, idest videntium Deum;
quia etsi omnia gubernat, tamen uberem fructum gubernationis, qui est vita, soli fideles consequuntur.
Et si omnes colant Deum, tamen cultum latriae soli fideles soli Deo offerunt. Tertium ostendit cum dicit: a
saeculo et in saeculum; quia scilicet potestas tua non est corporalis, sed aeterna. Psal. 144: regnum tuum regnum
omnium saeculorum.
Ex parte laudantis dicit duo: scilicet confessionem oris. Rom. 10: corde creditur ad justitiam, ore autem confessio
fit ad salutem.
Et hoc facit cum dicit: benedictus Deus etc.. Item complacentiam affectus. Phil. 4: gaudete in Domino.
Et ideo dicit, fiat, fiat; quasi dicat: complacet sibi cum bonis ejus: et ingeminat ad significandum hujus
complacentiae continuationem. 1 Paral. Ult.: Domine Deus, custodi hanc voluntatem.
In Hebraeo habetur, amen, amen. Et quia amen amen ponitur in fine librorum, credunt quidam quod dividatur
liber Psalmorum in multos libros, et compleatur unus hic. Sed non est verum; quia ponitur hic fiat, sive amen, ut
sit continuatio voluntatis, non ut sit consummatio operis.

|+41 Pars 41
|#1 Haec est quinta deca primae quinquagenae; et sic ordinatur ad implorandum auxilium contra praesentia
mala. Et haec est figura temporalium malorum, quae acciderunt David, qui passus est persecutionem ab
Absalone; et contra hoc fuit prima deca. Item a Saule; et contra hoc secunda deca. Item a toto populo; et contra
hoc tertia deca.
Item a multis aemulis; et contra hoc quarta deca. (Psal. 34): judica, Domine, nocentes me. Restat quinta deca, in
qua loquitur specialiter de his quae pertinent ad regnum. Et petit in ista deca contra impugnatores regni auxilium
divinum. Et ut ad mysterium referatur, petit justus homo contra illos qui regnum ecclesiae impugnant. Dividitur
ergo deca ista in duas partes. Primo format petitionem pro statu regni; secundo, quia regnum videtur esse
turbatum per peccatum, ideo petit veniam pro peccato, ibi (Ps. 50), miserere mei, Deus. Circa primum duo facit.
Primo proponit petitionem contra hostes regni; secundo exauditus gratias agit de gloria regni, ibi (Psal. 44),
eructavit.
Et quia omnis petitio provenit ex desiderio, ideo circa primum duo facit. Primo proponit suum desiderium:
secundo addit orationem, ibi (Ps. 43), Deus auribus. Circa primum duo facit. Primo ostendit desiderium quod
habet ad Deum; secundo petit desiderii impletionem, ibi (Psal. 42), judica me, titulus: in finem intellectus filii
Core. Hoc est expositum in titulo praecedentis Psalmi; tamen alia littera habet: in finem intellectu; idest,
attribuitur iste Psalmus filiis Core, intellectu, idest per intellectum ducens nos in finem. Core interpretatur
calvaria. Unde illi dicuntur filii Core qui patiuntur irrisionem propter crucem. Unde 4 Reg. 4, pueri irridebant
eliseo: ascende calve, ascende calve; et maledixit eis eliseus, et ursi comederunt illos.
Illi ascendunt de bethel qui ad fidem Christi convertuntur de Juda, quae olim domus Dei vocabatur.
Et hi deridentur a pueris, idest Judaeis puerili sensu utentibus, quia adhuc sub pedagogo sunt, et improperant
crucem Christi: et isti duo ursi devoraverunt eos, scilicet titus et vespasianus. Dividitur ergo Psalmus in duas
partes. In prima enim ponit suum desiderium. In secunda ponit tristitiam incitantem desiderium, ibi, fuerunt
mihi. Circa primum tria facit. Primo proponit desiderium sub similitudine. Secundo rationem similitudinis
assignat, ibi, sitivit. Tertio exponit rem desideratam, ibi, quando veniam. Similitudinem sumit ex cervo, qui
specialiter habet hanc proprietatem, quod pede conterit serpentem: et quando vult mutari, comedit serpentem: et
sic aestuat prae veneno, et tunc currit ad aquam, et sic renovatur. Sicut cervus in generali desiderat aquas, ita
fidelis desiderat Deum; tamen in speciali adaptatur catechumenis et viris perfectis. Catechumenus enim est sicut
cervus, qui sentit in se veneni ardorem, quod est ex suggestione serpentis introductum: Gen. 3. Ex quo veneno
secutum est peccatum originale. Rom. 5: per unum hominem in hunc mundum peccatum intravit. Et hoc
venenum est reatus concupiscentiae, et reatus primi peccati. Et ideo debet desiderare fontem baptismi. Zach. 13:
erit fons patens domui Jacob in ablutionem peccatorum.
Ezech. 36: effundam super vos aquam mundam.
175

