invitationis. Dicit ergo, circumdate, scilicet ecclesiam militantem vel triumphantem oculo contemplationis: Cant.
3: surgam et circuibo etc.. Aliqui circumdant iniquo oculo ecclesiam ad impugnandum; sed nos circumdamus
eam ad amandum; et ideo dicit, complectimini eam, scilicet diligendo: psalm. 25: Domine, dilexi decorem
domus tuae. Hieronymus habet, circuite, quasi ite extra, et circuite per vicos, et narrate in turribus ejus. Hic
inducit ad considerationem in spirituali. In civitate sunt tria magnifica: scilicet turris, muri et plateae. Quantum
ad primum dicit, narrate in turribus ejus. Hieronymus habet, mirate turres ejus. Turres sunt ad videndum a longe.
Turres ergo ecclesiae sunt praelati, et fuerunt apostoli; quasi dicat, mirate apostolos et praelatos. Vel, narrate,
idest doctores secundum doctrinam apostolorum et doctorum. Quantum ad secundum dicit, ponite corda vestra in
virtute ejus. Hieronymus, ponite cor vestrum in manibus ejus. Et haec est virtus spiritus sancti, qui protegit hanc
civitatem: Luc. Ult.: sedete in civitate donec induamini virtute. Haec virtus est dilectio: Cant. 8: fortis est ut mors
dilectio.
Quantum ad tertium dicit, et distribuite domos ejus. Hieronymus habet, separate domos ejus, distinguite palatia
ejus. Distinguite, scilicet per rectum judicium. Sunt enim aliqui qui propter aliquos malos volunt totam ecclesiam
damnare. Dicit ergo, distribuite, idest non debetis bonos propter malos damnare: Gen. 18: absit a te, Domine, ut
perdas justum cum impio. Vel distribuite domus ejus, scilicet dispensando diversas ecclesias diversis ministris,
ut non sit confusio in ecclesia; sicut Paulus fuit apostolus gentilium, et Petrus fuit minister circumcisionis, idest
apostolus Judaeorum alia littera habet, gradus ejus, idest ordines diversos; quosdam subdiacones, quosdam
diacones, et quosdam sacerdotes: Eph. 4: et ipse dedit quosdam quidem apostolos etc.. Finis hujus
considerationis est laus Dei. Et primo ponit quibus nuntietur laus Dei. Secundo, quare nuntietur. Dicit ergo, ut
enarretis, scilicet quae audistis: isa. 21: quae audivi a Domino exercituum Deo Israel, nuntiavi vobis: quia quod
accepit unus, debet alii communicare: in progenie altera, scilicet peccatoribus.
Vel, altera, idest futura. Et quid enarretis? duo: quia omnis praedicatio ad duo debet ordinari: scilicet ad
ostendendam Dei magnificentiam, sicut quando praedicat fidem, vel ad annuntiandum beneficia Dei, ut
accendatur charitas in eorum cordibus. Quantum ad primum dicit, quoniam hic est Deus, Deus noster: baruch 3:
et post haec in terris etc.. Hebr. Ult.: Christus Jesus heri et hodie, ipse et in saecula.
Quantum ad secundum dicit, ipse reget nos in saecula: Matth. Ult.: ecce ego vobiscum sum etc..
Psal. 22: Dominus regit me, et nihil etc..

|+48 Pars 48
|#1 Supra Psalmista invitavit gentes ad gaudium et gratiarum actionem pro beneficiis populo Dei datis; hic
autem monet eas ut confidant de Deo: et circa hoc duo facit. Primo excitat attentionem. Secundo prosequitur
propositum. Titulus non est novus.
Secundum autem titulum homo dupliciter redditur attentus. Uno modo dicitur attentus reddi aliquis ex parte
auditorum, alio modo ex parte dicendorum, cum promittit se dicturum aliqua magna: prover. 8: audite me, quia
de rebus magnis locutura sum. Et hoc modo loquitur hic. Primo ergo reddit eos attentos ex parte eorum quibus
loquebatur. Secundo ex parte dicendorum, ibi, os meum. Dicit ergo, quod ad omnem differentiam hominum et ad
omnes pertinent, quae dicturus est. Et tangit quatuor differentias hominum. Unam ex diversitate populorum: quia
alius erat populus Judaeorum, et alius gentium.
Aliam ex parte locorum. Aliam ex parte originis.
Quidam enim erant nobiles et insignes, quidam non.
Aliam ex parte fortunae: quia quidam divites, quidam non. Primam ponit cum dicit, audite haec omnes gentes,
non solum Judaeorum, quia haec ad omnes pertinet audire: et est hoc necessarium: Proverb. 1: audiens sapiens
etc.. Secundam ponit cum dicit, auribus percipite qui habitatis orbem, idest quacumque parte orbis: et dicit,
auribus percipite, quia oportet audire et percipere: Matth. 13: qui habet aures audiendi audiat, idest attendat.
Hieronymus habet, habitatores occidentis. Quasi sit quaedam prophetia: quia fides Christi praecipue viget in
populo occidentis: quia in aquilonari sunt adhuc multi gentiles, et in Orientalibus sunt multi schismatici et
infideles. Vel, audite haec omnes gentes, refertur ad malos; qui habitatis orbem, ad bonos qui dominantur terrae.
Tertiam ponit cum dicit, quique terrigenae, idest ignobiles, et filii hominum, idest nobiles. Hieronymus habet,
tam filii Adam quam filii singulorum, quia quidam nihil habent insigne ex parentibus. Mystice terrigenae
dicuntur peccatores, qui terrae adhaerent per affectum; unde serpenti comparantur: isa. 65: serpenti (idest
terrenis) pulvis panis ejus.
Filii hominum dicuntur boni, qui imaginem Dei et Christi, qui est filius hominis, habent. Quartam ponit cum
dicit, simul in unum dives et pauper; quasi dicat: omnes audiatis haec documenta: quia omnibus sunt utilia. Et
quae sunt? Matth. 5: beati pauperes spiritu, quoniam ipsorum est regnum caelorum: Eccl. 31: beatus dives qui
inventus est sine macula etc.. Tamen aliquis est dives actu, sed non affectu: et hic potest esse sanctus, sicut
Abraham et Ludovicus rex franciae.
Alius est dives actu et affectu: et hic non est sanctus.

202

