Peperit autem iniquitatem conceptam, quia abstulerant hierusalem Absalon et Achitophel cum suis complicibus.
|#9 Lacum. Agit de poena. Et primo ponit metaphoram.
Secundo exponit eam, ibi, convertetur. Venatores ponunt ingenia, ut capiant lupos in foveis. Ipsi etiam inimici,
ut capiant homines, exercent ingenia sua: et hoc fit per proditionem; et ideo est sicut fovea.
Apud Hebraeos fovea dicitur lacus: Zach. 9: tu autem in sanguine testamenti tui eduxisti vinctos de lacu, in quo
non erat aqua. Lacum ergo, idest foveam profundam, aperuit, idest excogitavit fraudem, fodit, profunde
cogitando: et hoc explendo, incidit etc. Quia cogitabat occidere, et fuit occisus: Ps. 56: foderunt ante faciem
meam foveam etc.. Et hoc exponit, quomodo meam? quia convertetur etc.. Quia conceperunt dolorem, dolor
convertetur in caput ejus, scilicet iniquitas quam peperit, descendit in verticem ipsius; isa. 24: gravabit eum
iniquitas sua etc..
|#10 Confitebor; haec est tertia pars, ubi ponit gratiarum actionem secundum justitiam ejus, quia praecessit
meritum: Ps. 110: confessio et magnificentia opus ejus. Et psallam cum Psalterio: Ps. 80: sumite Psalmum, et
date tympanum etc..

|+8 Pars 8
|#1 Supra posuit Psalmum in quo David orabat pro sua persecutione; hic ponit Psalmum ad gratiarum actionem:
et primo praemittitur Psalmus pro beneficiis collatis toto humano generi. Secundo alius pro beneficiis collatis
sibi pro destructione inimicorum, vel pro bonis concessis. Tertio pro malis sublatis, ibi, confitebor: nam hic
exprimit affectionem hominis considerantis beneficia Dei concessa humano generi, et gratias agentis. Titulus, in
finem Psalmi David pro torcularibus quia aliud est supra expositum, exponam hic solum ultimum.
Ubi considerandum est, quod Deut. 16, dicitur: septem diebus facies festum tabernaculorum, quando de area et
torculari colliges fruges tuos etc..
Sciendum enim est, quod David specialem devotionem habebat in festis celebrandis: et aliquid faciebat speciale
ad laudem Dei. Festum autem tabernaculorum praecipuum erat. Et hoc fiebat in vindemiis in commemorationem
divini beneficii, quando eduxit de Aegypto filios Israel in tabernaculis, et induxit in terram promissionis ubi sunt
fructus: et ideo oportebat quod haberent fructus pulcherrimos, quo tempore erant torcularia; et ideo dicitur pro
torcularibus. Hoc ad litteram. Sed spiritualiter torcular est ecclesia: isa. 5: plantavit vineam electam, torcular
extruxit in ea: Matth. 21: plantavit vineam, et fodit in ea torcular. Dicit ergo pro torcularibus, idest ecclesiis
orbis: et dicitur ecclesia torcular, quia sicut in torculari separatur vinum a vinatiis, sic in ecclesia boni separantur
a malis opere ministrorum: etsi non loco semper, affectu tamen. Eadem ratione dicitur et area: quia separatio fit
grani a paleis. Item a verbis litteraliter positis separatur sensus spiritualis.
Item torcularia sunt martyria, in quibus fit separatio animarum a corporibus, dum corpora eorum qui pro Christi
nomine afflictione et persecutione calcantur, quassatim remanent in terra, animae vero ad requiem in caelestibus
emanant. Psalmus iste dividitur in duas partes. Primo enim Psalmista admiratur divinam excellentiam. Secundo
ejus clementiam, ibi, quid est homo. Circa primum duo facit. Primo ostendit majestatem Dei esse admirabilem.
Secundo esse manifestam, ibi, ex ore infantium.
Circa primum duo facit: quia primo ponit eum mirabilem. Secundo rationem dicti manifestat, ibi, quoniam
elevata etc.. Dicit ergo, Domine omnium: esther 13: Dominus omnium tu es; sed specialiter Dominus noster, qui
te colimus, tibi adhaeremus. Hieronymus habet, dominator noster: judic. 8: non dominabor vestri, nec filius
meus, sed dominabitur super vos Dominus. Quam admirabile est nomen tuum etc. Scilicet divinitatis: Psal. 92:
mirabiles elationes maris etc..
Genes. 32: cur quaeris nomen meum quod est mirabile? item Christi incarnati: isa. 9: vocabitur nomen ejus
admirabilis. Sed numquid solum in Judaea, ut dicunt Judaei, vel in Africa, ut donatistae? non; sed in universa
terra: Malach.: ab ortu solis usque ad occasum, magnum est nomen meum in gentibus. Ratio admirationis
subjungitur, quoniam elevata est magnificentia tua, quia in caelis apparet magnitudo tua. Admiratio est quando
aliquis videt effectum, et ignorat causam. Dupliciter est ergo aliqua causa admirabilis: vel quia ignota totaliter,
vel quia non producit effectum manifestantem causam perfecte. Primum non est in Deo: quia producit effectum:
Rom. 1. Invisibilia Dei per ea quae facta sunt etc.. Producit dico effectum, non tamen manifestantem perfecte
causam: et ideo remanet admirabilis: et hoc est quod dicit: magnificentia tua, idest laus vel virtus tua, quae potest
facere magna. Est elevata super caelos, improportionaliter excedens factionem caelorum. Unde excludit errorem
dicentium, quod Deus sit forma caeli: esset enim secundum hoc proportionatus caelis. Item dicentium quod agit
ex necessitate naturae: quia non extenderet se supra caelos: tamen potest in infinitum majus facere.
Vel super caelos, idest Scripturas, quia plus est quam in Scripturis commendetur: Eccl. 43: glorificantes Deum
quantumcumque potestis, supervalebit adhuc, et admirabilis magnificentia ejus.
Vel magnificentia tua, idest filius tuus Deus homo, elevata est, in ascensione, super caelos: Ephes. 4: qui
descendit, ipse est qui ascendit super omnes caelos etc..
25

