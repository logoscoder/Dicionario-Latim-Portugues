conceptum, ibi, non timebo. Dicit ergo, tu autem Domine; quasi dicat: isti insurgunt ad bellandum, sed tu
suscipis ad protegendum. Et hoc est melius per litteram Hieronymi quae dicit: clypeus meus circa me, quasi
defendens me sicut clypeus. Item non solum servans in vita contra delere volentes, sed etiam in gloria contra
infamantes; unde ait gloria mea: 2 Cor. 10: qui gloriatur, in Domino glorietur: Hier. 9: in hoc glorietur qui
gloriatur, scire et nosse me. Et non solum contra infamantes mihi assistis, sed etiam praevalere me facis contra
opprimentes; unde subjungit: exaltans caput meum: Psal. 26: et nunc exaltavi caput meum super inimicos meos.
Haec possunt referri ad Christum, qui conceptus fuit secundum humanam naturam in incarnatione, quoniam
verbum caro factum est, joan. 1. Isa. 42: ecce servus meus, suscipiam eum; electus meus, complacuit sibi in illo
anima mea: Ps. 64: beatus quem elegisti et assumpsisti. Item gloriosus fuit in resurrectione: joan. 17: clarifica me
tu, pater.
Item exaltatus in ascensione; Phil. 2: propter quod et Deus etc..
|#3 Deinde cum dicit, voce, ostendit experimentum auxilii. Et ponit tria: scilicet orationem, ibi, voce mea.
Secundo exauditionem, ibi, et exaudivit me. Tertio ostendit in quo est exauditus, ubi ait: ego dormivi etc.. Circa
primum duo tangit quae debent esse in oratione: nam debet esse attenta. Et ideo dicit: voce mea, scilicet cordis,
quae sonat Deo, qua Moyses tacens ore, clamabat corde ad Dominum: Exod. 14: dixit Dominus: quid clamas ad
me etc.. Hac etiam voce clamans susanna est exaudita; Dan. 13: quae flens suspexit in caelum, erat enim cor ejus
habens fiduciam in Domino etc.. 1 Reg. 1: porro Anna loquebatur in corde suo etc.. 1 Cor. 14: orabo spiritu,
orabo et mente. Et ideo dicit mea.
Vox enim quando non procedit ex corde non est mea. Item debet esse recta; tunc enim est recta, quando tendit
ubi debet: et ideo dicit, ad Dominum, ubi est auxilium: 2 Paral. 20: cum ignoramus quid agere debeamus, hoc
solum habemus residui, ut oculos nostros dirigamus ad te: Ps. 120: auxilium meum a Domino. Item debet esse
devota: unde addidit, clamavi: clamosa namque dicitur oratio, propter magnitudinem affectus: Ps. 10: clamor
meus ad te veniat etc..
Heb. 5: cum clamore valido et lacrymis etc..
Deinde ponitur exauditio, cum dicit: et exaudivit me de monte, idest de sublimitate divinae majestatis, quae
inaccessibilis est: Ps. 23, quis ascendet in montem Domini, idest ad omnipotentiam suam: vel de altitudine
justitiae suae, quia incomprehensibilis est: Ps. 35: judicia tua abyssus multa: vel de monte sancto, idest de me qui
eram mons sanctus, de quo Is. 2: et erit in novissimis diebus praeparatus mons domus Domini etc.. Sequitur, ego
dormivi.
Ubi ostendit in quo sit exauditus. Quia surrexi.
Est autem differentia inter mortuum et dormientem: quia mortuus non resurgit: job 14: putasne mortuus homo
rursum vivat; dormiens vero resurgit: Ps. 40: numquid qui dormit non adijciet ut resurgat? sic ergo quando
tribulatio est tanta ut homo non redeat ad statum priorem, dicitur mors. Sed quando tribulatus, vel tentatus cadit
in peccatum et resurgit, dicitur dormire. Sic David quasi dormivit, quia liberatus est a filio et peccato. Dicitur
autem dormire, quasi parum; soporari vero, quasi multum: unde alia littera dicit, somnum cepi, idest profunde
dormivi. Sic Christus dicitur dormivisse, quia sponte se passioni obtulit; et quia soporatus est, mors subsecuta
est. Unde a dormitione transivit ad somnum. Iste sopor signatur in sopore Adam. Gen. 2: immisit Dominus
soporem in Adam etc. Quia de latere Christi in cruce mortui formata est ecclesia. Ait ergo, et exsurrexi, propria
scilicet virtute: joan. 10: potestatem habeo ponendi animam meam, et potestatem habeo iterum sumendi eam. Et
hoc est, quia Dominus suscepit me. Alia littera, sustentavit. Habuit enim virtutem divinitatis, quod surgeret. Ps.
36: cum ceciderit justus, non collidetur, quia Dominus supponit manum suam.
|#4 Deinde cum dicit, non timebo, ponitur fiducia securitatis: quasi dicat; ex quo sic sum exauditus, non timebo
etc.. Infra Ps. 26: si consistant adversum me castra etc.. In quo signatur, quod Christi ecclesia non potest omnino
deprimi. Christo etiam post resurrectionem multitudo populi, quae crucifixum circumstetit, nihil nocere potuit:
nam Christus resurgens ex mortuis jam non moritur, Rom. 6. Et unde habeat istam fiduciam, ostendit cum dicit,
exurge, scilicet manifesta virtutem tuam faciendo me resurgere a morte: et hoc est, salvum me fac etc.. Quoniam
tu percussisti etc.. Supra duo dixerat: quod tribulant eum: Domine quid multiplicati sunt, qui tribulant me: et
contra hos dicit: quoniam tu percussisti, item infamabant, non est salus illi etc.: et contra hos, gentes peccatorum,
idest maledica verba in irritum deduxisti; job. 19: conterebam molas iniqui etc.. Littera Hieronymi habet,
percussisti molas et dentes; quasi dicat: ita fortiter percussisti quod dentes contriti sunt. Maxilla fuit Absalon,
dentes vero adhaerentes sibi. Unde destructo Absalone, alii sunt contriti.
|#5
Ultimo cum dicit, Domini, ostendit auxilium divinum esse toti populo. Et primo quantum ad
conservationem a malo; et ideo dicit, Domini est salus. Et ideo oratio dirigi debet ad Deum. Secundo quantum ad
multiplicationem bonorum; et ideo dicit: super populum tuum benedictio tua, idest super populum, qui de te et in
te sperat, et non in alio, benedictio tua.
Benedictio Domini semper importat multiplicationem bonorum: Prov. 10: benedictio Domini divites facit. Potest
autem aliter legi Psalmus iste secundum Glossam, ut scilicet loquatur hoc totus Christus, idest ecclesia et caput
10

