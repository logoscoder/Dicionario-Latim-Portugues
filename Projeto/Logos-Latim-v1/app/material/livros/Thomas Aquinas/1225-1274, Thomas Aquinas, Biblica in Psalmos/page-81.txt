|#8 De ventre. Hic ponitur ratio spei: quasi dicat: in te speravi, quia te habui semper ut Deum: psalm. 27: in Deo
speravit cor meum, et adjutus sum; et ideo dicit: tu es Deus meus de ventre matris meae, idest ex quo factus sum
homo, quia ante non erat Dei filius homo. Sed si exponatur de membris Christi, projectio sive extractio est de
uno in aliud secundum carnem; Christus autem semper tendebat in Deum. Sed loquitur de membris quae
secundum carnem semper sunt in ventre carnali, scilicet concupiscentiis mundanis; sed per Deum ab hujusmodi
concupiscentiis extrahuntur, et projiciuntur in Deum: ut nihil nisi Deum sperent et quaerant. Consequenter
concludit orationem cum dicit, ne discesseris a me, scilicet defendendo, vel in me, vel in membris meis quantum
ad spiritualia; quasi dicat, dereliquisti me, exponendo passioni corporali. Ne recedas a me, fovendo me spirituali
auxilio.
|#9 Quoniam. Hoc, secundum Hieronymum, est principium versus sequentis: et ideo potest, ut dictum est,
convenienter cum praecedentibus legi; et etiam cum sequentibus. Et ut dicit Hieronymus, convenientius legitur
cum sequentibus: nam Psalmus ex persona Domini exponens passionem, praemittit primo orationem; postea
ordinem passionis subsequitur, ibi, circumdederunt me etc.. Circa primum duo facit. Primo proponit orationem.
Secundo necessitatem orandi ostendit, quoniam tribulatio.
Dicit ergo, tu es Deus meus de ventre matris meae, et ideo oro ne discesseris a me, quoniam tribulatio proxima
est. Haec enim intelligenda sunt ut Christus loquatur in persona membrorum suorum, ut non derelinqueret ea in
tribulationibus: 1 corinth. 10: fidelis Deus qui non patitur vos tentari supra id quod potestis. Psalm. 70: ne
derelinquas me, quia dixerunt inimici mei mihi, et qui custodiebant animam meam, consilium fecerunt in unum.
Non autem dicit hoc pro se. Necessitas autem est duplex; tribulatio quae imminet, et auxilium quod deficit: unde
dicit: tribulatio proxima est, scilicet tempore: Matth. 26, ecce appropinquabit hora, et filius hominis tradetur etc..
Sed objicitur, quod cum haec verba sint Christi jam in cruce existentis, quomodo dicit: quoniam tribulatio
proxima est etc.? possumus dicere quod David mutat tempora.
Augustinus aliter solvit. Tribulatio quandoque est propinqua, quandoque remota. Sensus doloris est in anima:
propinquum animae est corpus, remota sunt bona exteriora. Quando ergo est afflictio in exterioribus tribulatio
non est propinqua; sed quando est in proprio corpore, tunc est propinqua et proxima: et impossibile est quin
homo sentiat. Christus autem in proprio corpore affligebatur: psalm. 114: tribulationem et dolorem inveni.
Item deficit auxilium: quoniam non est qui adjuvet.
Et ideo est orationi instandum: isa. 63: circumspexi, et non erat auxiliator; quaesivi, et non erat qui adjuvaret:
quia etiam apostoli relicto eo fugerunt.
|#10
Circumdederunt. Supra ostendit Psalmista in persona Christi suam conquestionem sive querelam
rationabilem esse, et ex parte Dei, et ex antiquorum consuetudine, sive experimento: hic autem prosequitur
ordinem passionis quantum ad afflictionem carnis. Et proponit primo persecutores.
Secundo persecutionis effectum, ibi, sicut aqua.
Tertio persecutionis modum, ibi, circumdederunt me canes. Primo ergo introducuntur persecutores invadentes
opere: quorum quidam minores, ut plebs et ministri; et quantum ad hos dicit, circumdederunt me vituli multi:
Eccl. 1: stultorum infinitus est numerus. Circumdederunt me, quia undique invaserant: psalm. 117:
circumdederunt me sicut apes etc.. Quidam sunt majores; unde dicit, tauri pingues obsederunt me: Eccl. 6: ne
extollas te in cogitatione tua, sicut taurus qui ex pinguedine et fortitudine, nec jugo premitur, et multum generat
et superbit. Dicitur quod taurus est animal melancholicum: et propter hoc diu retinet iram. Et sicut minores
habent audaciam propter multitudinem, ita majores propter divitias. Et ideo dicit, pingues: job 15: pingui cervice
armatus est. Obsederunt me: job 19: obsederunt in gyro tabernaculum meum.
Consequenter ponit persecutores insurgentes ore: unde dicit, aperuerunt super me os suum. Et quidem
multipliciter eum tentando: Matth. 22: quid me tentatis hypocritae? accusando, invidendo, ad mortem expetendo,
dicentes, crucifige: Thren. 3: inimici mei aperuerunt os suum super me.
Consequenter adhibet similitudinem, sicut leo rapiens et rugiens, cui comparantur propter crudelitatem: Hier. 12:
facta est mihi hereditas mea quasi leo in sylva: dedit contra me vocem: nam leonis est ut capta praeda rugiat:
Amos 3: numquid dabit catulus leonis vocem de cubili suo nisi aliquid apprehenderit? et dicit, rapiens,
insidiando, et rugiens, manifeste in mortem expetendo: Ezech. 22: sicut leo rugiens rapiensque praedam animam
devoraverunt.
|#11 Sicut. Consequenter ponit persecutionis effectum.
Et primo proponit hunc effectum. Secundo exponit eum, ibi, dispersa. Dicit ergo, persequuntur me et nocent:
quia quantum ad corporalem salutem totaliter invaluerunt: et ideo dicit: sicut aqua effusus sum. Si effundatur
oleum; aliquid remanet in vase; si effundatur vinum, saltem remanet odor in vase; sed de aqua nihil remanet;
quasi dicat, totaliter effusus sum secundum eorum opinionem: 2 Reg. 14: quasi aquae dilabimur, quae non
revertuntur super terram. Aqua leviter effunditur et projicitur: sic ego effusus sum. Sicut etiam Judaei non solum
eum delere desuper terram conati sunt, sed etiam famam ejus perdere voluerunt. Vel assimilatur Christus aquae,
81

