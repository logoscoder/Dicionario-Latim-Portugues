Justitia refertur ad instructionem, testamentum refertur ad laudem fidei: Eccl. 15: non est speciosa laus in ore
peccatoris, quia nomen Dei est sanctissimum; et ideo inconveniens est quod a peccatoribus assumatur, quasi
usurpatum: Prov. 26: quomodo pulchras frustra habet claudus tibias, sic indecens est in ore stultorum parabola.
Tu vero odisti disciplinam. Hic ostendit mala quae faciunt peccatores. Et faciunt duo mala: primum est, quod
odiunt divinam correptionem; unde dicit, tu vero odisti disciplinam. Haec correptio morum fit per difficilia: Heb.
12: omnis disciplina in praesenti quidem videtur esse non gaudii, sed moeroris. Hanc odiunt mali: Heb. 12: si
extra disciplinam estis etc.. Psal. 118: bonitatem et disciplinam etc.. Amos 5: odio habuerunt corripientem in
porta. Tu ergo non vis ab aliis castigari cum quotidie delinquas, et projecisti sermones meos retrorsum, quibus
informaris ad bene operandum et merendum. Tales sermones debent haberi in reverentia. Sed isti, scilicet
peccatores, non accipiunt eos, nec considerant: Ezech. 33: audiunt sermones tuos, et non faciunt eos, quia in
canticum oris sui convertunt illos. Vel, projecisti, scilicet pro nihilo habuisti, retrorsum, ita ut nec etiam
considerares eos. Si videbas furem, currebas cum eo. Hic proponit malitiam peccatorum quantum ad
operationem mali. Sed Paulo ante ostendit defectum eorum quantum ad desertionem boni, cum dixit, tu vero
odisti etc.. Et primo ponit eorum nequitiam, quantum ad malum operis; deinde quantum ad malum oris. Dicit
ergo, si videbas. Ubi sciendum est, quod haec verba ex persona Dei proponuntur peccatori annuntianti et
praedicanti justitiam Dei. Et competunt maxime praelatis et doctoribus, qui non de facili per se in peccatum
labuntur; sed aliis peccantibus consentiunt, et haec convertuntur in eos.
Rom. 1: digni sunt morte non solum qui faciunt etc.. 1 Reg. 2: punitus est Heli, qui non correxit filios; ideo de
hoc reprehendit eos. Et tangit duo, scilicet furtum et adulterium.
Quantum ad primum dicit, si videbas furem, ad te delatum ad judicium, currebas cum eo, non corrigendo: isa. 1:
principes tui infideles. Item, cum adulteris portionem tuam ponebas, quia non corrigis adulteros, sed blandiris, et
cooperis et foves eos, cum ad notitiam tuam perveniunt: jer. 9: omnes adulteri sunt. Spirituale autem furtum est,
quando ex verbis sacrae Scripturae depravator furatur verum intellectum; et sic videns depravare et occultare
verum intellectum, et tu consentiens, curris cum eo: jer. 23: ecce ego ad prophetas qui furantur verba mea.
Adulterium spirituale est, quando verba detorquentur in alium sensum, vel ad alium finem; puta si praedicet
aliquis ad lucrum vel seductionem: 1 corinth. 2: non sumus sicut plurimi adulterantes verbum Dei.
|#10 Os tuum. Hic agit de peccato oris, quod aggravatur dupliciter. Primo ex circumstantiis.
Secundo ex conditione personarum, ibi, sedens.
Circa primum duo facit. Primo ponit conditiones aggravantes, scilicet frequentiam. Aliud est dolositas.
Frequentia: quia si aliquando quis committat aliquod peccatum, aliquo modo tolerabile est. Vel si ex lapsu
linguae aliquod inordinatum dicat, facilius portatur: jac. 3: si quis verbo non offendit, hic perfectus est vir. Si
quis autem os suum implet maledictionibus, tunc ex malitia propria procedit: nam ex abundantia cordis os
loquitur, mat. 12. Psal. 13: quorum os maledictione etc..
Aggravatur etiam peccatum linguae ex dolositate, sive fraude: jer. 9: sagitta vulnerans lingua eorum dolum
locuta est; et ideo dicit, et lingua tua concinnabat dolos, idest componebat, et quasi ut docens ordinabat dolos, ut
verba ejus essent placentia: Prov. 12: qui testis est repentinus, concinnat verba mendacii. Sedens adversus
fratrem tuum loquebaris. Hic ostendit quomodo peccatum linguae aggravatur ex conditione personarum.
Et primo ex conditione loquentis; secundo ex conditione ejus contra quem loquitur; tertio ex conditione
audientium. Dicit ergo, sedens.
Contingit aliquando quod aliquis dicit amarum verbum commotus et provocatus: et hoc utcumque tolerabile est.
Sed quando aliquis quieto corde, non provocatus, dicit mala, hoc iniquum et detestabile est: et ideo dicit, sedens,
scilicet quietus: Ps. 68: adversum me loquebantur qui sedebant in porta.
Ex persona ejus contra quem loquitur, aggravatur peccatum: quia si loqueretur contra iniquum, secus esset. Sed
dicit, adversum fratrem tuum: jer. 9: unusquisque a proximo se custodiat. Et adversum filium matris tuae
ponebas scandalum.
Hic ostendit quomodo aggravatur ex parte eorum qui ex hoc scandalizantur, scilicet audientium; et ideo dicit,
ponebas scandalum, scilicet aliorum contra fratrem tuum. Et quod dicit, filium matris tuae, ostendit, quod parvuli
lactentes dicuntur filii matris, et pusilli scandalizantur de verbis malis quae dicit. Haec fecisti, et tacui. Hic agit
de Dei simulatione. Et primo ponitur dissimulatio Dei. Secundo ponitur effectus dissimulationis in malis, ibi,
existimasti. Dicit ergo, haec fecisti, scilicet omnia quae supra dicta sunt: locutus es bona, et perpetrasti mala, ut
sic loquatur Psalmista in persona Dei, et ego tacui, quasi scilicet non statim te correxi et punivi; sed ex clementia
et misericordia te ad poenitentiam expectavi: isa. 42: tacui, semper silui: Rom. 2: an ignoras quod benignitas Dei
ad poenitentiam te adducit? sed homo malus et peccator hac clementia abutitur in superbia: Rom. 2: secundum
duritiam tuam et cor impoenitens thesaurizas tibi iram etc..
Et ideo dicit, existimasti inique, quod ero tui similis.
Dictum est autem supra, si videbas furem etc..
Arguunt ex hoc peccatores, et credunt iniqui quod peccatum placeat Deo et non puniat, quia tacet, haec fecisti et
tacui; sed haec existimatio est iniqua, quia similiter odio sunt Deo impius et impietas ejus, ut dicitur Sap. 14: et
Habac. 1: mundi sunt oculi tui ne videant mala, et ad iniquitatem respicere non poteris. Sed arguam te. Unde hic
211

