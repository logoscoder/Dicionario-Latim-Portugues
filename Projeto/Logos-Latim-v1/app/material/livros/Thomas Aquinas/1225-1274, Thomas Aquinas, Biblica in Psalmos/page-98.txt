Vel de redemptione humani generis. Vel sunt mala interiora, et ab his petit liberari; unde dicit, miserere mei,
quia miseria proprie respicit malum interius: Prov. 14: miseros facit populos peccatum.
|#7 Pes enim. Hic ponitur ratio quare hoc petit; et est duplex. Una est de praeterito, quae est rectitudo vitae;
unde dicit, pes meus, idest affectus meus, vel processus meus, stetit in directo. Item de futuro propono tibi
semper servire; unde dicit: in ecclesiis benedicam te Domine, idest coram multis: psalm. 39: annunciavi justitiam
tua in ecclesia magna. Et dicit pluraliter, propter multitudinem particularium ecclesiarum, ut dicitur Apoc. 3.

|+26 Pars 26
|#1 Praemissa oratione, hic Psalmista consequenter dicit fiduciam de oratione conceptam: et circa hoc duo facit.
Primo ponit fiduciam conceptam.
Secundo iterato orat ut non deficiat in sua fiducia, ibi, ad te Domine. Titulus, in finem Psalmus priusquam
liniretur. Notandum est quod sicut Glossa latius dicit, David tribus vicibus fuit unctus in regem.
Primo a Samuele, 1 Reg. 16. Et tunc non fuit rex, sed habuit signum regni. Tulit Samuel cornu olei, et unxit eum
in medio fratrum etc..
Et tunc directus est spiritus Domini in David, quia ex tunc fuit propheta, secundum Hieronymum et josephum.
Secundo in Hebron, 2 Reg. 2: venerunt viri Juda, et unxerunt David in regem super domum Juda. Tertio occiso
Isboseth filio Saulis regnavit super totum Israel, 2 Reg. 8: hae duae inunctiones computabantur pro una, quia
utraque fuit pro actuali dignitate regni adipiscenda.
In prima passus est persecutionem a Saule, sed post secundam et tertiam regnavit in pace.
Sed contra de Absalone.
Respondeo dicendum, quod non est passus persecutionem ab extraneis, sed ab Absalone et siba: et ideo fecit
hunc Psalmum ante secundam unctionem. Melius tamen videtur ut referantur ad Christum duae unctiones in
novo testamento; scilicet regis et sacerdotis. Et Christus fuit unctus oleo spiritus sancti: psalm. 44: unxit te Deus
etc. In regem et sacerdotem. Et haec unctio derivatur usque ad nos: psalm. 132.
Sicut unguentum in capite quod descendit in barbam, barbam Aaron: joan. 1: de plenitudine ejus omnes
accepimus. Primo ergo ungimur sacerdotali unctione in figura futuri regni: erimus enim reges et liberi. Et quia
adhuc patimur hostes, postea ungemur dupliciter actuali gloria: scilicet stola gloriae animae et corporis.
Christus autem primo fuit unctus unctione gratiae, postea gloriae.
Dividitur ergo Psalmus iste in tres partes. In prima ponit fiduciam de Deo conceptam. In secunda ostendit
desiderium ex fiducia conceptum, ibi, unam petii. Tertio ponit desiderii impletionem, ibi, exaudi Domine.
Circa primum tria facit. Primo commemorat beneficia sibi a Deo praestita, propter quae non timet, sed securus
est. Secundo commemorat impedimenta parata hostibus a Deo, ibi, dum appropiant. Tertio ostendit fiduciam
quam habet a Deo, ibi, si consistant.
Notandum autem, quod ad timendum concitatur quis aliquando ex interiori causa, quandoque ex exteriori causa.
Primo ergo ponit auxilium contra primam causam. Secundo contra secundam, ibi, Dominus protector. Est autem
duplex causa intrinseca timoris, ignorantia et debilitas: unde in tenebris magis timendum est. Secunda causa
timoris est debilitas; et contra has est remedium a Deo. Contra primum est illuminatio; unde dicit, Dominus
illuminatio mea: Mich. 8: cum sedero in tenebris, Dominus lux mea est. Contra secundum est salus; unde
sequitur, et salus mea: psalm. 61: in Deo salutare meum et gloria mea, Deus auxilii mei, et spes mea in Deo est.
Et ideo ostendit fiduciam: quem timebo, sic illuminatus? isa. 51: quis es tu ut timeas ab homine mortali, et a filio
hominis, qui quasi fenum sic arescet? Rom. 8: Deus qui justificat, quis est qui condemnet? et si Deus pro nobis,
quis contra nos? causa extrinseca est homo, qui adversatur; sed adhuc non est timendum, quia Dominus opponit
se sicut scutum; unde dicit, Dominus protector vitae meae: Gen. 15: ego protector tuus et merces tua magna
nimis.
Et ideo dicit: a quo trepidabo. A quo, si sumatur masculine, tunc est sensus, a quo, scilicet a quo homine. Si
neutraliter, a qua re. Et sic nihil est timendum, nec homo, nec res aliqua. Dum appropiant super me nocentes. Et
quia posset dici quod Deus est illuminator etiam hostium, ideo hoc removens dicit quod Deus obsistit eis. Et
primo dicit eorum conatum. Secundo ponit impedimentum eis superveniens, ibi, ipsi infirmati sunt etc.. Circa
primum tria facit. Primo praemittit praesumptuosum insultum. Secundo perversum actum. Tertio malignum
effectum. Quantum ad primum dicit, dum appropiant super me nocentes, idest habentes animum nocendi, super
me, idest mihi se praeferentes: thre. 1: facti sunt hostes ejus in capite, inimici ejus locupletati sunt, quia Dominus
locutus est super eam propter multitudinem iniquitatum ejus, parvuli ejus ducti sunt in captivitatem usque ante
faciem etc.. Quantum ad secundum, ut scilicet graviter affligant, ut edant carnes meas, idest carnalem vitam:
Prov. 1: deglutiamus eum, sicut infernus, viventem et integrum: Mich. 3: carnem populi comederunt, et pellem
eorum desuper excoriaverunt.
Vel ut ly ut teneatur consecutive: ut sit sensus: edant carnes, idest carnalitates meas: quia quando mali
persequuntur bonos, aliud intendunt ipsi mali, sive ipsi persecutores, scilicet offensionem corporalem; et
98

