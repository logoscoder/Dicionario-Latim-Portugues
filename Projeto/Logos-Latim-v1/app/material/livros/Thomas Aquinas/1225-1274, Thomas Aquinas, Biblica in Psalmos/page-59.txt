21: ecce tabernaculum Dei cum hominibus etc. Per fidem et caritatem, inquantum sibi inhaerent tamquam medio,
qui eis aequaliter favet, ut dicit Glossa. Tenebrosa aqua in nubibus aeris. Hic agit de praedicatione apostolorum.
Et primo ponit qualitatem praedicationis. Secundo conditionem praedicantium, ibi, nubes. Tertio praedicationis
effectum, apparuerunt fontes aquarum.
Dicit ergo, tenebrosa aqua, idest doctrina, in nubibus, idest in prophetis et praedicatoribus. Hos vocat nubes, quia
a terrenis elevati in nubibus compluunt verbum Dei: isa. 60: qui sunt isti qui ut nubes volant etc.. Et 45: rorate
caeli desuper, et nubes pluant justum. Vel dicit, in nubibus aeris, idest apostolis elevatis a terra: isa. 5: mandabo
nubibus ne pluant super eam imbrem. Et dicuntur apostoli aqua tenebrosa in comparatione ad fulgorem, idest
Christum, qui apparebit videntibus eum; 1 Cor. 13: videmus nunc per speculum in aenigmate, tunc autem facie
ad faciem. Vel aliter, et sic punctetur: tenebrosa aqua in nubibus aeris: prae fulgore in conspectu ejus nubes
transierunt: postea sequitur, grando et carbones ignis etc.. Et distinguitur duplex doctrina: scilicet prophetarum,
et haec est obscura, quia velamen habet, ut dicitur 2 Cor. 3: usque in hodiernum diem idipsum velamen in
lectione veteris testamenti manet non revelatum, quoniam in Christo evacuatur. Ideo dicitur, tenebrosa aqua in
prophetis, idest doctrina. Sed doctrina novi testamenti est clara; et ideo dicit, prae fulgore; tota est una dictio,
idest fulgida quia, ut dicitur Eph. 3: aliis in generationibus non est agnitum: Ps. 147: non fecit taliter omni
nationi. Consequenter agit de ipsis doctoribus, et comparantur nubibus, sagittis et fulgoribus: nubibus pro
praedicatoribus.
Et dicit tria. Primo eorum transitum; nubes. Qualitatem praedicationis, grando et carbones ignis. Auctoritatem
praedicandi, intonuit.
Nubes, idest apostoli, transierunt, de Judaeis ad gentes: job. 37: nubes spargunt lumen suum, quae lustrant per
circuitum. Act. 13: vobis oportebat primum loqui verbum Dei; sed quia etc.. Grando nocet multum fructibus et
floribus, et eorum praedicatio fuit quasi grando comminationis. Et carbones ignis, idest verba inflammantia; et
auctoritas, quia Dominus per eos loquebatur. Unde, intonuit de caelo Dominus, idest ipsis apostolis intonuit
verba comminationis, Matth. 10: non enim vos estis qui loquimini sed spiritus patris vestri qui loquitur in vobis
etc.. Et altissimus dedit vocem suam, scilicet mansuetudinis inflammando: jac. 1: in mansuetudine suscipite
insitum verbum etc.. Et primo sequitur verbum, grando, ex secundo, carbones ignis. Vel aliter, intonuit, super
Christum: joan. 12: venit vox de caelo dicens: et clarificavi, et iterum clarificabo; dicebat turba quae audiebat
tonitruum factum esse. Et altissimus dedit vocem suam, in transfiguratione. Luc. 3: hic est filius meus dilectus.
Misit sagittas. Comparantur hic isti doctores sagittis propter fervorem spiritus sancti in eis: isa. 49: posuit me
quasi sagittam electam. Et 27: qui egredientur impetu a Jacob, et implebunt faciem orbis semine.
Et dissipavit eos, quia aliis odor vitae in vitam, aliis fuerunt odor mortis in mortem. 2 Cor. 2: fulgura
multiplicavit. Haec dicit propter claritatem miraculorum: job. 38: numquid mittes fulgura et ibunt et reverentia
dicent tibi, adsumus.
Et conturbavit eos, idest fecit eos obstupescere Act. 3, dicitur de miraculo Petri, quod repleti sunt omnes stupore
et extasi in eo quod contigerat.
Apparuerunt fontes. Hic ponitur effectus praedicationis.
Et primo ponitur effectus. Secundo principium, ab increpatione. Et est duplex effectus. Unus ostenditur cum
dicit, apparuerunt fontes aquarum, idest documenta sapientiae: isa. 41: aperiam in supinis collibus flumina, et in
medio camporum fontes: ponam desertum in stagna aquarum, et terram inviam in rivos aquarum. Item 12:
haurietis aquas in gaudio de fontibus salvatoris.
Vel dona spiritus sancti: Zach. 13: erit fons patens domui David et habitatoribus hierusalem, in ablutionem
peccatoris et menstruatae.
Alius effectus ponitur cum dicit, revelata sunt fundamenta: scilicet sancti patriarchae, supra quos fides nostra
fundata est; quia quod in eis dictum vel factum est figuraliter, revelatum est per apostolos. Principium autem
horum est, quando Christus incoepit increpare Matth. 4: poenitentiam agite; appropinquavit etc.. Luc. 13: nisi
poenitentiam egeritis, omnes simul peribitis. Ab inspiratione spiritus irae tuae, quando inspiravit quod omnes
turbaremur contra peccata.
|#12 Misit. Supra egit Psalmista de potentia liberantis; hic prosequitur per ordinem beneficium liberationis: et
circa hoc duo facit. Primo agit gratias de liberatione quantum ad praeterita. Secundo quantum ad futura quae
sperat, ibi, et ero immaculatus cum eo. Circa primum tria ponit. Primo narrat a quibus sit liberatus. Secundo
liberationem, ibi, et factus est. Tertio liberationis causam, ibi, salvum me fecit. Circa primum duo facit. Primo se
ostendit liberatum a magnis tribulationibus.
Secundo exponit quomodo tribulationes sint magnae, ibi, eripuit me. Dicit Glossa secundum litteram, misit de
summo; quasi dicat: Deus potens est, quia omnia praedicta facit, scilicet commovere etc.
Intonuit etc. Habens summam potestatem. Et hoc, de summo, scilicet potestate accepit me, eripiendo; et
assumpsit me, idest elevavit me: protegendo de aquis multis, idest de multis tribulationibus.
Ps. 33: multae tribulationes justorum, et de omnibus etc.. Eccl. 51: liberasti me de portis tribulationum quae
circumdederunt me, et a pressura flammae quae circumdedit me. Mystice misit Deus proprium filium suum de

59

