sensualitate potuit perturbare: quia etiam in passione fruebatur: isa. 42: non erit tristis neque turbulentus; quia ex
tristitia sensualitatis nulla tristitia in parte superiori fuit: tamen tota patiebatur secundum quod erat natura; non
autem secundum quod erat conversa ad Deum. Item describitur magnitudine: quia, ut gigas, geminae substantiae:
quia naturae divinae in qua magnus: Ps. 76: quis Deus magnus sicut etc., et humanae naturae in qua etiam
magnus: Luc. 1: hic erit magnus: etc.. A velocitate: quia salutem nostram operatus est in modico tempore: unde
dicit, ad currendam viam: Act. 10: pertransivit benefaciendo et sanando, quasi velociter.
|#4 A summo. Hic prosequitur de ascensione: et circa hoc tria facit. Primo ponit ascensionem debitam.
Secundo ejus terminum. Tertio effectum debitum ponit. Primum, cum dicit, a summo caelo egressio ejus.
Naturale est cuilibet rei tendere in locum suum sibi connaturalem. Locus naturalis summus debetur ei qui habet
summam naturam.
Christus est natus a patre habens summam naturam: Ephes. 4: qui descendit, ipse est qui et ascendit.
Et ideo dicit, a summo caelo egressio ejus, scilicet per aeternam generationem. Et dicit, a summo, non ex
aethereo vel empyreo, vel alio; sed ab esse trinitatis, quia est consubstantialis patri, idem in essentia. Deinde
ponit terminum, dicit ergo, et occursus ejus usque ad summum ejus: jo. 16: exivi a patre, et veni in mundum:
iterum relinquo mundum, et vado ad patrem.
Sequitur effectus: nec est qui se abscondat a calore ejus: Ephes. 4: dedit dona hominibus. Ibidem: ascendit super
omnes caelos, ut adimpleret omnia.
Sol quando est in alto, omnes calefacit.
Sic Christus ascendens misit spiritum sanctum discipulis; unde dicit. Nec est qui se abscondat a calore ejus.
Spiritus sanctus calefacit: can. 8: lampades ejus lampades ignis. Sed numquid multi non recipiunt calorem ejus?
dicendum quod sicut est de sole materiali, ita contingit de spiritu sancto. Multi autem possunt se abscondere, et
non recipere calorem solis, sed sol ex parte sua se exhibet omnibus; sic spiritus sanctus effunditur ubique, et petit
ab omnibus recipi, nisi aliquis se per malitiam abscondat. Vel non est qui se abscondat etc.: quia licet peccator
non recipiat eum, tamen non potest abscondi quin cognoscatur ab eo etc.. Prov. 15: infernus et perditio coram
Domino.
|#5 Lex. Supra Psalmista egit de sua generali instructione, quae fit per creaturas; nunc agit de speciali quae fit
per legislationem: et circa hoc duo facit. Primo ponit legis commendationem. Secundo agit de delictis quae
committuntur contra legem, ibi, delicta quis intelligit. Et convenienter post mysteria incarnationis Christi, agit de
lege veteri, quae est per Christum impleta, et nova tradita: et circa hoc duo facit. Primo ostendit legis bonitatem
sive rectitudinem. Secundo ejus suavitatem seu dilectionem, ibi: desiderabilia. Circa primum tria facit. Primo
commendat legem in generali.
Secundo ea quae in lege continentur, ibi, testimonium Domini. Tertio commendat ea quae adjacent legi, ibi,
timor Domini. Est autem considerandum, quod de lege Domini dicit duo: et quod est immaculata, et quod est
convertens: et potest ad utramque legem referri, scilicet novam et veterem: et ponuntur ad differentiam legis
humanae, in qua quaedam illicita permittuntur, sicut usurae et prostibula; non enim potest omnia corrigere.
Sed lex Domini non est talis, sed est immaculata, idest omnia mala excludens: psalm. 11: eloquia Domini,
eloquia casta etc.. Job 6: non invenietis in lingua mea iniquitatem, nec in faucibus meis stultitia personabit. Item
lex humana non extendit se nisi ad ea ad quae se habet judicium humanum, scilicet tantum ad exteriora: 1 Reg.
16: homo videt quae apparent, Deus autem intuetur Cor. Et ideo lex humana retrahit ab exterioribus, licet divina
lex convertat cor ad Deum; et ideo dicit, convertens, non tantum exteriores actus, sed et animas. Sed lex vetus
hoc faciebat imperfecte, lex nova perfecte: quia lex vetus cohibet per poenas temporales, quae coercent manum;
sed lex nova cohibet per poenas aeternas, quae coercent Cor. Continentur autem in lege tria: testimonia, judicia,
et praecepta. Testimonia, quia lex divina procedit ex necessitate super aliqua credulitate: Heb. 11: accedentem ad
Dominum oportet credere. Et ideo necessaria sunt testimonia per quae fides recta hominis probetur; et ita in ea
sunt testimonia et caeremoniae. Et dicit de eis duo: quod testimonia sive praecepta habent aliquid fidele, et quod
sapientiam praestant. Doctrinae autem humanae habent aliquid non fidele, nec sapientiam praestant. Non fidele,
quia antiquitus confinxerunt in legibus quaedam falsa, secundum quod videbatur eis ad utilitatem civitatum:
sicut quod quidam homines nati sunt ex diis, ut conciperent magnos animos; et quod bene regentes
transferebantur ad deos, ut animarent ad bonum reipublicae.
Sed testimonium Domini, idest doctrina, seu mandatum divinum est fidele, idest habet veritatem; sed illud,
scilicet doctrina illorum est falsa: psalm. 92: testimonia tua, Domine, credibilia facta sunt nimis: et hoc ideo est,
quia lex illa ordinat ea quae sunt in vita ista tantum; sed lex divina ordinat ad futuram vitam.
Rom. 8: non sunt condignae passiones hujus temporis ad futuram gloriam, quae revelabitur in nobis. Testimonia
proprie dicuntur in lege illa quae generant auctoritatem praecipientis in corde subditorum, ut obediant praeceptis;
ut quod Deus sit unus, et quod sit creator caeli et terrae, et hujusmodi.
Et quia caeremonialia praecepta sunt ex sola auctoritate divina debita, possent dici testimonia; praecepta vero
moralia fundantur in debito omnis virtutis; judicialia vero praecepta fundantur in debito, quod est inter homines
quantum ad contractus.
69

