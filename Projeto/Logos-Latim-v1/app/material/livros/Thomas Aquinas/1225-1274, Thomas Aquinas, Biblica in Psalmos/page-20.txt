etc.. Detur quod aliquis propter peccatum afflictus fuerit: post datam indulgentiam insultare potest inimicis, vel
inducentibus ad peccatum, vel persequentibus corporaliter.
Ad litteram Hieronymus dicit, discedite a me, inducentibus me ad peccatum: quia societatem vestram nolo: 2
Cor. 6: propter quod separamini, dicit Dominus, et immundum ne tetigeritis, et ego recipiam vos. Vel discedite a
me omnes qui operamini iniquitatem, idest vos operarii iniqui persequendo me injuste.
Discedite, inquam, a me quia Dominus mecum est tamquam bellator fortis: hiere. 29. Unde Ps. 26: si consistant
adversum me castra, non timebit cor meum. Et per hoc signatur futura persecutio, et separatio malorum a bonis:
Matth. 13: separabunt malos de medio justorum. Item ejusdem 23: separabunt eos ab invicem, sicut pastor
segregat etc.. Et infra eod. Cap. Discedite a me maledicti etc.. Consequenter cum dicit quoniam exaudivit,
praenuntiat se exauditum. Ubi advertendum est, quod superius tria praemisit: scilicet orationem, cum dixit,
miserere: secundo deprecationem, ut liberaretur: convertere. Tertio luctum: laboravi etc.. Et haec tria dicit
exaudita ordine retrogrado. Et primo gemitum, dicens, exaudivit Dominus etc.. Gemitus sanctorum vocem habet
apud Deum: Eccl. 35: non despiciet vocem pupilli, nec viduam, si effundat loquelam gemitus.
Nonne lacrymae viduae ad maxillam descendunt, et exclamatio ejus super deducentem eas? a maxilla enim
ascendunt usque ad caelum, et Dominus exauditor non delectabitur in illis. Et genes. 4: vox sanguinis fratris tui
clamat ad me de terra. Propterea dicebat illa sancta domina Judith 8: indulgentiam ejus cum lacrymis
postulemus.
Secundo deprecationem: est namque deprecatio proprie secundum Glossam cassiodori, pro removendis malis;
Luc. 1: exaudita est deprecatio tua. Dicit ibi Glossa, qua rogasti pro liberatione plebis.
Ut ergo ostendat se liberatum a malis pro quibus rogaverat dicens: convertere etc., subjungit, hic, exaudivit
Dominus deprecationem meam. Tertio orationem, ut scilicet intret in conspectu ejus: et hoc est quod subinfert,
Dominus orationem meam suscepit. Et nota, quod ponit hic ter Dominus ut ostendat se exauditum a tota trinitate:
Ps. 66: benedicat nos Deus Deus noster, benedicat nos Deus.
|#7 Consequenter cum dicit, erubescant, ponit inimicorum eventus; ac si diceretur, tu dicis inimicis tuis.
Discedite. Sed quid erit eis discedentibus a te? certe erubescant etc.. Haec verba possunt exponi in bono et in
malo. Si in bono, tunc dicta sunt per modum orationis. Ubi petit quatuor pro eis, scilicet erubescentiam de
peccatis, quia hoc est principium emendationis vitae; Eccl. 4: est confusio adducens gloriam. Unde erubescant.
Secundo dolorem de peccatis, conturbentur: Ps. 59. Commovisti terram et conturbasti eam etc.: debet enim
poenitens habere vehementiam doloris, plus quam habuerit delectationem in peccato. Tertio conversionem ad
Deum: unde convertantur; isa. 31: convertimini sicut in profundum recesseratis filii Israel. Et quarto
erubescentiam, erubescant et conturbentur vehementer. Est autem erubescentia principium et finis emendationis.
Sed aliter posset reddi ratio; quia scilicet a principio erubescit quis oculos hominum, et hoc dolet, et vitat mala;
in fine vero erubescit oculum rationis suae et oculum Dei: 1 Rom. 6: quem fructum habuistis tunc in illis, in
quibus nunc erubescitis? de secundo Luc. 18: publicanus a longe stans nolebat nec oculos ad caelum levare.
Hoc autem fieri debet valde velociter, ut non tardetur: Eccl. 5: ne tardes converti ad Dominum etc.. Si autem
accipiantur in malo, tunc per modum praenunciationis intelligenda sunt; quasi dicat, erubescant, prae detectione
peccati eorum coram omnibus: isa. 1: erubescetis super hortis quos elegeratis, cum fueritis velut quercus
defluens foliis etc.. Et conturbentur, timore et tristitia mirabili: Sap. 5: turbabuntur timore horribili etc.. Et ideo
dicit, vehementer omnes inimici mei convertantur, recognoscendo culpam propriam et gloriam sanctorum: Sap.
5: hi sunt quos aliquando habuimus in derisum, et in similitudinem improperii: nos insensati etc.. Et erubescant,
quia erit eis haec recognitio ad confusionem: et hoc, valde velociter: isa. 30: subito dum non speratur, veniet
contritio ejus etc..
Job 21: in puncto ad inferna descendunt: Thess. 5: dies Domini sicut fur in nocte, ita veniet. Cum enim dixerint
pax et securitas etc..

|+7 Pars 7
|#1 Supra praemissi sunt Psalmi pro liberatione ab hostibus; hic ponitur Psalmus in quo petit vindictam de eis:
et praeponitur titulus talis, in finem quem cantavit Domino pro verbis chusi filii gemini.
Historia habetur 2 Reg. 17, quod David fugit a facie filii sui, et Achitophel sapientissimus adhaesit Absaloni.
Chusi vero adhaesit David: quem remisit ut sciret consilia Achitophel, et ea sibi significaret.
Cum autem Achitophel consilium dedisset Absaloni nocivum valde patri suo David, scilicet ut statim eum
invaderet antequam tutaretur alicubi, chusi secreto significavit David, ut de campestribus fugeret ubi erat, et
transiret jordanem ad loca munitissima.
Isto ergo nuncio chusi audito David, hoc canticum cecinit Domino: et ideo dicitur hic, quem cantavit Domino
pro verbis chusi filii gemini. Dicitur autem filius gemini, quia forte de tribu beniamin erat: vel ex aliquo
descenderat qui habebat hoc nomen.

20

