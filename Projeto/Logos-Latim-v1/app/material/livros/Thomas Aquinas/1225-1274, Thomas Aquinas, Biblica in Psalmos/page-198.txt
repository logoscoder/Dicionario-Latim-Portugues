inimici subjiciuntur. Augustinus in Glossa: quanti enim modo currunt ad ecclesiam nondum christiani, rogant
auxilium ecclesiae, subvenire sibi temporaliter volunt, etiamsi nobiscum in aeternum regnare adhuc nolunt. Item,
ut sint verba apostolorum, subjecit populos nobis, scilicet Judaeorum, et gentes, idest nationum, sub pedibus
nostris: isa. 52: quam pulchri super montes pedes annuntiantis et praedicantis pacem. Item ibidem 45: ut
subjiciam ante faciem ejus gentes.
Vel aliter, subjecit populos nobis. Quidam convertuntur ad fidem; et isti subjiciuntur propria voluntate.
Alii non convertuntur, sed gentiliter vivunt; et isti subjiciuntur sub pedibus, quia finaliter erunt oppressi sub
nostra judiciaria potestate.
|#3 Elegit nobis hereditatem suam. Hic ponitur aliud beneficium collationis bonorum. Ubi notandum est, quod
electio importat acceptionem unius super alterum. Electio autem Dei potest accipi ex duplici parte. Primo ex
parte bonorum quae conferuntur.
Et sic distingue: quia quaedam horum quae conferuntur sunt temporalia, quaedam spiritualia.
Impii autem peccatores accipiunt pro parte eos contingente temporalia: Sap. 2: haec est pars nostra. Justi autem
accipiunt in parte ipsum Deum: Psal. 15: Dominus pars hereditatis meae.
Deus autem, elegit sibi bona spiritualia; idest, fecit nos eligere bona spiritualia. Elegit ergo nobis hereditatem
suam; quasi dicat: cum sint diversae partes bonorum, elegit nobis dare hereditatem suam. Secundo accipitur
electio Dei ex parte illorum quibus datur; et sic fit distributio, quia damnati omnes sunt in peccato originali,
tamen quidam salvantur ex Dei electione. Et ideo dicit, elegit nobis etc.. Et quae sit haec hereditas, ostendit,
speciem Jacob quam dilexit. Littera Hieronymi habet, gloriam, vel superbiam Jacob.
Et hic accipitur superbia pro excellentia: isa. 60: ponam te in superbiam, idest in excellentiam, saeculorum. Ibid.
Cum gloria, idest specie, vel decore: quia in ipsa hereditate aeterna erunt excellentes, gloriosi et decori: jer. 31:
benedicat tibi Dominus pulchritudo justitiae. Quem dilexit. Vel quem Jacob; quasi dicat, haec hereditas est gloria
Jacob, idest fidelis, quam gloriam Deus dilexit, quia diligit Dominus portas sion. Vel, speciem Jacob, idest id
quod est repraesentatum per Jacob: quia repraesentata sunt ei spiritualia bona ad quae sumus nos electi, quia
scalam quam vidit, et alia hujusmodi. Sed prima lectura est melior. Ascendit Deus in jubilo. Hic exponit causam
et ordinem. Dicit quod est excelsus et rex magnus: et propter hoc est laudandus. Sed numquid est ita excelsus?
ita. Et primo ostendit ejus excellentiam. Secundo ostendit amplitudinem regni ejus, ibi, psallite. Circa primum
duo facit. Primo ponit excellentiam ejus. Secundo concludit exhortationem, ibi, psallite. Dico ergo quod est
excelsus, quia ascendit. Sed si excelsus, quomodo ascendit? quia descendit. Eph. 4: qui ascendit ipse est etc..
Sed quomodo ascendit? in jubilo. Jubilus est gaudium immensum: et hic jubilus signat imperfectam
cognitionem. Duo genera psallentium fuerunt in ascensione Christi, scilicet apostoli et Angeli. Apostoli autem
imperfectam cognitionem habent de divinis: et ideo ad eos pertinet jubilus de gaudio ascensionis Christi cum
gloria. Item fuerunt ibi Angeli, et claram cognitionem habuerunt; et ad eos non pertinet jubilus, sed manifesta
Annuntiatio: et ideo dicit, et Dominus in voce turbae. Unde Angeli dicunt Act. 1: viri Galilaei quid statis etc.. Si
ergo est excelsus, psallite Deo nostro, ore, psallite regi nostro, corde: 1 Cor. 14: psallam spiritu, psallam et
mente.
|#4 Quoniam rex. Consequenter ostendit, quod est rex magnus: et ostendit hoc ordine converso.
Quia primo inducit eos ad psallendum regi. Secundo assignat causam. Tertio manifestat eam. Dico ergo, psallite
Deo sed iterum, psallite regi, quia est magnus. Et dicit bis, psallite psallite, quia eodem honore honoramus
humanitatem et divinitatem in Christo: quia idem suppositum est: joan. 5: omnes honorificent filium sicut
honorificant patrem.
Et quod sit psallendum ostendit, quia est, rex omnis terrae Deus. Et ideo vos habitatores terrae psallatis ei. Et
dicit, omnis terrae, non Judaeae tantum, vel Graeciae, sed totius orbis: sed, psallite sapienter, idest discrete. Et
psallite non solum ore, sed corde renovati interius: quia, non est speciosa laus in ore peccatoris, sicut dicitur
Eccl. 15. Item non cum mente turbata: jac. 5: oret aequo animo. Item continue: isa. 23: bene cane, frequenta
canticum. Consequenter manifestat, quomodo sit rex omnis terrae. Et primo praedicit regnum Christi super
omnes gentes. Secundo super omnes principes gentium; quasi dicat: dico quod est rex omnis terrae: quia licet
nunc regnet in Judaea tantum, regnabit tamen super omnes gentes, quia omnes gentes convertentur ad Deum: Ps.
116: laudate Dominum omnes gentes. Et hujus ratio est: quia Christus Deus est, et jam ascendens ad dexteram
patris, sedet super sedem sanctam, idest a dextris Dei: et sic nihil restat nisi ut omnes subjiciantur ei: Dan. 7:
datum est ei regnum. Nec solum gentes subjiciuntur ei, sed etiam eorum principes; unde dicit, principes
populorum, scilicet omnium congregati sunt per fidem et amorem, cum Deo Abraham. Et dicit, Abraham, quia
ipse fuit principium credendi et patrem et filium: Matth. 3.
Potens est suscitare de lapidibus istis filios Abrahae: Ps. 71: reges Arabum etc.. Et ratio quare congregati sunt,
quia dii fortes terrae vehementer elevati sunt. Et hoc potest dupliciter intelligi. Uno modo de Judaeis: quia ipsi
fuerunt dii, quia instructi de Deo: joan. 10: illos dixit deos ad quos sermo Dei factus est. Item fuerunt fortes, quia
constantes in fide unius Dei, sed, terrae, quia oculi eorum et affectus eorum erant semper ad terrena. Isti, sunt

198

