divinitas: et sic homines non fuissent utilitatem consecuti. In speciali ostendit, dicens numquid confitebitur tibi.
Dupliciter dicitur pulvis. Uno modo pulvis peccatorum intelligitur: psalm. 1: tamquam pulvis quem projicit
ventus a facie terrae. Per mortem Christi peccatores, qui pulvis sunt, ad duo bona post resurrectionem
pervenerunt; ut scilicet confiterentur peccata sua: Act. 2: his auditis compuncti sunt corde etc.. Et ideo dicit,
numquid confitebitur tibi pulvis? scilicet peccator, si descendam in corruptionem putrefactionis; quasi dicat, non.
Aliud bonum est confessio veritatis fidei; unde, aut annunciabit veritatem tuam? vel numquid pulvis resolutus ex
corpore, modo erit materia, ut per apostolos confiteantur tibi populi veritatem, vel ipsi apostoli veritatem tuam?
si exponatur de homine, tunc sic: numquid confitebitur, idest si moriar, non potero te laudare.
|#8 Tertio cum dicit, audivit Dominus. Ostendit orationis exauditionem. Et primo ponitur exauditio.
Secundo exauditionis modus, ibi, et misertus. Tertio fructus, ut cantet. Dicit ergo, audivit Dominus etc.. Dixerat
supra, clamabo; hic autem dicit se exauditum, audivit enim Dominus, quia exaudivit: isa. Penul.: eritque
antequam clament, ego exaudiam, adhuc illis loquentibus ego audiam: joan. 11: pater, gratias ago tibi, quoniam
exaudisti me: ego autem sciebam quia tu semper me audis.
Deinde ponitur modus: et misertus est mei. Et primo ipsum modum ostendit. Secundo exponit, ibi, convertisti
etc.. Dicit Glossa, clamabo, contra mala, et deprecabor pro bonis; et in utroque sum exauditus. Quia quantum ad
primum, misertus est mei, removendo omne malum poenalitatis. Quantum ad secundum, Dominus factus est
mihi adjutor.
Et quod consecutus sum gloriam immortalitatis: psalm. 27: adjutor meus et protector meus; in ipso speravit cor
meum, et auditus sum. Et floruit caro mea. Exponit modum, cum dicit, convertisti. Secundum quod loquitur de
Christo, duo dicit. Primo enim ostenditur commutatio de malis ad bonum, quantum ad interiora. Secundo
quantum ad exteriora, ibi, conscidisti. Christus planctum habuit in tempore passionis in se: quia, tristis est anima
mea etc. Matth. 26. Et in suis, joan. 16: quia plorabitis et flebitis etc.. Hunc planctum convertisti, ait, in gaudium
resurrectionis.
Quantum ad se: psalm. 20: Domine, in virtute tua laetabitur rex, scilicet Christus. Quantum ad suos: quia gavisi
sunt discipuli viso Domino, joan. 20. Secundo ostenditur commutatio facta de malis ad bona, quantum ad
exteriora: quia, conscidisti. Saccus est pannus austerus, et imponitur renibus tempore tristitiae, et fit de pilis
caprarum.
Sic saccus est caro Christi secundum quod habet similitudinem carnis peccati. Caprae enim et haedi peccatores
significant: quia pro peccatis offerebantur, ut habetur in Glossa. Concidisti saccum meum, idest scindi permisisti
clavis et lancea, et restituisti mihi immortalitatem: et ideo dicit circumdedisti.
Vel de quolibet justo potest intelligi planctum commutatum in gaudium: joan. 16: tristitia vestra vertetur in
gaudium: Tob. 3: post lamentationem et fletum exultationem infundis.
|#9 Deinde cum dicit, ut cantet, ponitur fructus exauditionis.
Fructus autem est gloria Dei; et quod cedat ad gloriam Dei, dupliciter potest intelligi, vel de gloria resurrectionis
Christi, vel de gloria sanctorum; unde dicit, gloria mea, mihi data in resurrectione, vel danda sanctis in patria,
cantet tibi, idest sit tibi mea laus: joan. 17: ut filius tuus clarificet te, et hoc sit in perpetuum; unde dicit, Domine
Deus meus in aeternum confitebor tibi: psalm. 83: beati qui habitant in domo tua: in saecula saeculorum
laudabunt te.

|+30 Pars 30
|#1 Supra enarravit propheta tribulationes, beneficia Dei, orationem suam, fiduciam et gratiarum actionem; hic
autem exponit totum ordinem suae liberationis. Titulus, in finem Psalmus David pro extasi. Hieronymus non
habet pro extasi, nec Hebraei: et forte septuaginta addiderunt, propter hoc quod dicitur infra, in excessu. Extasis
enim Graece, Latine dicitur excessus, qui est mentis, quoniam scilicet homo ponitur extra se. Et hoc dupliciter
contingit: vel quia a superioribus allicitur, vel quia ab inferioribus depellitur. Animus ergo hominis si feratur
extra se, dicitur vel allectus a supernis per contemplationem et amorem: quia divinus amor, ut dicit Dionysius, 4
cap. De div. Nom., extasim facit, quia facit eum vivere non sua, sed Dei vita: Gal. 2: vivo ego, jam non ego, vivit
vero in me Christus: vel impugnatus, vel territus ab inferiori: unde quando timet fit extra se: Act. 3: repleti sunt
stupore et extasi. Et sicut vult Glossa, hoc modo hic accipitur extasis: agitur enim hic de tribulatione Christi in
passione: unde Christus in cruce pendens ait, in manus tuas commendo spiritum meum, Luc. 23. Et de
tribulationibus ecclesiae: et hoc sub figura eorum quae contigerunt David. Vel intelliguntur verba Psalmi hujus
quasi ab una persona prolata: quia caput corpus et membra sunt una persona: unde Christus loquitur pro se, et
pro corpore suo: isa. 61: quasi sponsum decoratum corona, et quasi sponsam ornatam monilibus suis: quia
Christus et ecclesia sunt una persona. Psalmus iste dividitur in duas partes. Quia primo praemittit orationem.
Secundo ponit exauditionem, ibi, quam magna multitudo dulcedinis tuae. Sed quia oratio nititur spei, primo
praemittit spem et orationem. Secundo assignat utriusque rationem: scilicet quare speret et oret, ibi, quoniam
112

