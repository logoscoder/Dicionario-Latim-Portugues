quia liberata est a Saule, idest morte: Saul enim interpretatur petitio, quia ad petitionem populi datus fuit, immo
potius extortus. Unde non fuit datus ad permanendum.
Sic Christus primo sustinet mortem, postea remanet quietus, secundum Glossam. Liberatur etiam ab inimicis
omnibus, Judaeis et Daemonibus, et quantum ad corpus suum, idest ecclesiam. Dividitur autem ista pars in tres.
In prima in generali commemorat beneficium liberationis. In secunda ostendit potentiam liberantis, ibi, commota
est. In tertia modum liberationis, ibi, misit de summo etc.. Circa primum duo facit. Primo commemorat affectum
quem concepit ex beneficio praedicto. In secundo ostendit effectum inde sequentem, ibi, laudans.
Duplex affectus surrexit in eo ex hujusmodi beneficio; scilicet amoris et spei. Et primo ponit primum.
Secundo secundum, ibi, Deus meus. Primo ponit affectum amoris ad Deum. Secundo rationem ejus, ibi,
fortitudo. Dicit ergo: o Domine qui me liberasti, ego semper, diligam te, quia in te manebo: jo. 15: manete in
dilectione: ro. 8: certus sum, quia neque vita neque mors, neque Angeli, neque creatura alia poterit nos separare a
caritate Christi. Diligere enim est rationabilium, amare generale est: judic. 5: qui diligunt te, sicut sol in ortu suo
splendet, ita rutilant. Ratio autem dilectionis alicujus est propter proprium bonum. Unde quando quis reputat
bonum suum dependere ab aliquo, haec est ratio quare diligat eum. David reputabat totum bonum suum a Deo;
unde dicit, diligam te, quia tu es fortitudo mea. Fortitudo habet firmare animum, ne quis recedat a bono propter
difficultates imminentes. Quomodo autem sit ejus fortitudo, ostendit. Homo indiget fortitudine ad duo. Primo in
bonis, ut stabiliatur in eis: et ideo dicit, Dominus firmamentum, idest firmum fundamentum: 2 Reg. 22: Dominus
petra mea: Matth. 7: omnis qui audit verba mea et facit ea, similis est viro aedificanti domum suam supra petram.
Item in malis: et hoc ad duo. Uno modo antequam adveniat, ut fugiat: unde dicit, refugium meum: Prov. 14:
turris fortissima nomen Domini: Psal. 103: petra refugium herinaciis. Alio modo, postquam evenerint, ut liberet;
unde dicit, et liberator meus.
|#2 Deus meus. Hic ponit affectum spei: et differt inter spem et amorem: quia amor est vis unitiva: amamus
enim aliquid inquantum reputamus illud nostrum; et ideo dicit quod ipse est fortitudo sua: isa. 12: fortitudo et
laus mea Dominus, et factus est mihi in salutem. Spes importat defensionem ab extrinseco; et utrumque Deus
facit.
Vel sic. Objectum spei est bonum arduum futurum, possibile adipisci. Sicut ergo quis amat propter bonum jam
datum, ita sperat futurum ex fiducia ex amore concepta, et ex similibus, inquantum credit similia in futurum
recipere. Et ideo hic tria facit. Primo sperat refugium et firmamentum quod est in bonis. Secundo petit
protectorium quod est in malis, quae jam evenerunt. Dicit ergo primo, Deus meus adjutor meus: Psal. 95: nisi
quia Dominus adjuvit me, Paulo minus habitasset in inferno anima mea etc.. Et ideo sperabo in eum: Eccl. 2: qui
timetis Dominum, sperate in illum, et cum oblectatione venient vobis misericordiae.
Secundo speramus liberari a malis, quibus nondum subjecti sumus, quia defendit nos.
Primo, ne laedamur. Secundo, quod ea vincamus et pro victoria coronat. Quantum ad primum dicit, protector
meus. Hieronymus habet, scutum, quod protegit ne transfigi possit a malis; sic facit Deus: Ps. 63: protexisti me
Deus a conventu malignantium.
Quantum ad secundum dicit, et cornu salutis, quia animalia cornu impingunt; ita virtus Dei contra adversarios
resistit, quia pugnat, ut vincat mala temporalia et spiritualia: Psal. 43: in te inimicos nostros ventilabimus cornu:
et in nomine tuo spernemus insurgentes in nobis: 1 Reg. 2: exultavit cor meum in Domino, et exaltatum est
cornu meum in Deo meo, idest virtus mea. Quantum ad tertium, et susceptor meus.
Quando quis vincit, suscipitur cum triumpho; sic etiam facit Deus: joan. 14: iterum veniam et accipiam vos ad
me ipsum, ut ubi sum ego, et vos sitis: Ps. 72: cum gloria suscepisti me.
Simile habetur 2 Reg. 22. Consequenter ponit effectum sequentem, scilicet laudem. Laus est sermo elucidans
magnitudinem virtutis, vel ex hoc saltem sequitur. Primo ergo ponit laudem. Secundo ejus efficaciam. Dicit ergo,
laudans invocabo Dominum; quasi dicat: ex hoc laudem propriam non habeo, sed quaero tuam, quia tu fecisti;
isa. 63: miserationum Domini recordabor: laudem Domini super omnibus, quae retribuit mihi. Et invocabo, te,
secure cum efficacia, quia sic invocans, salvus ero ab inimicis meis: joel. Ult.: quicumque invocaverit nomen
Domini, salvus erit.
|#3 Circumdederunt. Hic ponitur necessitas liberationis.
Et primo magnitudinem liberationis ostendit.
Secundo orationem quam fundit ad Deum, in tribulatione. Tertio ponit exauditionem, exaudivit.
Nota quod ista tria sic sunt ad invicem ordinata, iniquitas, mors et infernus, quod ex iniquitate homo inducitur ad
mortem, et per mortem deducitur ad infernum: et sicut primum est via ad secundum, ita est secundum ad tertium.
Et ideo primo dicit de primo progressu. Secundo de secundo, quod de morte vadunt ad infernum, ibi, dolores
inferni etc.. Primo duo facit. Primo ponit modum. Secundo viam ad eam, scilicet iniquitatem, torrentes
iniquitatis.
Dolor mortis maximus est: 1 Reg. 15: siccine separas amara mors? Eccl. 41: mors, quam amara est memoria tua.
Unde quando quis non potest eam effugere, tunc circumdant eum dolores; et tanto magis, quanto sunt
ineffugabiles.
53

