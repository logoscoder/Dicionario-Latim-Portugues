in omnibus verbis suis, et sanctus in omnibus operibus suis. Multum autem habetur gaudium, quando invenitur
homo fidelis: Prov. 20: virum autem fidelem quis inveniet? vel, in fide, ait, quia opera Dei sunt bona merita.
Haec autem non sunt meritoria nisi fiant in fide, quia sine fide impossibile est placere Deo, Hebr. 11. Vel, rectum
verbum, et opera ejus. Sed quibus? in fide idest in fidelibus: in infidelibus enim non apparent opera Dei et verba
recta. Tertio quia diligit: et circa hoc duo facit. Primo enim ostendit affectum Dei cum dicit, diligit Dominus.
Secundo manifestat per signum, ibi, misericordia Domini plena est terra. Inter omnia quae faciunt gaudere de
Domino, sunt duo, scilicet misericordia et justitia: Prov. 20: misericordia et veritas custodiunt regem. Per
justitiam enim subditi defenduntur.
Tolle justitiam, et nullus securus et laetus erit. Item sine misericordia omnes timent, et non diligunt. Hoc de Deo
dat intelligi, cum dicit, diligit Dominus misericordiam et judicium. Diligit enim in seipso, quia in opere sunt
haec: Ps. 24: universae viae Domini misericordia et veritas.
Item diligit in unoquoque: Mich. 6: indicabo tibi o homo quid sit bonum, et quid Dominus requirat a te. Utique
etc.. Et ideo ait, exultate, quia vere misericordiam diligit Deus: nam misericordiam Domini plena est terra. Ecce
manifestat per signum. Omnis enim plenitudo terrae procedit ex misericordia Dei, quia terra est non
temporalibus, sed spiritualibus bonis plena; et maxime post adventum Christi. Act. 2: repleti sunt omnes spiritu
sancto etc.. Omnia enim haec sunt ex misericordia Dei: Rom. 9: non est volentis neque currentis, sed Dei
miserentis. Dicit autem, terra etc. Non caelum, quia in caelo nulla est miseria, et ideo non indiget misericordia;
sed terra ubi repletur homo multis miseriis, indiget plenitudine misericordiae.
|#5 Deinde cum dicit, verbo, ponitur causa gaudii ex parte divinorum effectuum. Moyses in principio creationis
rerum facit mentionem de tribus: de caelo, de aqua, et de terra: Gen. 1: in principio creavit Deus caelum et
terram: et infra: spiritus Domini ferebatur super aquas. Secundum hoc ergo Psalmista dicit primo effectum Dei in
caelis.
Secundo in aquis, ibi, congregans. Tertio in terra, ibi, timeat Dominum omnis terra. Dicit ergo, verbo Domini
caeli firmati sunt. Secundum Glossam exponitur litteraliter et mystice. Et utroque sensu tractantur haec verba
quae sunt ex parte Dei, scilicet Dominus, verbum et spiritus oris. Dominus est nomen potestatis, et potentia
appropriatur patri.
Verbum est conceptio mentis, unde et sapientia genita dicitur. Et verbum est filius. Spiritus ejus est spiritus
sanctus. Dicitur autem spiritus oris, quia verbo appropriatur os: unde idem est dictum, ac si diceret, spiritus
verbi; quia ipse est spiritus filii et veritatis. Et licet indivisa sint opera trinitatis in divinis: jo. 5: quaecumque
pater facit; haec et filius facit similiter; hic tamen secundum appropriationem loquitur. In caelo autem sunt duo
mirabilia: scilicet ejus perpetuitas, quia incorruptibile; et ejus virtus, per quam totus mundus inferior immutatur,
per calorem videlicet in aestate, per frigus vero in hyeme. Perpetuitas autem caeli contingit ex natura formae
suae: nam formae elementorum sunt particulares, et non implent totam potentiam materiae: unde materia eorum
remanet in potentia ad aliam formam. Forma vero caeli habet totalitatem quamdam, et replet totam potentiam
materiae. Sed forma artificiati procedit ex forma artificis. Forma autem concepta in corde patris est verbum. Ergo
formatio omnis rei attribuitur verbo; unde dicit, verbo Domini caeli firmati sunt.
Virtus autem caelorum est in movendo. Omnis autem motus posterior derivatur a priori sicut a causa.
Primus motus in rebus quae sunt per voluntatem est motus amoris: quia omnis motus in rebus quae voluntatem
habent, est motus voluntatis.
Et ideo dicit Dionysius, 4 cap. De div. Nom., quod divinus amor non sinit eum esse sine germine; movet autem
ipsum ad operandum etc.. Necesse est ergo quod virtus caelorum sit a spiritu: et ideo dicit, et spiritu oris ejus
omnis virtus eorum. Mystice per caelos intelliguntur apostoli: hi firmati sunt verbo Domini, scilicet Christi, vel
filio Domini: et hoc est exoratio ejus et doctrina. Luc. 22: ego pro te rogavi, ut non deficiat fides tua etc.. Item
virtus eorum firmata est per spiritum sanctum.
Luc. Ult.: sedete in civitate, quoadusque induamini virtute ex alto.
|#6 Deinde cum dicit, congregans sicut in utre aquas maris, ostendit effectum Dei in aquis. In aquis autem duo
mirabilia sunt consideranda. Unum, quod aquae congregantur in unam partem terrae, et non occupant totam
superficiem, quod est mirabile propter duo. Primo, quia naturalis ordo est quod sic aqua circumdat totam terram,
sicut aer aquam. Item mare est altius terra. Secundo, quia licet aqua continue evaporet per calorem solis, tamen
in eadem quantitate conservatur. Et ideo duo dicit: scilicet quod congregantur in unum ex mandato Dei. Hier. 5:
posui arenam terminum mari, praeceptum sempiternum quod non praeteribit: et commovebuntur, et non
poterunt, et intumescent fluctus ejus et non transibunt illud. Job 38: quis conclusit Ostiis mare etc. Usque
tumentes fluctus ejus? et ideo dicit, congregans sicut in utre aquas maris. Aqua congregata in utre habet
tremorem et elevationem, non tamen defluit; quia retinetur a pelle utris; sic aqua congregata in mare habet
tumorem, et tamen non fluit, quia continetur virtute divina. Gen. 1: congregentur aquae etc..
Aliud mirabile est, quod continue evaporat, et non minuitur. Unde, sicut quidam Philosophi dicunt, per virtutem
caloris solis tota aqua siccaretur secundum naturam. Et ideo contra hoc dicit, ponens in thesauris abyssos.
Abyssus, secundum Augustinum, dicit profunditatem aquarum immeabilem: et habet duplicem interpretationem;
124

