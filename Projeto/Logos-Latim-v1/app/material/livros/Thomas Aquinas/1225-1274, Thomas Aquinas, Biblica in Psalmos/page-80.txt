liberationibus liberati, et in veteri testamento aliqui sunt spiritualibus afflictionibus eruditi, ut ostendatur Deus
auctor esse utriusque testamenti.
|#5 Ego autem. Hic ponit passionem suam. Et primo proponit confusionem suam quam passus est.
Secundo exponit eam, ibi, omnes videntes me. Tertio causam ejus assignat, ibi, quoniam tu es. Prima pars
dupliciter potest legi. Uno modo, ut primo proponat similitudinem confusionis. Secundo exponat opprobrium.
Dicit ergo, illi sunt liberati, ego autem non sum liberatus a confusione; sed sic viliter conculcatus ac si essem
vermis et non homo: job 25: homo putredo, et filius hominis vermis: Thren. 3: factus sum in derisum omni
populo, canticum eorum tota die.
Et quomodo exponit, opprobrium hominum, et abjectio plebis: Matth. 27: praetereuntes blasphemabant eum, vah
qui destruis templum. Et qui crucifixi erant conviciabantur ei. Alios salvos facit, seipsum non potest salvum
facere.
Et joan. 19: plectentes coronam de spinis etc.. Et ideo, opprobrium factus sum hominum, in verbis eorum, ut
dictum est, et abjectio plebis, quia spreverunt eum, et quia abjecto eo petierunt barabbam, Matth. 27. Thren. 3:
abjectionem posuisti me in medio populorum. Secundo modo ut pertineat ad Christi dignitatem: vermis enim non
generatur ex coitu, sed ex terra, solo calore solis caelestis. Ipse enim quasi tenerrimus ligni vermiculus, ut dicitur
2 Reg. 23, sic Christus ex virgine sola operatione spiritus sancti: psalm. 84: Dominus dabit benignitatem, et terra
nostra dabit fructum suum. Ideo dicit, ego autem sum vermis et non homo, scilicet tantum, sed etiam Deus. Vel
aliter secundum Augustinum.
Per hominem intelligitur homo vetus, scilicet Adam, qui sic fuit homo quod non filius hominis. Per vermem
intelligitur Christus, qui sic fuit homo quod filius hominis, idest virginis: ideo dicit. Sum vermis et non homo,
scilicet gaudens temporalibus, sed filius hominis gaudens spiritualibus. Abjectio plebis, hic non mutatur.
Consequenter ponit derisionem: et primo ostendit quomodo sit universalis; secundo quomodo sit multiplex.
Quod sit universalis, ostendit cum dicit. Omnes videntes me deriserunt me: hierem. 20: tota die omnes
subsannabant mihi: quia populi et principes: et haec distributio, omnes, pro toto populo intelligitur, scilicet malo.
Quod illusio fuerit multiplex, ostendit: quia verbis; unde dicit quia locuti sunt labiis: Matth. 27: praetereuntes
blasphemabant eum: isa. 57: super quem lusistis, et super quem dilatastis os, et ejecistis linguam: Sap. 2: si verus
filius Dei est, suscipiet illum. Item factis: et moverunt caput: Matth. 27: moventes capita sua (scilicet prae
derisu) dicentes, alios salvos fecit etc..
|#6 Speravit. Ostendit quae sint illa verba quae in ejus confusionem loquebantur: quia primo improperabant sibi
spem quam habebat de Deo: unde dicit, speravit in Domino, eripiat eum. Matth. 27: confidit in Deo, liberet eum
si vult. Quasi dicat: si sperasset in Domino, liberasset eum: quia dictum est supra statim, quia speraverunt in te
patres nostri, et liberasti eos. Sed decipiuntur: quia non intelligitur de salute sive de liberatione temporali.
Secundo improperant Christo, quod non sit Deo acceptus; unde dicit, salvum faciat eum quoniam vult eum: Sap.
2: filium Dei se nominat.
|#7 Quoniam. Consequenter ponitur causa confusionis; et circa hoc duo facit. Primo ponit causam.
Secundo prorumpit in orationem, ne discesseris.
Causa irrisionis consuevit esse stultitia. Unde temporales reputant bonos homines stultos, quia non confidunt de
mundo: Ps. 13: consilium inopis confudistis, quoniam Dominus spes ejus est. In hac causa duo facit. Primo ponit
divinum beneficium motivum ad sperandum. Secundo ipsam spem, ibi, spes mea; quasi dicat: derident me, quia
spes mea est in te; et ideo dicit: quoniam tu es qui extraxisti me de ventre matris meae. Hic ponit primo quae
pertinent ad caput.
Quaecumque nascuntur naturaliter et universaliter ex utero matris, virtute divina producuntur, et ipsa est omnium
causa: Gal. 1: qui me segregavit ex utero matris meae, et vocavit per gratiam suam. Sed singulariter dicit
Christum abstractum ex utero matris, quia mirabiliter conceptus est, et sine semine natus, servata matris
integritate: hoc est beneficium, et ex hoc sequitur spes: et circa hoc tria ponit. Primo ipsam spem. Secundo ejus
perfectionem.
Tertio ejus rationem. Dicit ergo, spes mea ab uberibus matris meae: idest, tu es spes mea ex quo homo sum et
suxi ubera matris meae: quia cum erat verbum apud Deum, non conveniebat ei sperare: psalm. 70: spes mea a
juventute mea.
Sed contra. Christus ab instanti conceptionis habuit usum liberi arbitrii, ergo ex tunc speravit.
Respondeo. Dicendum quod ubera, idest lac uberum, in eodem tempore praeparatum fuit, quo fuit conceptus:
unde ubera ad ipsam conceptionem referuntur.
In te projectus sum ex utero. Contra. Si postquam egressus est ex utero, projectus est in Deum, ergo antequam
exiret uterum, non fuit projectus in Deum.
Dicendum, quod ille projicitur in alterum, qui non in se, sed ei innititur: 1 Pet. 5: omnem solicitudinem vestram
projicientes in eum: unde, projectus sum ex utero, quia tibi soli innitor.
Et sic describitur perfectio spei.
80

