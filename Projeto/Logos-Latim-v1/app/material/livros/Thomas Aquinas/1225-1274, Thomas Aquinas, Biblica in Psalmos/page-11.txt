ejus inter procellas persecutionum constituta. Vel moraliter potest legi Psalmus iste in persona uniuscujusque
fidelis, qui a vitiis et cupiditatibus impugnatur. Et secundum hoc per David accipitur quilibet fidelis, per Absalon
vitia et carnales concupiscentiae, sicut patet in Glossa.

|+4 Pars 4
|#1 In praecedenti Psalmo David imploravit auxilium Dei contra tribulationes orando, et sentiens se exauditum
hortatur alios ut in Deo confidant.
Et exprimit Psalmus iste affectus hominis qui expertus divinam misericordiam et beneficia et justitiam, hortatur
alios ut non desperent. Titulus ejus est in finem Psalmus cantici David. In hoc titulo duo consideranda sunt pro
toto libro: scilicet quod dicit Psalmus cantici. Secundo quod dicit, in finem.
Quo ad primum ergo nota, quod David sicut legitur 2 Reg. 6, faciebat Psalmum metrice, et cantabat ante arcam
cum Psalterio. Ergo Psalmus dicitur quod cantatur ad Psalterium, sed non absque Psalterio. In quibusdam autem
Psalmis describitur Psalmus David, ubi intelligitur quod est factus ad Psalterium. In aliquibus praescribitur
canticum David, quia cantabatur sine instrumento. In aliquibus, Psalmus cantici David, vel e converso: eo quod
ille Psalmus cantabatur simul voce humana, et ad Psalterium. Sed in aliquibus incipiebat unus vel multi voce
humana sine instrumento, et unus respondebat cum Psalterio; et hi intitulantur canticum Psalmi. In aliquibus
vero unus cantabat Psalmum cum Psalterio, et alii respondebant sine Psalterio: et hi intitulantur Psalmus cantici.
Et haec est differentia litteralis; sed mystice et secundum Glossam, Psalmus significat bonam operationem;
canticum vero exultationem mentis de aeternis. Quando vero simul utrumque ponitur in uno Psalmo, significatur
quod de utroque agitur. Quod vero dicit in finem, si consideretur hoc quantum ad rem per Psalmum figuratam,
manifestum est quia in finem intelligitur, idest in Christum; Rom. 10: finis legis Christus ad justitiam omni
credenti. Sed si consideretur in finem secundum figuram; datur intelligi, quod cantabatur pro consumptione
operis vel negotii, sicut hic Psalmus pro consummata liberatione David a persecutione Absalonis factus fuit,
quasi pro victoria. Alii dicunt victori, scilicet David, in Psalmis, quia omnes in Psalmis faciendis vincebat sed
hoc verum non videtur. Dividitur autem Psalmus iste in duas partes: nam primo incipit a gratiarum actione pro
receptis beneficiis; unde ait: cum invocarem etc.. Secundo finitur in exhortatione aliorum ut convertantur ad
Deum, ibi, filii hominum etc.. Circa primum duo facit. Primo enim agit gratias de praeteritis. Secundo orat pro
futuris, ibi, miserere mei etc.. Circa primum duo facit. Primo agit gratias quod est exauditus. Secundo ostendit
qualiter est exauditus, ibi, in tribulatione etc.. Sed notandum quod hic est duplex littera: una dicit: exaudivit: alia
habet exaudisti; et huic concordat Hieronymus dicens, exaudisti; in hoc tamen non est vis. Dicit ergo: cum
invocarem, exaudisti etc..
Ubi quatuor consideranda sunt. Primo ponit orationem et exauditionem: unde dicit: exaudisti. Sed non exaudivit,
non clamantem; unde dicit: cum invocarem; quod est implorare auxilium in necessitate.
Ps. 119: ad Dominum, cum tribularer, clamavi, et exaudivit me. Item requiritur, quod sit justus: quia si audit
peccatores, est ex misericordia, non est ex justitia; et ideo dicit: justitiae meae: ibi Glossa: idest dator justitiae,
vel justificationis meae.
Ps. 33: oculi Domini super justos. Aliud quod est primum, quod justitiam suam homo attribuat Deo, et non sibi;
et ideo dicit: Deus. Contra quod Rom. 10: ignorantes Dei justitiam, et suam volentes statuere etc.. Primo ergo
debet bonum suum attribuere Deo; secundo habere justitiam; tertio clamare; quarto exaudiri. Modus autem
exauditionis describitur cum dicit, in tribulatione. Dicit exaudivit et dilatasti vel quia forte metrice factus est
Psalmus ubi oportuit mutari constructionem propter metrum; vel quia per modum orantis, ubi ex diversis
affectibus mutat homo loquendi modum. Dicit autem, in tribulatione dilatasti mihi, quia plus est dilatasti quam
liberasti; quasi dicat, non solum liberasti, sed in ipsa tribulatione cordis latitudinem tribuisti. Psal. 17: dilatasti
gressus meos subtus me, et non sunt infirmata vestigia mea. Vel latitudinem animi ad patienter sustinendum, vel
latitudinem potestatis de qua dicitur Gen. 9: dilatet Deus Japhet. Deinde cum dicit, miserere mei, removendo
scilicet quidquid remansit miseriae praeteritae: et exaudi me, orantem pro futuris bonis.
|#2 Deinde cum dicit, filii etc.. Convertit se ad aliorum exhortationem: et circa hoc duo facit. Primo redarguit
peccatores; secundo exhortatur eos ad emendam, ibi, et scitote etc..
Circa primum duo facit. Primo commemorat conditionem; secundo arguit culpam, ibi, ut quid diligitis;
conditionem commemorat dicens, filii hominum: quod dupliciter potest intelligi. Primo in malo, sic, filii
hominum, quasi homines secundum naturam inferiorem corruptibiles et proni ad peccandum. Gen. 6: non
permanebit spiritus meus in homine in aeternum quia caro est.
Et iterum 8 cap.: sensus et cogitatio hominum in malum proni sunt ab adolescentia sua. Filii ergo hominum;
quasi dicat ostenditis vos esse filios hominum, idest peccatorum, scilicet evae et Adae: usquequo gravi corde?
isa. 1: vae genti peccatrici, populo gravi iniquitate etc.. Secundo in bono: quia homo inquantum homo, est imago
Dei: unde filii hominum, non bestiarum. Psal. 48: homo cum in honore esset non intellexit, etc.. Et, o gravi
corde, idest quia debetis habere cor grave et stabile, usquequo non convertimini ad Deum; et hoc est quod
11

