non potui ut viderem: Sap. 2: excaecavit eos malitia eorum: isa. 59: iniquitates vestrae diviserunt inter vos et
Deum vestrum. Item periculosa sunt propter multitudinem.
Unde dicit, multiplicatae sunt super capillos capitis mei. Sicut enim capilli sunt innumerabiles, ita sunt
innumerabilia peccata, et maxime venialia: quae si non terreant propter pondus, terrent tamen propter
multitudinem. Glossa, si vitasti gravia, cave ne obruaris arena: non quod peccata venialia quomodocumque et
quaecumque sint, faciant peccatum mortale; sed quia disponunt ad ipsum: jac. 3: in multis offendimus omnes.
Effectus hujus est distractio cordis: Eccl. 10: muscae morientes perdunt suavitatem unguenti. Et ideo dicit: et cor
meum dereliquit me; quasi dicat, si non tollant charitatem, impediunt tamen fervorem, et ita cor distrahitur, ut
non sit fervens: 2 Reg. 7: invenit servus tuus cor suum, ut oraret te oratione hac. Vel, cor meum dereliquit me,
idest non cogitavit quae mihi sunt utilia: Psal. 37: lumen oculorum meorum non est mecum.
|#7 Complaceat tibi Domine. Hic ponitur oratio explicite. Et primo explicat orationem quantum ad se. Secundo
quanto ad malos, ibi, confundantur.
Tertio quantum ad bonos, ibi, exultent et laetentur.
Quantum ad se petit ut eruatur a malis: Eccl. 51: eruit sustinentes te. Et ut juvetur ad bona consequenda; quia per
providentiam tuam datur auxilium mihi. Et hoc non ex merito meo, sed ex beneplacito tuo. Unde dicit,
complaceat.
Designatur dignitas personarum quantum ad adversarios cum dicit, ut eruas me, a malis, vel hominibus, vel
peccatis. Et nota quod ait, complaceat, non diffidens de misericordia Dei; quasi dicat: si tu vis, potes: et ideo
dicit, ad adjuvandum me respice, scilicet in boni operatione: quasi dicat: respice poenitentes in dolore suo.
Respectus Dei est auxilium nostrum, confundantur. Hic ponit confusionem adversariorum, quorum quidam sunt
capitales, et quaerunt occidere. Quidam, qui non quaerunt occidere, sed laedere. Alii sunt qui quaerunt verbis
irridere, vel decipere. Et haec tria genera malorum designantur hic. Et possunt haec referri vel ad bonum vel ad
malum: quia duplex est confusio: quaedam confusio est bona, quae est per poenitentiam; Rom. 6: quem fructum
habuistis tunc in illis, in quibus nunc erubescitis? alia est confusio per poenam. Ergo cum dicit, confundantur,
idest puniantur. Et hoc orat conformando se divinae voluntati, vel justitiae. Vel confundantur, idest poeniteant, et
revereantur simul; vel timore poenarum. Quoad primum Sap. 17: cum sit timida nequitia dat testimonium
condemnata.
Vel timore provocante ad poenitentiam. Et hoc, quia, quaerunt animam meam, ut corporaliter occidant eam. Vel
animas, ut in tenebras inducant: Gen. 14: da mihi animas, cetera tolle tibi. Corporales hostes petit ut impediantur;
unde dicit, convertantur retrorsum, in bonum, idest sequantur Christum retro eum, Matth. 16: vel in malum, idest
decidant ab intentione, ut deficiant. Et erubescant qui cogitant mihi mala, idest qui gaudent de malis meis: Thren.
1: omnes inimici mei audierunt malum meum, laetati sunt quoniam tu fecisti.
Contra tres hostes petit accelerationem, quia mora consuevit esse damnosa, Eccl. 8: etenim quia non cito
profertur contra malos sententia, filii hominum absque ullo timore perpetrant malum.
Et ideo dicit, ferant confestim confusionem suam, idest cito confundantur, quia isti sunt qui applaudendo, dicunt
mihi euge, euge, idest, mendaciter gaudent, quantum ad adulatores. Vel, euge, idest irrident, vel insultant.
Hieronymus habet sic secundum haec verba vah, sic irridebant Judaei Christo, Matth. 27. Pro bonis petit quod
gaudeant de auxilio suo et de liberatione, et laudent Deum: et quantum ad primum dicit, exultent et laetentur
omnes quaerentes te. Quantum ad secundum, et dicant semper, magnificetur Dominus qui diligunt salutare tuum.
Ubi quatuor ponit, quae conveniunt bonis. Primo, ut diligant salutare Dei, quod est Christus. Luc. 2: viderunt
oculi mei salutare tuum. Secundo, ut quaerant dilectionis actus. Can. 3: in lectulo meo quaesivi etc..
Isa. 55: quaerite Dominum dum inveniri potest.
Tertio ut gaudeant de invento dilecto: unde, exultent.
Habac. Ult.: ego autem in Domino gaudebo etc.. Exultatio est quantum ad exteriora signa laetitiae. Quantum ad
interius, gaudium, quasi laetitia, et dilatatio cordis. Quarto gratiarum actio et laus; unde dicit, et dicant semper,
magnificetur Dominus etc.. Isa. 12: exulta et lauda habitatio sion, quia magnus in medio tui sanctus Israel.
|#8 Ego autem. Hic ponitur causa petitionis. Et primo proponit indigentiam; secundo ponitur auxilium Dei
contra eam. Dicit ergo, peto haec omnia: quia per me non possum aliquid facere, quia mendicus sum. Et potest
dupliciter legi. Uno modo ad litteram de Christo in persona sua, qui in hoc mundo vivens, et mendicus et pauper
fuit. 2 Cor. 8: scitis gratiam Domini nostri Jesu Christi, qui cum esset dives, egenus factus est pro nobis, ut ipsius
inopia divites essetis. Mendicus dicitur qui ab alio quaerit victum; pauper vero, qui sibi non sufficit. Et haec duo
dicuntur de Christo. Luc. 9: filius hominis non habet ubi caput suum reclinet. Vel spiritualiter necesse habeo
mendicare a Deo auxilium gratiae, et pauper sum, quia non sufficiunt mihi haec quae habeo. Et ideo quia hoc
recognosco, Dominus solicitus est mei. Et quia indigeo, tu Domine esto adjutor meus. Et propter periculum, ne
tardaveris. Matth. 15: Domine adjuva me.

|+40 Pars 40
170

