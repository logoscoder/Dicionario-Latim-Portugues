Quomodo ergo dicit, omnia? dicendum, quod omnia secundum genus, vel omnia quaecumque narrat, omnia sunt
mirabilia: vel omnia quia intentio narrantis non debet sistere in aliquo, sed procedere quantum potest. Hilarius in
Lib. De Trin.: qui pie infinita prosequitur, etsi nunquam perveniet, proficiet in prodeundo. Eccl. 43: glorificantes
Deum quantum potestis, supervalebit adhuc, et admirabilis majestas ejus: et 42: nonne fecit Deus sanctos suos
enarrare mirabilia?
|#2 Laetabor. Hic gratias agit quantum ad cor.
Aliqui narrant aliis bona sua, et gaudent de se, sicut peccatores. Luc. 18, de Pharisaeo, qui dicebat: gratias tibi
ago, quia non sum etc.. Sed hic gaudet in Deo semper. Eccl. 51: in omni dato hilarem fac vultum tuum, et in
exultatione sanctifica decimas tuas. Laetabor, interius in corde, et exultabo in te, exiliens ad exteriorem laetitiam.
Habac. 3: ego autem in Domino gaudebo, et exultabo in Deo Jesu meo. Psallam. Hic gratias agit quantum ad
opus: psallere enim est opus manuale, et per hoc intelligitur bona operatio: quia omnia opera nostra ad gloriam
Dei terminari debent. Matth. 5: sic luceat lux vestra etc.. Ps. 145: psallam Deo meo, quamdiu fuero. Sed addit,
nomini tuo, altissime; quasi dicat: Deus non proficit ex hoc quod confitebor et psallam tibi, quia nomen tuum
altissimum est, sed nobis proficit.
Psal. 34: oratio mea in sinu meo convertetur.
Job 35: si juste egeris, quid donabis ei, aut quid de manu tua accipiet? Eccl. 22: quid prodest Deo si justus fueris,
aut quid ei conferes si immaculata fuerit via tua?
|#3 In. Hic ponitur materia gratiarum actionis.
Primo in speciali pro se, secundo in generali, convertantur.
Circa primum tria facit. Primo proponit factum; secundo auctoritatem facientis laudat, ibi, Dominus in aeternum
permanet. Tertio subdit fructum, ibi, sperent in te. Duo proponit: factum, et facti justitiam. Secundum, ibi,
quoniam fecisti. Factum est destructio inimici, in qua dicit tria: quia si aliquis destruitur, primo deficit a
proposito: et quantum ad hoc dicit, in convertendo inimicum meum retrorsum, supple in hoc, confitebor, idest
dabo gratias Deo. Tunc convertitur inimicus retrorsum, quando deficit ab eo quod proponit. Ps. 69: avertantur
retrorsum et erubescant, qui cogitant mihi mala. Secundo debilitatur ejus virtus: et quantum ad hoc dicit,
infirmabuntur, scilicet in sua potestate. Hier. 20: Dominus mecum est tamquam bellator fortis: idcirco qui
persequuntur me cadent, et infirmi erunt. Tertio pereunt ipsi ideo dicit, peribunt, vel desinendo impietatem: et
hoc, a facie tua, idest cognitione, vel condemnatione tua. Vel, peribunt, te vindicante et sententiante eorum
malitiam. Vel peribunt a facie tua, quia te videre non poterunt. Isa. 26, secundum aliam translationem: tollatur
impius ne videat gloriam Dei.
|#4 Hic ponit justitiam facti. Primo ex parte sua cum dicit, quoniam fecisti. Aliquando quis habet justitiam, non
tamen habet judicem qui faciat eam.
Aliquando habet judicem, sed non testem vel advocatum; sed iste habens justitiam invenit judicem; et ideo dicit,
quoniam fecisti judicium meum, idest dedisti, et causam meam, idest testis meus. Hier. 29: ego sum testis et
judex, dicit Dominus.
Deus enim est judex et testis: inquantum judex, facit judicium; inquantum testis, causas defendit.
Secundo ponit justitiam facti ex parte judicis: et dicit de Deo auctoritatem judicandi: sedisti super thronum, qui
sedes judicis est, idest habes regiam potestatem ad destruendum malum. Prov. 20: rex qui sedet in solio, intuitu
suo dissipat omne malum. Item habes amorem justitiae; ideo dicit, qui judicas justitiam. Hier. 11: tu autem
Domine Sabaoth qui judicas etc. Quasi dicat: tibi proprium est hoc. Ps. 10: justus Dominus, et justitias dilexit.
Isa. 63: ego qui loquor justitiam, et propugnator sum ad salvandum. Vel si hoc ad Christum referatur, quoniam
fecisti etc..
Christus judicatus fuit et causam habuit. Job 36: causa tua quasi impii judicata est. Sed fuit causa sua, quia
pervenit ad gloriam suam. Sedes, scilicet Deus pater, super thronum, idest animam Christi. Vel Christus ad
dexteram Dei patris sedet: caetera adapta ut vis.
|#5 Increpasti. Supra ostendit Psalmista judicium factum ex parte sua, quia in hoc est factum sibi judicium
debitum, et ex parte judicis; hic ostendit judicium sive justitiam factam sibi ex parte vindicatorum.
Et primo ponit ipsam justitiam. Secundo exponit, ibi, inimici defecerunt. Dominus puniens malos, tria per
ordinem facit in eis. Primo quia non statim procedit ad ultimam poenam; sed primo reprehendit; secundo, nisi
corrigantur punit; tertio exterminat. Quantum ad primum dicit, increpasti, per praedicatores. Isa. 58: annuntia
populo meo scelera eorum, et domui Jacob peccata eorum. 2 Tit. 4: argue, obsecra, increpa in omni patientia et
doctrina. Item per tribulationes. Job 33: increpat quoque per dolorem in lecto, et ossa illius marcescere facit; et
quantum ad hoc dicit, periit impius, vel Absalon, vel diabolus, job 4: quia nullus intelligit, in aeternum peribunt.
Increpasti gentes, scilicet deceptas, et impius, concitans, periit, quia tota multitudo rebellavit; sed non est
destructa, quia fuit seducta. Quantum ad tertium dicit, nomen eorum delesti, quod impii perpetuare nituntur; sed
ipsi in perpetuum non inveniuntur.
29

