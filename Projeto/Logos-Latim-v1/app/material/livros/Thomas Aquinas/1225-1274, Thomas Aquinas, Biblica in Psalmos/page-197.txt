isa. 2: conflabunt gladios suos in vomeres, et lanceas suas in falces. Et describit arma impugnationis quae a
remotis percutiunt: unde dicit, arcum conteret: Osee 1: conteram arcum Israel in valle jesrael. Et quandoque de
prope: et hic est gladius et lancea. Item describit arma defensionis, quia scuta comburet igni. Et haec
significabant perpetuitatem pacis fiendae per Christum: isa. 9: multiplicabitur ejus imperium, et pacis non erit
finis. Conteret arcum, idest dolosas machinationes: Ps. 36: arcus eorum confringatur. Et confringet arma, idest
manifestas insidias: Luc. 11, cum fortis armatus etc.. Et scuta comburet igni, idest obstinatarum mentium
defensiones, quibus nituntur resistere divinae voluntati: job 41: corpus ejus sicut scuta fusilia, et compactum
squammis sese prementibus. Haec comburet igne spiritus sancti, qui dissolvit duritiam cordium: Luc. 12: ignem
veni mittere in terram.
|#8 Vacate et videte. Hic finis est pacis. Finis pacis temporalis, secundum Philosophum, est contemplatio
veritatis. Unde pax est utilis finis vitae activae, et pax ordinatur ad contemplationem. Et secundum Augustinum,
Christus procuravit pacem Romani imperii, ut apostoli discurrerent per totum mundum.
Et ideo dicit ex quo est tanta pax, vacate et videte.
Unde patet quod Deus dat pacem ut non vacent malis operibus, sed contemplationi veritatis: 1 Cor. 7: ut vacetis
orationi: Eccl. 39: et in prophetis vacabit. Videte, dicit duo: primo quod Christus est verus Deus: secundo quod
ejus fides debeat divulgari per totum mundum. Quantum ad primum dicit quod sit Deus: Deut. 32: videte quod
ego sim solus, et non sit alius praeter me. Quantum ad secundum, exaltabor in gentibus, idest demonstrabor altus
in fide gentium: Malach. 1: ab ortu solis etc.. Et ponit hoc iterato, exaltabor in terra, scilicet Judaeorum, quae
dicitur terra propter stabilitatem: Rom. 11: donec plenitudo gentium intraverit, et sic omnis Israel salvus erit.
Ostendit ex his magnitudinem Dei; cum dicit, Deus virtutum nobiscum; quasi dicat: et his operibus Dei magnis
tunc ostensis possumus dicere, quod Dominus virtutum est nobiscum.
Et hoc expositum est supra.

|+46 Pars 46
|#1 In praecedentibus Psalmis Psalmista exposuit gloriam regis et regni; hic autem exhortatur gentes alienigenas
ut convertantur ad Deum. Et primo hortatur ad Dei laudem. Secundo ad spem de Deo habendam. Tertio docet eas
cultum divinum.
Secundum incipit, ibi, audite haec. Tertium, ibi, Deus deorum. Titulus est manifestus, quia est expositus supra, in
finem pro filiis Core Psalmus David. Circa primum duo facit. Primo exhortatur omnes gentes ad laudem Dei.
Secundo ponitur materia laudis, ibi, magnus Dominus. Circa primum tria facit. Primo enim ponit invitationem ad
laudem Dei. Secundo causam, ibi, quoniam Dominus excelsus. Tertio manifestat hanc causam, ibi, ascendit
Deus. Laus Dei procedere debet ex jucunditate cordis, sicut etiam est in patria: isa. 51: gaudium et laetitia
invenietur in ea. Haec laetitia cordis ostenditur per signum exterius, facti vel verbi. Primo ergo inducit ad
laudem, quantum ad facta. Secundo quantum ad verba. Dicit ergo, omnes gentes; quasi dicat: nobis tot bona fecit
Deus, ergo laudate eum facto, plaudite manibus. Plausio manuum fit in signum exultationis: jer. 5: sacerdotes
applaudebant manibus suis; quasi dicat: plaudite, idest exultationem cordis ostendite per plausum manuum. Et
hoc fit, quando exterius operatur homo servitia Dei cum jucunditate: Ps. 99: servite Domino in laetitia: isa. 55:
omnia lingua regionum plaudent manu, idest omnes populi plaudent.
Item. Laudate eum in verbo: unde dicit, jubilate Deo in voce exultationis, idest in voce exteriori demonstrante
interiorem affectum. Glossa: jubilus est ineffabile gaudium, quod nec taceri potest; sed non potest exprimi, quia
excedit comprehensionem. Et talis est bonitas Dei quae non potest exprimi: et si exprimatur, imperfecte tamen
exprimitur. Et ideo dicebat jer. 1: a, a, a, ecce nescio loqui. Et hunc jubilum signat ecclesia, quando in eadem
dictione multiplicat notas: Ps. 65: jubilate Deo omnis terra, Psalmum dicite etc..
|#2 Quoniam Dominus. Hic ponitur causa laudis, et bona quae proveniunt ex magnitudine Dei. Et primo ponitur
magnitudo Dei. Secundo magnitudinis signum. Magnitudo Dei commendatur dupliciter.
Primo per altitudinem potestatis. Secundo per majestatem dominationis. Dicit ergo. Laudandus est Deus propter
altitudinem suae naturae, quia Dominus excelsus: Ps. 112: excelsus super omnes gentes Dominus etc.. Et quia
excelsa sunt a nobis remota, posset aliquis credere quod non esset timendus, nec haberet providentiam de nobis;
sicut aliqui stulti dixerunt, in quorum persona dicitur job 22: circa cardines caeli perambulat, nec nostra
considerat. Et ideo dicebat: quantum in te est evacuasti timorem. Sed non est ita. Iste est excelsus, quia est
terribilis, quia omnia prospicit, omnia punit. Item timendus est propter ejus dominium, quia, rex magnus super
omnem terram: Ps. 23: Domini est terra etc.. Magnus est universalitate dominii, quia regnum omnium
saeculorum, Ps. 144.
Item duratione, quia in aeternum. Item auctoritate, quia rex omnium regum. Signum magnitudinis hujus regis
sumitur ex his quae in nobis fecit, et haec sunt beneficia Dei. Primo in subjectione aliorum. Secundo in
collatione bonorum. Dicit ergo, subjecit populos nobis. Haec sunt verba ecclesiae, cui etiam temporaliter sui
197

