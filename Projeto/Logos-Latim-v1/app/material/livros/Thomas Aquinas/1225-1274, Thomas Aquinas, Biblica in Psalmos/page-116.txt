Ubera nostra, quibus a Domino lactamur, sunt prosperitas temporalis, et solatium amicorum.
Quando videt Deus quod homines confidunt nimis in his et alliciuntur ab his, subtrahit ea, et ponit amaritudinem,
ut ponant in solo Deo spem suam.
Sic ille advertens dicit, audivi, inquit, vituperationem: et ideo dicit, ego autem etc.: quasi dicat: omnibus aliis
contradicentibus et pugnantibus adversum me, solum in te fuit spes mea: Hier. 17: benedictus vir qui confidit in
Domino. Ratio spei duplex assignatur. Una ex cura et providentia Dei. Alia ex potestate ejus. Confidit ergo in eo
primo, quasi commissus divinae curae, et a Deo susceptus: Deus enim ex sua virtute curam habet universorum:
sapient. 12: nec enim est alius Deus quam tu, cui cura est de omnibus. Item ejusdem 14: tu ergo, pater, cuncta
gubernas providentia. Unde Deus omnium, specialiter tamen aliquorum habet curam: 1 Pet. Ult.: omnem
solicitudinem vestram projicientes in eum, quoniam ipsi cura est de vobis. Et ideo specialiter Deus est eorum. Et
ideo dicit, speravi in te, quia Deus meus es tu. Secundo ex potestate; quia nisi esset potens, deficeret spes. Sed
non ita de Deo sentit; unde ait, in manibus tuis sortes meae, idest omnia bona quae mihi donantur, sunt in
potestate tua: Ephes. 1: in quo et sorte vocati sumus praedestinati etc.. Sciendum est autem, quod triplex est sors:
quaedam consultoria, quaedam divinatoria, et quaedam derisoria. Communiter loquendo, sors nihil aliud est nisi
quoddam indicium divinae voluntatis requisitum. Et ideo in Glossa Augustini, sors non est aliquid mali, sed res
in humana dubitatione divinam indicans voluntatem.
Et ideo projicere sortes nihil aliud est, quam exquirere voluntatis divinae indicium.
Ergo sors de sui ratione non dicit aliquid mali; sed efficitur mala ex duobus. Primo quando aliquis exquirit hoc
indicium a quo non debet, ut a Daemone: et secundum hoc sortilegia damnantur inter alia quae pertinent ad
infidelitatem. Secundo, si inquirat indicium in rebus, in quibus non est necesse. In duobus debet inquiri hoc
indicium: in necessariis, et in non valentibus aliter sciri. Si enim non fuerit de necessariis, tunc est curiositas: et
hoc est in sorte divinatoria: quia in hac solicitantur de futuris, et ideo vana, et reprobatur. In necessariis autem
quae possunt aliter sciri, sortes etiam sunt prohibitae: quia hoc est tentare Deum, cum scilicet potest sciri auxilio
humano, et recurritur ad divinum. Ponere autem sortes in distribuendis, quis habeat quid, vel in agendis, quid
melius sit in temporalibus rebus, dico quod sors non vituperatur. Unde divisiones frequenter per sortes fiunt.
Similiter etiam ad temporales dignitates, si eligantur sorte. Sed hoc non licet in spiritualibus, quia in eis homo
dirigitur per spiritum sanctum: unde qui in eis faceret sortes, injuriaretur spiritui sancto. Unde apostoli ante
spiritum sanctum posuerunt sortes super matthiam; sed post spiritum sanctum elegerunt septem diacones sine
sorte. In manibus, ergo ait, tuis sortes meae, idest quod datur secundum indicium tuae voluntatis, totum sub
potestate tua est: Prov. 16: sortes mittuntur in sinu, sed a Domino temperantur: alia littera habet, tempora mea,
quanta scilicet et qualia: Dan. 2: ipse mutat tempora et aetates.
|#13 Deinde subjungit orationem cum dicit, eripe.
Orat primo pro se. Secundo contra hostes, ibi, erubescant. Circa primum duo facit. Primo enim orat liberari a
malis. Secundo promoveri ad bonum, ibi, illustra faciem tuam. In adversariis duo considerat. Et primo affectum;
et hoc tangit cum dicit, de manu inimicorum, idest odientium me: Ps. 142: eripe me de inimicis meis etc..
Isti sunt diaboli: Matth. 13: inimicus homo etc..
Item amici: Matth. 11: inimici hominis domestici ejus. Secundo effectum, quia persequuntur: Ps. 118: multi qui
persequuntur me et tribulant me etc.. Secundo orat promoveri ad bonum, cum dicit, illustra. Circa quod duo facit.
Primo petit promoveri in bonis. Secundo, ut non deficiat a petitione, ibi, non confundar. Primum petit dupliciter.
Primo secundum profectum sapientiae. Secundo secundum profectum justitiae, ibi, salvum me fac. Lumen
rationis nihil aliud est quam quaedam participatio divini luminis: Ps. 4: signatum est super nos lumen etc.. Hoc
lumen non crescit in nobis nisi ab eadem causa a qua inchoatum est. Unde si volumus in eo proficere, oportet
quod fiat per illustrationem divinae faciei: Ps. 42: emitte lucem tuam etc.. Secundum profectum justitiae per
quam pervenitur ad salutem, petit, cum dicit, salvum me fac, et hoc, propter misericordiam tuam, non propter
merita mea: Tit. 3: non ex operibus justitiae quae fecimus nos etc..
Quantum ad secundum dicit, non confundar, deficiendo scilicet in spe tua: vel, non confundar, fraudatus scilicet
spe mea. Et hoc ideo, quia invocavi te: joel. 2: omnis quicumque invocaverit nomen Domini, salvus erit.
Invocavi te. Glossa Augustini, invocas Deum, quando in te vocas Deum, quando in domo cordis tui invitas eum,
quod prius necesse est mundari universis sordibus vel fraudibus: aliter enim vere non invocas.
Si enim invocas Deum ut det tibi lucrum, lucrum invocas, non Deum. Gratis ergo invocas Deum o avare, ut te
pecunia non te ipse Deus impleat. Numquid sine auro et argento non vis illum ad te venire? quid ergo de his quae
facit tibi Deus sufficit, cum ipse Deus non sufficit?
|#14 Consequenter orat contra hostes, cum dicit, erubescant. Et primo ponit suam petitionem. Secundo assignat
illorum meritum, ibi, quae loquuntur.
Et notandum quod haec oratio magis intelligenda est per modum praenunciationis quam orationis; quasi dicat,
erubescant, conformando voluntatem suam divinae justitiae. Contra primum tria ponit quae in eis venient: quia in
judicio confundentur; unde dicit, erubescant. Quoniam dicet, Matth. 25: esurivi, et non dedistis mihi manducare
etc. Quoniam conscientia reprehendet eos: isa. 1: erubescetis super hortis quos elegeratis cum fueritis etc..
116

