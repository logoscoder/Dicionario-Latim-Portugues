De hoc dicitur Matth. 19: facilius est camelum intrare etc. Quia sicut est contra naturam intrare camelum per
foramen acus; ita intrare divitem in regnum caelorum est contra justitiam divinam.
Et tales sunt terrigenae; sed primi sunt filii hominum.
|#2 Os meum. Hic reddit attentos ex promissione dicendorum. Quicumque docet, aut docet res aut docet verba.
Quando praedicamus fidem et mores, docemus res; quando exponimus Scripturam, docemus verba. Primo ergo
dicit de prima doctrina.
Secundo de secunda, ibi, inclinabo. Rerum autem cognitio necessaria est ad duo: scilicet ad cognitionem
veritatis, et ad usum operationis. Omnis ergo cognitio veritatis, quae nobis necessaria est de aliis rebus, referenda
est ad cognitionem veritatis divinorum. Unde Augustinus dicit: qui scrutatur haec, non referens ad aeterna, est
otiosus. Et ideo omnis cognitio veritatis pertinet ad sapientiam; et ideo dicit, os meum loquetur sapientiam: 1
Cor. 2: sapientiam loquimur inter perfectos.
Id autem quod est necessarium quantum ad usum operationis, pertinet ad prudentiam, qua habetur directio rerum
humanarum; et ideo dicit, et meditatio cordis mei prudentiam, scilicet loquetur: Prov. 10: sapientia est viro
prudentia, quia sapientia comparata ad res humanas et materiales est prudentia. Inclinabo. Hic agit de secunda
doctrina, scilicet verborum obscurorum: et sunt circa ea duo necessaria. Primo, ut studeat intelligere.
Secundo, ut studeat ea exponere aliis. Quantum ad primum dicit, inclinabo in parabolam aurem meam.
Parabola est sententia aliqua, quando habet obscuram similitudinem; quasi dicat: dabo studium ad intelligendum
aliorum dicta: Prov. 1: animadvertet parabolam et interpretationem ejus; verba sapientium et aenigmata eorum.
Vel, inclinabo aurem meam in parabolam, quam loquitur Deus: quia aenigmatice loquitur; quasi dicat: inclinabo
intellectum meum ad vocem Domini, qui loquitur parabolice. Aperiam in Psalterio propositionem meam.
Propositio dicitur dupliciter.
Uno modo id, quod prae aliis opto, et est illud quod magis desidero, illud, aperiam in Psalterio, idest in mea
operatione, quia hic est optimus modus aperiendi propositum suum: quia si tu proponis intrare vitam aeternam,
non manifestas propositum tuum, si non habes bonam operationem.
Vel propositio est sermo obscurus, vel propositus causa tentationis; sic Samson, judic. 14, proposuit problema:
unde dicit: si non arassetis in vitula mea: et sic accipitur hic propositio. Et ideo Hieronymus dicit quod est sermo
obscurus. Hebraei habent, divinationem meam, quod idem est.
|#3 Cur timebo. Proposito prooemio Psalmi in quo populi incitavit attentionem; hic procedit ad propositum
principale, quod est inducere homines ad non timendum mala praesentia, ne confidant de bonis praesentibus; sed
ejus timor et fiducia sit in Deo solo: et circa hoc duo facit. Primo ostendit de quo sit timendum. Secundo ostendit
de quo non debeant timere, ibi, ne timueris. Circa primum duo facit. Primo proponit intentum. Secundo probat
propositum, ibi, qui confidunt. Circa primum duo facit. Primo proponit quaestionem. Secundo ponit
conclusionem. Quaestio est, cur timebo in die mala? ubi primo videndum est, quae sit ista dies mala: quia omnes
dies sunt a Deo. Sed dicuntur mali propter mala quae in eis contingunt: Eph. 5: redimentes tempus, quoniam dies
mali sunt.
Potest ergo dies mala dici in qua aliquod periculum evenit; et praecipue in qua imminet periculum aeternae
damnationis, et haec est dies judicii: soph. 1: vox diei Domini amara: tribulabitur ibi fortis. Ergo, cur timebo in
die mala? idest quid faciet me timere in die illa? et respondet, iniquitas calcanei mei circumdabit me. Nihil enim
timendum est, nisi peccatum: quia nulla nocebit adversitas, si nulla dominetur iniquitas: Prov. 28: fugit impius
nemine persequente: Eccl. 34: qui timet Deum nihil trepidabit; et ideo dicit, iniquitas calcanei. Per calcaneum
possunt tria intelligi. Primo, quia est extrema pars corporis.
Et ideo iniquitas calcanei mei est iniquitas quae perseverat usque ad finem vitae; et hoc modo accipitur
calcaneum: Gen. 3: ipsa (scilicet mulier) conteret caput tuum, scilicet ratio superior; sed ipsa conteret caput
serpentis: et tu insidiaberis calcaneo ejus, idest insidiaberis ei usque ad finem vitae. Item per calcaneum potest
intelligi infirmitas carnis: quia quando homo deficit, calcaneus labitur. Et sic iniquitas calcanei, idest peccatum
procedens ex infirmitate carnis, circumdabit me. Tertio persecutio injusta, quam quis movet contra alium;
secundum illud joan. 13: qui manducat panem meum, levabit contra me calcaneum. Et sic iniquitas calcanei,
idest persecutio injusta, retorquetur contra persequentem, Prov. 5: iniquitates suae capiunt impium. Qui
confidunt in virtute sua. Hic ponitur ratio quare sit timendum; quia propter peccatum. Et est duplex ratio quare
sit timendum peccatum. Primo, propter impossibilitatem evadendi poenam peccati: job 11: peribit ab eis
refugium, et spes eorum abominatio animae. Alia ratio est propter mala quae malis imminent. Primo ergo ponit
impossibilitatem evadendi poenam. Secundo ostendit mala imminentia malis, ibi, non videbit. Aliquis evadit
poenas primo per auxilium extrinsecum. Secundo per propriam solicitudinem. Tertio propter defectum subjecti,
ut quando moritur. Et ostendit quod nullo istorum modorum evadere potest. Primo propter auxilium. Secundo,
quod nec per remedium a se exhibitum. Tertio, quod nec per defectum subjecti.
Qui vult liberari per auxilium, quandoque liberatur ex potentia sui exercitus: joan. 18: si regnum meum esset de
hoc mundo, ministri mei etc..
Quandoque per divitias: Prov. 6: omnem substantiam domus suae tradet, et liberabit se.
203

