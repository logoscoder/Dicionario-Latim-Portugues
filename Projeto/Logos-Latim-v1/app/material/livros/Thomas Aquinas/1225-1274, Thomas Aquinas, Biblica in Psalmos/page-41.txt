tunc exaltabimur: Sap. 3: judicabunt sancti nationes, et dominabuntur populis. Et iterum ibid. 5: computati sunt
inter filios Dei.
Secundo, quia liberabimur ab omni poena: isa. 25: auferet Dominus omnem lacrymam ab omni facie, idest
causam lacrymandi, vel poenam. Tertio, quia liberabimur ab omni peccato: isa. 25: opprobrium populi sui
auferet Dominus de universa terra.
Quarto, quia tunc eripiemur a potestate diaboli: isa. 11: non nocebunt neque occident in universo sancto meo.
Quinto, quia liberabimur a servitute corporis: psalm. 141: educ de carcere animam meam: Rom. 8: ipsa creatura
liberabitur a servitute corruptionis. Sexto, quia videbimus Deum facie ad faciem: 1 joan. 3: scimus quoniam cum
apparuerit, similes ei erimus, quoniam videbimus eum sicuti est: Hier. 21: omnes cognoscent me a minimo usque
ad majorem.
Vel potest esse conquestio cujuslibet hominis justi pressi adversitate, vel corruptione peccati et concupiscentiae.
|#2 Hic confitetur proprium defectum: et circa hoc duo facit. Primo ponit anxietatem cordis. Secundo dolorem
consequentem; ibi, dolorem in corde meo per diem. Quantum ad primum dicit Philosophus in rhetor.: timor
consiliativos facit. Hoc idem habetur isa. 16: ini consilium, coge consilium.
Sic homo aliquando in adversitate et tentatione consiliatur quomodo resistat; et ideo dicit, quamdiu ponam
consilium in anima mea, idest quandiu oportet me habere nova consilia ad resistendum inimicis? sic patres
veteris testamenti habuerunt diversa consilia ad figurandum Christum. Quando autem homo in consilio accipit
unam viam, et tamen deficit ab ea, tunc sequitur dolor; et ideo dicitur: quamdiu ponam, Domine, consilium in
corde meo, idest quotidie, dum continue deficio: Hier. 8: dolor meus super dolorem, in me cor meum moerens.
|#3 Hic conqueritur de prosperitate inimici, qui exaltabitur, scilicet Saulis super David, et inimici qui ducit in
consensum peccati, et carnis, quoniam habent concupiscentias suas: Habac. 1: propter hoc non pervenit usque in
finem judicium, quia praevalet impius adversus justum.
|#4
Secunda pars hujus Psalmi ponitur oratio sive petitio. Et primo ponitur petitio respondens divinae
dissimulationi. Secundo proprio defectui, ibi, illumina oculos meos etc.. Tertio prosperitati inimicorum, ibi, ne
quando dicat etc.. Primo dicit de divina dissimulatione oblivione et aversione; quasi dicat, respice, idest converte
qui avertis tunc oblitus. Nunc exaudi me; isa. 64: respice, populus tuus omnes nos.
Secundo ponitur petitio correspondens proprio defectui: unum ex multis consiliis, et aliud ex doloribus.
Et ideo, quia non habeo consilia ex me, illumina oculos meos, ne unquam obdormiam in morte, idest doce me.
Item Luc. 1: illuminare his qui in tenebris etc.. Hoc competit ad litteram David fugienti a facie Saulis, quem
oportebat saepius cavere, ne aliquando in manus ipsius incideret et occideretur. Similiter et quamdiu homo
solicitus est ut peccato resistat, non cadit in mortem; sed quando dormit, occiditur. Sic 2 Reg.: quando Isboseth
dormiebat, et ancilla purgabat triticum, occisus est: Eph. 5: exurge qui dormis.
Petitio contra adversarium, ne quando dicat inimicus.
Et ponit duo. Primo petitionem. Secundo ejus rationem, ibi, qui tribulant me. Illumina, ne quando dicat inimicus,
exultando: praevalui adversus eum. Et diabolus exultat quando tentat et trahit in peccatum. Similiter, exurge
Domine, non praevaleat homo: et hujusmodi est ut ratione gaudeat, quia exultabunt si motus fuero, si dimisero
statum justitiae, et labar in peccatum: Eccl. 18: post concupiscentias animae tuae non eas, et a voluntate tua
avertere. Si praestes animae tuae concupiscentias ejus, faciet te venire in gaudium inimicorum tuorum: Dan. 9:
propter temetipsum, Deus, inclina aurem tuam et audi, aperi oculos tuos et vide desolationem nostram, et
civitatem super quam invocatum est nomen tuum.
|#5 Hic signatur exauditio suae orationis: et circa hoc tria facit. Primo ponit spem exauditionis. Secundo
gaudium de exauditione facta, ibi, et exultavit cor meum. Tertio gratias agit, ibi, cantabo.
Dicit ergo, in misericordia tua speravi, non in mundo: Thren. 3: misericordiae Domini multae quia non sumus
consumpti: non in potestate mea, quia nulla est contra diabolum: job 41: non est potestas super terram quae
possit ei comparari. Et ponit hic tria per quae homo juvatur contra diabolum: scilicet per laetitiam spiritualem,
per orationem devotam, et per bonam operationem. Propter primum dicit, exultavit cor meum in salutari tuo, non
in temporalibus vel vanitatibus, sicut faciunt peccatores, de quibus job 21: gaudent ad sonitum organi, et ducunt
in bonis dies suos, et in puncto ad inferna descendunt.
Oseae 9: noli laetari Israel, noli exultari, sicut populi, sed in salutari tuo, idest in Christo, qui ad hoc venit ut
salvet nos: Matth. 1: ipse enim salvum faciet etc.. Et haec laetitia armat hominem contra diabolum: Prov. 17:
animus gaudens aetatem floridam facit; spiritus tristis exsiccat ossa. Secundum est oratio sive laus Dei: unde
addit, cantabo Domino, idest laudabo eum: Ps. 21: qui timetis Dominum, laudate eum. Laus enim Dei multum
valet ad expugnandum diabolum: Matth. 17: hoc genus Daemoniorum non ejicitur nisi per orationem et
jejunium: Habac. 3: ego autem in Domino gaudebo, et exultabo in Deo Jesu meo. Et hoc pro beneficiis
concessis: et ideo sequitur. Qui bona tribuit mihi, idest qui bona tribuit.

41

