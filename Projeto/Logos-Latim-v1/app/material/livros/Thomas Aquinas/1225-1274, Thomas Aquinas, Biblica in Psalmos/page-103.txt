Hic ponit eorum defectum. Haec verba secundum quod hic ponuntur, tripliciter intelligi possunt. Uno modo sic.
Dicitur aliquis loqui sibi, quando solus intelligit verba sua; sed quando aliis, non: 1 Cor. 14: qui loquitur lingua,
sibi et Deo loquitur, non hominibus; et sic est sensus; sunt falsi testes; et loquuntur mendacium, et persuadent;
sed iniquitas eorum mentita est sibi; quasi dicat, non mihi, quia non acquiesco eis. Vel mentita est iniquitas sibi,
idest sui damno; quia ex mendacio eorum quod intenderant ipsi, incurrerunt malum: Eccl. 27: qui laqueum aliis
ponit, peribit in illo. Vel mentita etc. Quia non pervenerunt ad effectum de hoc quod proposuerunt facere mihi et
aliis justis viris: job 5: consilia pravorum dissipat. Hieronymus habet, apertum etc. Idest aperte locuti sunt contra
me.
|#13 Credo videre. Hic ponit spem de exauditione.
Et primo ponit spem quam ipse habet. Secundo hortatur alios ad eamdem, ibi, expecta Dominum.
Sua petitio erat ut videret Deum; et ideo dicit, credo, idest firmam fiduciam habeo: videre bona Domini, idest
videre Deum facie ad faciem: job. 19: scio quod redemptor meus vivit etc., et in carne mea videbo Deum, unde
non dicit, videre Dominum, sed bona Domini; quod potest intelligi dupliciter.
Vel bona Domini, idest a Domino, et sic non sumitur hic. Vel bona, idest quae sunt in Domino; et hoc modo
sumitur hic: haec omnia enim sunt in eo sicut in fonte primo, et sunt idem quod ipse: Sap. 7: venerunt autem
mihi omnia bona pariter cum illa etc.. Et ubi? in terra viventium.
Visio Dei est vita aeterna, ut dicitur joan. 17, haec terra est morientium: quia sicut terra est patiens respectu caeli
fecundantis eam, ita vita beatorum immediate perficitur a Deo.
|#14 Expecta. Hic inducit alios ad expectandum, cum dicit, expecta Dominum: isa. 30: beati omnes qui
expectant eum. Et dum expectas, habeas fiduciam in opere; unde dicit, viriliter age, scilicet interius et exterius:
isa. 35: confortate manus dissolutas. Et hoc praemittit, quia, qui perseveraverit usque in finem, hic salvus erit.
Unde, sustine Dominum, scilicet bona quaecumque faciens, etiam si videantur adversa: Eccl. 2: vae his qui
perdiderunt sustinentiam, et qui dereliquerunt vias rectas, et diverterunt in vias pravas.
Vel, sustine Dominum, idest expecta Dominum.
Et tunc repetit ad majorem certitudinem.

|+27 Pars 27
|#1 In praecedenti Psalmo Psalmista ostendit fiduciam quam habet de Deo; hic autem ut non deficiat in fiducia,
adjungit Psalmum orationis. Titulus Psalmus ipsi David. Secundum litteram dicitur quod aliqui Psalmi
pertinebant ad personam David, inter quos est iste, quasi iste pertineat ipsi David.
Vel huic, quia ipse faciebat, et hunc et alios per se cantabat. Mystice huic David intitulatur iste Psalmus non
figurali, sed vero David, scilicet Christo.
In hoc enim Psalmo mystice agitur de oratione Christi ad patrem, secundum quod liberatur a malis passionibus.
Tria ergo agit in hoc Psalmo. Primo petit exaudiri; secundo ponit petitionem suam, ibi, ne simul tradas; tertio
ponit gratiarum actionem, ibi, benedictus Dominus. Duplici autem ratione petit exaudiri. Primo ratione periculi
imminentis; secundo ratione suae devotionis, ibi, exaudi, Domine. Circa primum tria facit. Primo ostendit
indeficiens propositum orandi; secundo petit exaudiri ibi, ne sileas; tertio ponit imminens periculum, ibi, ne
quando taceas. Primum ostendit cum dicit, o Domine, ad te clamabo, non semel, sed continue. Luc. 18: oportet
semper orare. Thess. 5: sine intermissione orate.
Consequenter petit exaudiri: ne sileas Deus meus.
Consuetus modus loquendi est, quod quando aliquis exaudit orantem, dicitur ei respondere. Tunc ergo Deus
respondere videtur, quando satisfacit voto orantis. Job 14: vocabis me, et ego respondebo tibi. Ne sileas ergo,
idest non subtrahas mihi responsionem tuam. Gen. 30: respondebit mihi cras justitia mea. Ostenditur
consequenter periculum imminens: ne quando taceas a me. Hominis perfecti est, quod si sibi dimittitur, deficiat.
Oseae 13: perditio tua ex te, Israel; tantummodo ex me auxilium tuum. Nam si aliquando taceas non exaudiendo
me, ero similis descendentibus in lacum, idest in infernum. Isa. 14: verumtamen in infernum detraheris, in
profundo laci. Thren. 3: lapsa est in lacum vita mea. Hieronymus habet: ne te tacente assimiler. Mystice autem,
Glossa ex persona Christi loquitur quod homo Christus clamet ne deseratur a deitate: et dicit, ne sileas
subtrahendo mihi in beneficium resurrectionis, et ne taceas, idest ne deseras in passione. Alias essem similis aliis
hominibus descendentibus in lacum, sicut inimici aestimant. Psalm. 87: aestimatus sum cum descendentibus in
lacum. Exaudi Domine vocem orationis meae, dum oro ad te.
|#2 Alia ratio est quod petit exaudiri devotio orantis. Haec autem devotio in duobus consistit: scilicet in
interioribus cordis, et exterioribus operibus.
In interioribus: quia Deus spiritus est, et eos qui adorant, oportet spirituales esse. Joan. 4: veri adoratores
adorabunt patrem in spiritu et veritate: et ideo dicit: exaudi deprecationem meam dum oro ad te. Sed debemus
103

