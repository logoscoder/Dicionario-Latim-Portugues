Hic promittit sacrificium laudis: et sunt duo impedimenta hujus sacrificii. Unum est reatus peccati; aliud est
interior defectus. Primo ergo petit remotionem primi impedimenti. Secundo petit remotionem secundi, ibi,
Domine labia mea aperies.
Petit ergo remotionem impedimenti, et promittit sacrificium laudis. Impedimentum laudis divinae, sicut dictum
est, est reatus culpae: Eccl. 15: non est speciosa laus etc.. David autem erat gravi culpa reus: et ideo petit liberari
ab ea; et ideo dicit, libera me de sanguinibus. Secundum Glossam, hoc nomen, sanguis, non declinatur in plurali
numero: tamen translator voluit uti ad expressionem peccati. Et refertur hoc ad concupiscentiam carnis, quae est
caro et sanguis: Matth. 16: caro et sanguis non revelavit tibi etc.: quasi dicat. Libera me de peccatis commissis ex
carne et sanguine.
Vel dicendum quod David commiserat culpam adulterii et homicidii: et in utroque est sanguis: quia in homicidio
sanguis effunditur: Psal. 5: virum sanguinum et dolosum etc.. Adulterium autem procedit ex fervore sanguinis; et
ideo dicit. De sanguinibus: Oseae 4: sanguis sanguinem tetigit. O Deus, libera ergo me de sanguinibus, quia tu
solus potes: isa. 43: ego sum qui deleo iniquitates tuas propter me etc..
Et, quia tu es Deus salutis meae, idest qui potest me salvare. Et exultabit lingua mea, scilicet cum delectatione et
cum interiori gaudio cordis narrabo justitiam tuam: isa. 30: canticum erit vobis sicut nox sanctificatae
solemnitatis. Item ibidem cap. 35: venient in syon laudantes, et laetitia sempiterna super capita eorum: Ps. 41: in
voce exultationis etc.. Domine labia mea aperies. Est autem sciendum, quod homo aliquando impeditur a
doctrina etiam propter impedimentum interius loquendi: et hoc contingit aliquando propter culpam auditorum:
Ezech. 3: linguam tuam adhaerere faciam palato tuo, et eris mutus. Et infra: quia Dominus exasperans est. Et
propter proprium peccatum: Psal. 106: omnis iniquitas oppilabit os suum. Quia ergo solus Deus linguas
infantium fecit disertas, Sap. 10; ideo petit: Domine remove impedimenta quae incurri per peccatum, a labiis
meis. Et tu, labia mea aperies. Ephes. Ult.: ut detur mihi sermo in apertione oris mei cum fiducia notum facere
mysterium evangelii. Est autem notandum, quod in apertione oris intelligitur doctrinae profunditas, ubicumque
in Scripturis invenitur apertio oris: ut job 3: post haec aperuit job os suum. Et Matth. 5: aperiens Jesus os suum,
scilicet in profunditatem Scripturae; et tunc, os meum annuntiabit laudem tuam; quasi dicat: quod in corde
habeo, ore confitebor.
|#8 Quoniam si voluisses sacrificium. Hic excusat se. Et primo ostendit sacrificium non esse Deo acceptum;
secundo ostendit quod sacrificium sit Deo acceptum, ibi, sacrificium Deo. Dicit ergo: ego repromitto doctrinam
et laudem, hoc enim sacrificium honorificabit te; sed carnale sacrificium non est tibi acceptum; et ideo dicit: si
voluisses sacrificium, scilicet carnale, utique dedissem: sed, utique holocaustis non delectaberis.
Sed numquid non vult sacrificia carnalia? si illa sacrificia non approbat Deus, quare ergo mandavit fieri in veteri
lege? dicendum, quod mandavit ea fieri non propter se, sed quia erant figura interioris veri sacrificii, quo
Christus se obtulit: et sunt signa interioris sacrificii, inquantum homo animam suam offert Deo: et iterum fuerunt
instituta propter rudes, qui Deum non noverant; et ideo oportebat quod in rebus honorarent et cognoscerent
Deum, ne sacrificia idolis immolarent, ad quod erant multum proni. Sed quia David ex spiritu sancto sciebat
cordis sacrificium Deo acceptum, non dedit hic sacrificia corporalia. Inter omnia autem sacrificia holocausta
erant magis Deo accepta. Et tamen illa propter se non erant accepta Deo; ideo dicit, holocaustis non delectaberis;
quia etsi ipsa fuissent tibi accepta, simpliciter obtulissem ea. Et si objiciatur, quod odor suavissimus erant
Domino, dicendum, quod erat hoc propter figuratum sacrificium, et in signum interioris sacrificii, quod Deo
placet; unde subdit, sacrificium Deo, scilicet acceptum, spiritus contribulatus. Augustinus, 10 de CIV.
Dei: omne sacrificium, quod offertur exterius, signum est interioris sacrificii, in quo animam suam offert Deo.
Sed sciendum quod anima hominis deducitur in peccatum primo per inane gaudium. Eccle. 2: risum reputavi
errorem, et gaudio dixi: quid frustra deciperis, idest deduceris in peccatum. Secundo induratur ad spiritualia ex
peccato. Eccle. 3: cor durum male habebit in novissimo. Rom. 2: secundum duritiam tuam et cor impoenitens.
Tertio, quia sufficit sibi in rebus corporalibus, et non curat de spiritualibus, tunc superbit, quod est initium omnis
peccati. Eccl. 10. Oportet ergo quod poenitens qui cor suum offert sacrificium Deo, contraria omnibus his faciat.
Et primo contra inane gaudium oportet, quod assumat tristitiam poenitentiae: et ideo subdit, sacrificium Deo
spiritus contribulatus, idest de omnibus peccatis simul tristatur, non de uno tantum. 2 Cor. 7: quae secundum
Deum est tristitia, poenitentiam in salutem stabilem operatur.
Baruch 2: anima quae est tristis super magnitudinem mali, et incedit incurva. Et infra: dat tibi gloriam, et
tristitiam Domino. Contra secundum opponitur contritio; unde dicit, cor contritum. Et nota differentiam inter
confracta et contrita: quia confracta sunt quae dividuntur in magnas partes; contrita sunt quae in parvissimas
partes dividuntur.
Quamdiu ergo quis habet cor durum, tunc quasi integrum habet cor in malitia; sed quando totaliter deserit
peccatum praebens se spiritualibus, dicitur tunc contritus. Job 16: ego ille quondam opulentus, scilicet in
temporalibus, repente contritus sum. Contra tertium opponitur humilitas; et ideo dicit, et humiliatum Deus non
despicies, quia superbis Deus resistit, humilibus autem dat gratiam.
Jac. 4. Et est sciendum, quod facit mentionem de corde et spiritu, et spiritus pertinet ad animositatem, et sic
pertinet ad irascibilem. Isa. 25: spiritus robustorum, quasi turbo impellens parietem.
218

