debebam sperare in eo. Sed aliquando credit quis sperare in eo quem credit amicum, et de quo deberet confidere,
et tamen decipitur: Hier. 9: in omni fratre tuo non habeas fiduciam: Mich. 7: nolite credere amico, et nolite
confidere in duce.
Vel, in quo sperabam, in membris meis quae in Christo sperabant: Matth. 25: quod uni ex meis minimis fecistis,
mihi fecistis. Quantum ad tertium dicit, qui edebat panes meos, quia Christus cum signo panis eum designavit:
joan. 13: cui intinctum panem porrexero. Et licet Judas ederet panem Christi, tamen perrexit contra eum: Eccl.
29: pascet et potabit ingratos. Vel, panes meos, idest doctrinam meam: Gen. 49: Aser pinguis panis ejus, et
praebebit delicias regibus.
Talis panis est panis Christi, qui est pinguis propter dulcedinem doctrinae: Ps. 118: quam dulcia etc..
Magnificavit super me supplantationem.
Ecce peccatum. Hieronymus habet, levavit contra me calcaneum suum. Et loquitur ad similitudinem ejus qui vult
aliquem omnino comprimere; quasi dicat: attentavit ut me totaliter contereret.
Et diversitas translationum videtur processisse ex aequivoco: quia quod in altum levatur, magnificatur. Vel,
magnificavit super me supplantationem, idest fecit magnam supplantationem contra me, quia mortem intulit:
Hier. 9: omnis supplantans supplantabitur: Amos 5: odio habuerunt corripientem in porta.
|#7 Tu autem. Christus jam exposuit in generali suam petitionem; hic autem ostendit in quo misericordiam
petat; unde dicit, ipsi conturbaverunt me, sed non restat nisi ut recurram ad Deum; et ideo dicit, tu autem,
Domine, miserere mei. Misericordia debet esse ubi est miseria; Christus autem factus est particeps miseriae
nostrae, non quantum ad culpam, sed quantum ad poenalitatem; et praecipue quantum ad poenam mortis. Et
ideo, miserere mei: Ps. 88: misericordiam meam non dispergam ab eo. Sed in quo petit misericordiam, ostendit,
cum dicit, resuscita me; quasi dicat, illi dicunt, non adjiciet ut resurgat, sed tu resuscita me.
Sed numquid Christus non resurrexit propria virtute, quia dicit resuscita me? immo videtur quod sic: quia
Psalmista dicit in persona Christi, ego dormivi et exsurrexi. Ps. 3.
Dicendum, quod Christus secundum quod homo, non habuit potestatem resurgendi, sed secundum virtutem
divinitatis, quae est eadem in patre et filio. Et ideo si surrexit potestate patris, surrexit potestate sua. Et petit a
patre, ut homo, quod habebat ut Deus, ut ostendat virtute divinitatis hoc fieri. Et retribuam eis. Hic ponit
effectum ejus. Duplicem potestatem habuit Christus post resurrectionem, quia in caelo et in terra: et ideo retribuit
eis captivitatem temporalem, quia dispersi sunt per mundum, et retribuet eis in futuro damnationem: joan. 5:
potestatem dedit ei judicium facere. Hieronymus habet, resuscita me et retribuam tibi; quasi dicat.
Iste fructus resuscitationis, quod resuscitatus adducam multos ad cognitionem nominis tui: Ps. 115: quid
retribuam Domino etc..
|#8 In hoc cognovi. Hic ponit fiduciam exauditionis.
Et primo ponit quod Deus voluit eum, idest complacitum fuit paternae voluntati in ipso: unde dicit, quoniam
voluisti me: Matth. 3: hic est filius meus dilectus in quo mihi complacui: isa. 42: complacuit sibi in illo anima
mea.
Item dicit, non gaudebit inimicus meus super me, idest Judas: et si fuit gavisus in morte, non tamen finaliter
gaudebit, quia contristabitur in resurrectione: Mich. 7: ne laeteris inimica mea super me, quia cecidi; consurgam.
Et potest haec littera ordinari dupliciter. Uno modo, ut primum sit argumentum secundi; et sit sensus: ex hoc
quod considero quod sum tibi acceptus. Alio modo, ut secundum sit causa primi; ut sit sensus: quia inimicus
meus non poterit gaudere super me, cognovi quia voluisti me. Sed quia indigebat signo aliquo, dicit, cognovi,
idest cognoscere feci, vel quia alii hoc cognoverunt. Me autem propter innocentiam suscepisti etc.. Hic exauditus
gratias agit. Et primo confitetur beneficium. Secundo subjungit laudem, ibi, benedictus. In beneficio confitetur
totum quod ad se pertinet. Primo enim proponit meritum.
Secundo ostendit resuscitationis beneficium. Tertio resurgentis statum. Quarto exultationem. Quantum ad
meritum ejus consideremus ejus innocentiam: unde dicit: me autem suscepisti propter innocentiam. 1 Pet. 2:
peccatum non fecit. Psal. 25: ego autem in innocentia mea ingressus sum. Et ex hoc merito dicit se susceptum,
sive assumptum.
Non dicit hoc de assumptione in unitatem personae, quia illa assumptio non fuit ex meritis ipsius hominis
Christi, sed ex mera gratia: unde et spiritus sancti operatione facta est; sed hoc dicit de susceptione ab inferis,
qua surrexit. Psal. 3: tu autem, Domine, susceptor meus es. Et dicit, suscepisti, scilicet animam meam ab inferis;
et carnem de sepulcro. Sed qualiter susceptus est? numquid ad vitam mortalem, ut Lazarus? non; sed susceptus
est ad statum immortalitatis: unde dicit: et confirmasti me in conspectu tuo in aeternum, idest in statu
immortalitatis. Roman. 6: Christus resurgens ex mortuis jam non moritur.
Et adhuc plus: quia constituit eum ante conspectum suum. Hebr. 9: introivit in ipsum caelum, ut appareat vultui
Dei pro nobis. Et hoc in aeternum, idest semper.
|#9 Benedictus Dominus. Hic ponit laudem: et circa hoc duo facit. Primo ponit quaedam ex parte laudati;
secundo ex parte laudantis. Benedictus. Benedicere nihil aliud est quam dicere bonum. Aliter nos benedicimus
174

