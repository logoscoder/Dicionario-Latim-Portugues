non video? secundo ex interiori: mane est hora sanguinis, qua homo disponitur ad gaudium; vespere est hora
melancholiae, qua homo disponitur ad tristitiam. Tertio ex natura somni.
Somnus enim est quies animalium: unde tristitia per somnum quietatur. Mystice littera est plana: quia, ad
vesperum dominicae sepulturae fuit tristitia, quia adhuc fideles flebant mortem Christi.
Sed ad matutinum, propter nuncium resurrectionis, laetitia. Si ad totum genus humanum referatur, sic, ad
vesperum, idest peccatum primi parentis, tristitia; quia, ut habetur genes. 3, post meridiem vergente jam sole ad
occasum peccavit Adam. Et iste fletus non potest dici brevis, quia etiam post reparationem gratiae manent
reliquiae ejus. Sed in matutino, idest in Christo, laetitia. Vel vespere quando lux spiritualis incipit in homine
deficere, et tunc in eo est fletus; sed quando relucet in eo, tunc est gaudium: Psal. 5: mane astabo tibi, et videbo.
|#5 Ego autem dixi in abundantia. Supra gratias egit de beneficiis divinis, hic autem prosequitur totum ordinem
quomodo hoc sit adeptus. Ubi tria facit. Primo ponit processum suae directionis.
Secundo suum recursum ad orationem, ad te Domine clamabo. Tertio ostendit orationis exauditionem, ibi,
audivit Dominus. Secundum Glossam prima intelliguntur de Christo, et de quolibet homine.
Et primo exponamus quomodo intelliguntur de quolibet homine: Eccl. 10: initium omnis peccati superbia. Et
ideo in processu directionis primo ponitur praesumptio de se confidentium.
Secundo falsitas praesumptionis, ibi, Domine in voluntate. Tertio praesumptionis poena, ibi, avertisti faciem
tuam a me. Dicit ergo, ego dixi, idest corde praesumpsi, in abundantia, corporalis prosperitatis: non movebor,
idest non deficiam: Apoc. 18: sedebo regina etc.. Eccl. 11: in die bonorum ne immemor sis etc.. Vel in
abundantia, spiritualium bonorum, sicut Adam erat in Paradiso: Ezech. 28: plenus sapientia, perfectus decore in
deliciis. Et in hac abundantia dicunt, non movebor. Contra quod dicitur 1 corinth. 10: qui se existimat stare,
videat ne cadat. Falsitatem praesumptionis ostendit cum dicit, Domine in voluntate tua etc.. Decor hominis
temporaliter est prosperitas temporalis: ideo comparatur flori: isa. 40: omnis caro fenum. Hic autem decor de sui
natura non habet virtutem per mensuram, sicut habetur jac. 1: sicut flos feni pertransibit.
Exortus enim est sol cum ardore, et arefecit fenum, et flos ejus decidit, et decor vultus ejus deperiit: ita et dives
etc.. Sed unde habet virtutem et firmitatem et constantiam? certe, ex voluntate Dei. Et ideo dixi, sed
praesumptuose, quia non movebor. Sed non est ita; immo quamdiu tibi placuit, praestitisti decori meo virtutem.
Bene in perpetuum, quia haec sanctis in patria sunt aeterna; hic autem ad velle suum. Item decor potest accipi
pro virtute spirituali: Prov. Ult.: fortitudo et decor etc.. Hic etiam ex sui natura non est fortis: quia habemus hunc
decorem in vasis fictilibus, 2 Cor. 4, Luc. Ult.: sedete in civitate, donec induamini virtute ex alto. Et ideo dicit,
praestitisti decori meo virtutem, sed in voluntate tua: Rom. 9: cujus vult miseretur.
Et hoc probat per effectum: quia quando avertisti faciem tuam, perii. Dicitur autem Deus avertere faciem suam
ab homine, ut eum non videat, vel ut non videatur ab eo. Videt autem omnes simplici visione et notitia; sed
quosdam visione misericordiae: Ps. 24: respice in me, et miserere mei. Avertisti ergo faciem tuam a me, ne mei
miserearis. Et statim, factus sum conturbatus, vel spiritualiter incidendo in peccatum, vel temporaliter in
adversitatem. Vel, avertisti faciem tuam, ne videaris a me. Et hoc videtur sonare littera Hieronymi.
In adversis quibuscumque fortitudo hominis est habere oculos ad Deum: Psal. 76: memor fui Dei, et delectatus
sum. Avertisti ergo ne viderem. Et factus sum conturbatus. Sed si exponatur de Christo tunc in hoc, ego dixi, non
quidem praesumptuose, sed scientiae certitudine, in abundantia mea, idest virtutum et gratiarum: joan. 1:
vidimus gloriam ejus, gloriam quasi unigeniti a patre. Non movebor, a voluntate Dei: joan. 8: quae placita sunt
ei, facio semper. Et hoc, quia, praestitisti decori meo virtutem, scilicet faciendi miracula, et resistendi
adversariis: Rom. 1: praedestinatus est filius Dei in virtute. Et hoc patet: quia quando avertisti faciem tuam a me:
in passione: Psal. 21: Deus Deus meus, quare me dereliquisti, factus sum conturbatus, non in ratione, sed in
sensualitate: joan. 12: nunc anima mea turbata est.
|#6 Ad te. Consequenter recurrit ad orationem cum dicit, ad te Domine, clamabo etc.. Et primo ponit orationem.
Secundo assignat rationem, ibi, quae utilitas. Tertio ostendit orationis exauditionem, ibi, audivit Dominus. Circa
primum duo facit. Quia primo orat pro amotione mali. Secundo pro assecutione boni, ibi, et ad Deum meum
deprecabor, dicit ergo, ad te Domine clamabo, ut clamor intelligatur oratio quae fit ad remotionem mali, in
Christo passionis, in peccatore peccati, in homine adversitatis. Et ad Deum meum deprecabor.
Deprecatio est propter bonum dandum: Christo scilicet gloriam, peccatori gratiam, homini afflicto prosperitatem.
Vel clamor referatur ad afflictionem cordis, deprecatio ad assiduitatem orationis: jac.
Ult.: multum valet deprecatio justi assidua.
|#7 Deinde cum dicit, quae utilitas in sanguine.
Dupliciter assignat. Et primo in universali. Secundo in speciali, ibi, numquid confitebitur. Dicit ergo, quae
utilitas? si de Christo exponatur, in sanguine Christi maxima fuit utilitas: Matth. 26: pro multis effundetur in
remissionem peccatorum. Sed si cito resuscitatus non fuisset, sed ejus resurrectio fuisset dilata usque ad finem
mundi, nulla utilitas fuisset in eo, vel et jam si corpus ejus fuisset totaliter putrefactum. Sed numquid suffecit
passio ad salutem? sic. Sed si hoc non fuisset, scilicet quod non surrexisset, et cito, non fuisset credita ejus
111

