Tertio custodiam, cum dicit, in via hac, scilicet mandatorum, qua gradieris, firmabo super te oculos meos, idest
protegam te: 2 par. 16: oculi Domini contemplantur universam terram, et praebent fortitudinem his qui corde
perfecto credunt in eum.
|#8 Consequenter cum dicit, nolite, convertit se ad peccatores, ut ad poenitentiam redeant: et circa hoc duo facit.
Primo ponit monitionem.
Secundo comminationem, ibi, in camo. Dicit ergo: Deus dat homini intellectum, sed et intellectu excedit
animalia. Qui ergo indignum se reddit dono intellectus, comparatur animalibus; et ideo dicit, nolite fieri sicut
equus et mulus etc.. Secundum Glossam equus est animal superbum; mulus vero animal pigrum, unde non currit.
Illi sunt ergo sicut equi, qui per superbiam extolluntur: Hier. 8: omnes reversi sunt ad cursum suum quasi equus
impetu vadens ad praelium. Illi sunt sicut mulus, qui tarde ad viam Dei veniunt: Prov. 13: vult et non vult piger.
Vel per mulum intelliguntur luxuriosi.
Mulus luxuriosus est, tamen non generat: sic peccata luxuriae infructuosa sunt: Rom. 6: quem ergo fructum
habuistis tunc in illis in quibus nunc erubescitis? vel equus portat sessorem indifferenter, et mulus onus
quodcumque: peccatori duo imponuntur, sessor, scilicet diabolus, et onus, scilicet peccatum. Non ergo sitis sicut
equus, non discernens inter sessores, an scilicet Christus sit, vel diabolus. Nec sicut mulus, qui quodlibet onus,
scilicet peccatum, indifferenter portat.
|#9 Deinde cum dicit, in camo, ponitur comminatio.
Et primo per modum orationis. Secundo per modum praenunciationis, ibi, multa. Dicit ergo, in camo etc.. Sic
metaphorice. Si homo se habet sicut homo, Deus tractat eum sicut hominem, monitionibus et doctrinis; sed
quando recedit a dignitate hominis, tractatur sicut brutum animal, quod coercetur poenis et violentia, scilicet, in
camo et fraeno; quasi dicat, monui quod non fiant sicut equus et mulus: quod si non acquiescunt, fac eis sicut
equo et mulo, scilicet, in camo et fraeno maxillas eorum constringe, comprimendo scilicet loquacitatem, et
subtrahendo cibos, quibus utuntur ad voracitatem. Locutioni enim et gustui deservit maxilla: isa. 37: ponam
circulum in naribus tuis, et fraenum etc.. Vel, in camo et fraeno, idest in majori et minori tribulatione.
|#10 Secundo cum dicit, multa, praenunciat; et primo quid paratur malis: quia multa flagella: a Deo: Ps. 49:
arguam te, et statuam contra faciem tuam. A sua conscientia: Prov. 12: quasi gladio pungitur conscientiae. A
potestate: Rom. 13: vindex est in iram ei qui male agit: Prov. 26: flagellum equo, et camus asino, et virga in
dorso imprudentium. Secundo quid paratur bonis. Sperantem etc.. Misericordia potest esse nominativi casus, ut
sic intelligatur quod ipsum misericordia circumdabit qui sperat in Domino. Vel potest esse ablativi casus, ut
intelligatur quod Dominus misericordia sua circumdabit sperantem in se. Et hoc est quando undique subvenit in
miseriis hominum: Ps. 102: qui coronat te in misericordia etc.. Ultimo concluditur Psalmus gratiarum actione,
cum dicit.
|#11 Laetamini. Haec est autem consuetudo in Psalmis poenitentialibus, quod incipiunt in luctu, et finiunt in
laetitia: quia hoc facit poenitentia. In hac autem conclusione hortatur justos et rectos ad bonam operationem, et
rectam intentionem, dicens, laetamini in Domino et exultate justi; quasi dicat: duo sunt necessaria homini:
scilicet recta operatio: et hoc facit justitia: et recta intentio: et hoc facit laetitia. Dicit ergo, laetamini justi, et
exultate. Secundum Glossam, laetari est tacita suavitate gaudere; exultare vero est concitati animi fervore
gaudere. Unde exultatio provenit ex interiori gaudio. Sed in quo? in Domino, inquit, non in mundo: Phil. 4:
gaudete in Domino, iterum dico gaudete.
Sequitur, et gloriamini omnes recti corde.
Recti corde sunt, qui conformant voluntatem suam voluntati divinae: hi habent gloriari in Deo: 2 Cor. 10: qui
gloriatur, in Domino glorietur.

|+32 Pars 32
|#1 Titulus non est novus. Est enim, in finem Psalmus David. In Psalmo praecedenti egit Psalmista de sui
justificatione; in hoc autem agit de dignitate justorum: et circa hoc duo facit. Quia primo exhortatur justos ad
spiritualem laudem. Secundo exprimit eorum dignitatem, ibi, beata gens. Circa primum duo facit. Primo enim
exhortatur ad spiritualem jucunditatem et laudem. Secundo assignat rationem gaudii et laudis, ibi, quia rectum
est.
Circa primum duo facit. Primo enim exhortatur ad jucunditatem et laudem. Secundo modum eorum exponit, ibi,
confitemini Domino etc.. Circa primum duo facit. Ponit enim primo exhortationem.
Secundo assignat ejus rationem, rectos decet collaudatio.
Dixerat enim, dixi, confitebor... Et tu remisisti...

122

