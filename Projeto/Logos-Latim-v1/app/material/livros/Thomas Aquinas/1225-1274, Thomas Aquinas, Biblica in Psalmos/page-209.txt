Oseae 6: misericordiam volo, et non sacrificium. Vel, qui ordinant testamentum etc. Idest qui in sacrificiis quae
Deo exhibent, habent respectum ad testamentum Dei, quia aliqui referunt bona quae faciunt ad aliud, ut in ipsum
congregentur. 1 Cor. 10: omnia in gloriam Dei facite. Annuntiabunt caeli. Officium apostolorum est annuntiare;
et hi designantur per caelos. Unde, caeli, idest apostoli, annuntiabunt, justitiam Dei. Et dicuntur caeli, quia ipsi
eminent omnibus choris sanctorum, et illuminant totam ecclesiam. Psal. 18: caeli enarrant gloriam Dei.
Annuntiabunt autem, quoniam Deus judex est, per doctrinam instruendo. Act. 10: ipse est qui constitutus est a
Deo judex vivorum et mortuorum.
Instruunt ergo de futuro judicio. 2 Cor. 5: omnes nos manifestari oportet ante tribunal Christi.
Alio modo nuntiabunt per judicis auctoritatem promulgantes sententiam contra malos, quando sedebunt super
sedes duodecim, ut dicitur Matth. 19.
|#4 Audi. Hic agit de discrepatione judicii. In discrepatione judicii tria sunt necessaria. Unum requiritur ex parte
nostra. Aliud ex parte Dei. Tertium est ipsa discrepatio. Ex parte nostra requiritur auditus non solum exterior
corporalis, respectu eorum quae audiuntur corporaliter, sed etiam interior.
Eccl. 6: si dilexeris audire etc. Et ideo dicit, audi, idest etiam interius attende. Matth. 13: qui habet aures
audiendi, audiat. Populus meus, quia qui non est de populo suo, non audit eum. Joan. 6: omnis qui audit a patre
meo. Item ibidem 8: propterea vos non auditis, quia ex Deo non estis. Ex parte Dei requiritur locutio et
testificatio; et ideo dicit, et loquar; Israel, et testificabor tibi. Est autem duplex locutio Dei. Una est exterior per
praedicatores. Hebr. 1: olim Deus loquens patribus in prophetis. Alia est interior per inspirationem.
Psal. 84: quid loquatur in me etc.. Item testificatio est duplex. Una est per miracula. Joan. 5: opera quae ego facio
testimonium perhibent de me. Alia per testes. Isa. 44: vos testes mei.
Act. 1: eritis mihi testes etc.. Et sic ista possunt esse verba Christi populum instruentis. Audi populus meus, et
loquar; Israel, et testificabor tibi, per miracula. Joan. 5: opera quae dedit mihi pater ut perficiam. Item, ibid.:
scrutamini Scripturas et ideo loquar per miracula et per Scripturas, idest apparebit quod ego vera loquor, et quod
verus sum per Scripturas. Et quid testificabor? Deus Deus tuus ego sum, scilicet singulariter. Exod. 20: ego
Dominus: et dicit, sum, propter aeternitatem, quia non declinat nec in praeterito nec in futuro.
Et dicit, Deus tuus, quia de semine Abrahae.
Rom. 9: ex quibus Christus est secundum carnem.
|#5 Non in sacrificiis tuis arguam te. Hic agit de ipsa disceptatione; et circa hoc tria facit. Primo reprobat vetus
sacrificium; secundo inducit sacrificium novum, ibi, immola Deo; tertio ab hoc sacrificio repellit malos, ibi,
peccatori. Sacrificia sunt protestationes fidei; et ideo praemissurus de vultu Dei, praemittit de fide unius Dei. Et
primo proponit intentum; secundo assignat rationem. Dicit ergo: veniam et judicabo, et, non arguam te de
sacrificiis tuis, quae non omisisti.
Sed contra. Qui tunc omisisset, errasset; sed pro omni errato adducetur in judicium, ut dicitur Eccl. 12.
Dicendum, quod homo arguit, quando non facit voluntatem superioris. Voluntas autem Dei est sanctificatio
vestra. 1 thessalonic. 4.
Haec autem sacrificia non conferunt ad sanctitatem vestram; et ideo non sunt per se volita a Deo, sed prout sunt
signa alterius; et ideo dicit Oseae 6: misericordiam volo, et non sacrificium; et prout sunt signa interioris virtutis,
et ideo de virtutibus arguuntur per se, quas non exercuerunt, non de sacrificiis. Rationem manifestat. Primo ex
parte eorum; secundo ex parte sua; unde dicit, holocausta tua in conspectu meo sunt semper; quasi dicat: non
arguam te de sacrificiis, quia promptus es ad sacrificia carnalia offerenda, quia libenter offerebant sacrificia
propter hoc quod delectabantur in eis in conviviis. Isa. 22: ecce gaudium immolare victimas etc.. Vel aliter, non
arguam te in sacrificiis, carnalibus, quia holocausta tua, scilicet spiritualia, in conspectu meo sunt semper, idest
mihi placent. Et haec sunt, sicut Gregorius, quando totum Deo offertur, scilicet qui seipsum offert, et totum quod
habet, et sic expendit in Dei servitio.
Ex parte Dei manifestat rationem cum dicit, non accipiam de domo tua vitulos. Ratio quare non arguam te de
sacrificiis, est, quia quae non quaero principaliter, non principaliter arguo de eis. Duo erant principalia sacrificia,
vitulus et hircus. Lev. 4. Et haec duo ostendit se non accipere, idest acceptare de domo carnalium, de gregibus
tuis, scilicet carnalibus, accipiam, idest acceptabo, hircos. Mich. 6: numquid placari potuit Dominus in millibus
arietum? quoniam meae sunt omnes ferae sylvarum. Probat quod dixit, scilicet quod nec vitulos nec hircos
approbat; et quod si indigeret, non acciperet de domo sua. Nullus petit aliquid quod sit in potestate sua; omnia
autem quae isti offerebant, erant in potestate Dei. Tria offerebantur in veteri testamento: animalia quadrupedia,
aves et fructus, scilicet primitias, et panes. Quantum ad primum dicit, omnes ferae sylvarum meae sunt.
Quadrupedia in duo genera dividuntur: quia quaedam sunt silvestria, et quaedam domestica: et licet silvestria
non offerantur, tamen enumerat ea ut magis appareat quod etiam domestica sunt sua. Mystice autem per ista
animalia possunt designari diversa genera personarum; unde dicit, ferae, idest infideles, jumenta, idest fideles,
boves in montibus, idest apostoli, omnia mea sunt.
Quantum ad secundum dicit, cognovi omnia volatilia caeli, idest ista subsunt meae providentiae.

209

