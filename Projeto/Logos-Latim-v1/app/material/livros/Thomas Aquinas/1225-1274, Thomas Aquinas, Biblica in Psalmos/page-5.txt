secundum Gregorium, quidam condemnabuntur et non judicabuntur, ut infideles: quidam non judicabuntur nec
condemnabuntur, scilicet apostoli et viri perfecti: quidam judicabuntur et condemnabuntur, scilicet mali fideles.
Sic ergo fideles non resurgent in judicio discussionis, ut examinentur.
Joan. 3: qui non credit, jam judicatus est. Peccatores vero non resurgent in consilio justorum, ut scilicet
judicentur, et non condemnentur.
Deinde ratio redditur quare hujusmodi non resurgent in judicio: quoniam novit etc.. Et proprie loquitur: quia
quando aliquis scit quod perditum est, reparatur; quando vero nescit, non reparatur. Justi autem per mortem
dissolvuntur, sed tamen Deus novit eos. 2 Tim. 2: cognovit Deus qui sunt ejus, novit scilicet notitia
approbationis, et ideo reparantur; sed quia non novit viam impiorum notitia probationis, ideo iter impiorum
peribit. Ps. 118: erravi sicut ovis quae periit: quaere servum tuum, Domine, quia mandata tua non sum oblitus.
Ps. 34: fiant viae illorum tenebrae et lubricum etc..

|+2 Pars 2
|#1 Praemisso Psalmo, in quo quasi universaliter descripsit statum et processum humani generis, in hoc procedit
ad materiam propriam, scilicet tribulationes suas signantes tribulationes Christi: et circa hoc tria facit. Primo
implorat divinum auxilium contra tribulationes imminentes orando. Secundo gratias agit exauditus, et hoc in
octavo Psalmo: Domine Dominus noster, quam admirabile est nomen tuum in universa terra? tertio ostendit
fiduciam inde conceptam, et hoc in decimo Psalmo: in Domino confido: quomodo dicitis animae meae,
transmigra in montem sicut passer. In tribulationibus autem potest homo duo petere. Primo petit ut liberetur.
Secundo, ut hostes deprimantur; et hoc facit in septimo Psalmo: Domine Deus meus in te etc.. Circa primum duo
facit. Primo implorat auxilium contra tribulantes. Secundo contra decipere molientes, et hoc in quinto Psalmo:
verba mea.
Circa primum tria facit. Primo commemorat machinationes insurgentium contra ipsum. Secundo implorat
auxilium contra jam insurgentes, et hoc in tertio Psalmo: Domine quid multiplicati. Tertio confidens se
exauditum, invitat alios ad confidendum de Deo; et hoc in quarto Psalmo: cum invocarem.
Sed attendendum est, quod totus iste Psalmus nihil continet de oratione, sed de malitia insurgentium. Circa quem
Psalmum in generali sciendum est, quod de eo fuit duplex opinio. Quidam enim dixerunt, quod idem est cum
primo Psalmo: et haec fuit Gamalielis. Et propter hoc dicebant, quod sicut ille Psalmus: beatus vir qui etc.; ita
iste quasi pars ipsius finit: beati omnes qui confidunt in eo, ut sit quasi circularis. Sed contra hoc sunt duo. Primo
quia sic non essent centum quinquaginta Psalmi. Sed ad hoc respondetur, quia addunt unum qui invenitur in
pluribus Psalteriis: et incipit, pusillus eram etc.. Et secundo, quia in Hebraeo Psalmi secundum ordinem
literarum ordinantur, ut quotus sit Psalmus statim occurrat: nam in primo est aleph, ad designandum quod sit
primus; in secundo est beth, ut designetur quod sit secundus; in tertio est gimel, et sic est in aliis. Quia ergo beth,
quae littera est secunda in ordine alphabeti, ponitur in principio hujus Psalmi, patet quod est secundus Psalmus,
et hoc tenet Augustinus. Dicendum est ergo, quod Psalmus iste in ordine Psalmorum est secundus, sed primus in
titulo: et hic est titulus ejus. Psalmus proprie dicitur a Psalterio, quod est quoddam instrumentum decachordum,
quod manu tangitur: unde dicitur a psallere, quod est manu tangere, et habet tactum a superiori: unde Psalmus
proprie dicitur canticum, quod David cantabat, vel cantari faciebat ad Psalterium. Mystice autem per
decachordum Psalterium signatur lex Dei, quae in decem praeceptis consistit, et oportet quod tangatur manu,
idest bona operatione, et a superiori, quia praecepta sunt implenda propter spem aeternorum, alias tangeretur ex
inferiori. Est ergo Psalmus David, quia ab eo compositus, et de regno ejus in figura regni Christi agit. Per David
enim Christus convenienter significatur, quia David dicitur manu fortis, et Christus Dei virtus, 1 Cor. 1.
Dicitur etiam David aspectu desiderabilis, et Christus splendor gloriae, Heb. 1: ipse est in quem desiderant
Angeli prospicere, 1 Pet. 1.
Quare fremuerunt gentes, et populi meditati sunt inania? Psalmus iste dividitur in duas partes. In prima narratur
machinatio molientium contra regnum David et Christi. In secunda ponitur eorum repressio, ibi, qui habitat in
caelis irridebit eos.
Circa primum tria facit. Primo narrat machinantium rebellionem. Secundo contra quem machinatur.
Tertio propositum machinantium. Secundum ibi, adversus Dominum. Tertium ibi, dirumpamus vincula eorum.
Primo ergo historialiter sciendum, quod quando populus molitur rebellionem, primo surgit murmur in populo,
post accedit auxilium magnatum ad perficiendum. Primo ergo ponit conatum populi murmurantis. Secundo
auxilium magnatum, ibi, astiterunt reges terrae, et principes convenerunt in unum. In populo autem sunt quidam
minus habentes de ratione, qui sunt impetuosi: quidam plus, qui cauti dicuntur. Primi non moventur sensu ad
rebellandum, sed magis impetu; et ideo dicit de his, fremuerunt, quod est bestiarum: Prov. 19: sicut fremitus
leonis, ita et regis ira. Secundi moventur consilio; et ideo de his dicit: meditati sunt inania. Quia vanae sunt
cogitationes hominum, Psal. 93. Populus est multitudo hominum juris consensu sociata. Et ideo Judaei dicuntur
populus, quia cum lege et sub lege Dei sunt. Alii dicuntur gentes, quia non sunt sub lege Dei. Vel ad litteram. In
regno David erant gentes subjugatae, et Judaei fideles; et utrique moliebantur contra eum; ideo dicit: quare
5

