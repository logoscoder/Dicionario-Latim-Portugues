Secundo mittentur in supplicium aeternum: et hoc est quod dicit, et deducantur in infernum: Ps. 48: sicut oves in
inferno positi sunt, mors depascet eos. Tertio obmutescent; unde dicit, muta fiant labia dolosa: Ps. 106: omnis
iniquitas oppilabit os suum.
Sed contra. Immo erunt loquentia: Apoc. 16: blasphemaverunt Deum etc.. Item ingemiscent: Sap. 5: gementes
prae angustia spiritus, et dicentes etc..
Respondeo. Dicendum quod obmutescent a verbis superbiae et doloris illati sanctis.
|#15 Secundo, cum subdit, quae, assignat triplex illorum peccatum: et praecipue oris: quod ex tribus aggravatur:
scilicet ex persona contra quam dicitur, ex eo quod dicitur, et ex radice ejus quod dicitur. Quantum ad primum
dicit, adversus justum, quod pejus quam si contra peccatorem; quasi dicat: illa obmutescent quae modo
loquuntur, de eo quod dicunt, quia injustitiam dicunt et falsa: Ps. 35: verba oris ejus iniquitas et dolus. Ex radice
vero, quia aliquid aliquando dicitur contra virum justum ex ignorantia et deceptione; sed si ex prava radice
procedit, tunc est malum. Et haec prava radix est duplex: scilicet superbia et abusio: Prov. 2: ubi fuerit superbia,
ibi erit et contumelia.
Item abutuntur bonis sibi datis; quia data sunt eis ut humilientur, et ipsi inde extolluntur.
Hieronymus habet, et despectu, quia stulte alios contemnunt. Et haec est abusio, quia non utitur justo ut debet
contemnendo ipsum.
|#16 Quam. Psalmista supra praemisit tribulationem et orationem; hic autem accedit ad gratiarum actionem,
tamquam exauditus. Ubi duo facit.
Primo commemorat universaliter beneficia, quae Deus humano generi et sanctis confert. Secundo prorumpit ad
gratias, ibi, benedictus Dominus, quoniam etc.. Et circa primum duo facit. Primo enim ostendit Dei
misericordiam quantum ad dona collata sanctis. Secundo quantum ad mala a quibus tuetur eos, ibi, abscondes
eos. Circa primum duo facit. Ostendit enim primo praeparationem bonorum.
Secundo eorum adimpletionem, ibi, perfecisti eis. Dicit ergo, quam magna etc.. Dulcedo in spiritualibus
transumptive dicitur: sicut enim dulcedo corporalis delectat gustum carnis, ita quod mentem delectat interius,
dicitur dulcedo. Contingit autem quandoque quod gustus carnis non bene dispositus delectatur in corrupto
sapore, et tunc falso delectatur: sic affectus hominis quando non est bene ordinatus, delectatur in re quae non
vere est delectabilis: sed si bene sit dispositus, delectatur in vero bono, scilicet divino. Et ideo bonitas
substantialis Dei dicitur dulcedo Dei: Sap. 16: substantiam tuam et dulcedinem tuam quam in filios habes
ostendebas. Vel dulcedo Dei dicitur eo modo quo aliquis dicitur amarum habere affectum, quando scilicet cogitat
quomodo alios contristet: Eph. 4: omnis amaritudo tollatur a vobis. Ergo per contrarium dulcedo animi, quando
proponit alios consolari. Unde dulcedo Dei propositum dicitur quo vult omnes homines salvos fieri, 1 Tim. 2:
gustate et videte quoniam suavis est Dominus; Psal. 33, item dulcis et rectus Dominus. Ps. 24. Et quocumque
modo dulcedo dicatur, continet delectationem: quia quamvis sit una et simplex in se, tamen est radix et fons
omnis bonitatis. Et ideo quidquid delectat in mundo, totum est in Deo; ut sapientia, veritas, honores, excellentia,
voluptas, et omnia hujusmodi in excessu sunt ibi. Et ideo dicit, quam magna multitudo, superexcedens secundum
magnitudinem, infinite a nobis incomprehensibilis. Item similiter multitudo quantum ad dulcedinem effectus;
quia quidquid homini potest provenire, totum est ex dulcedine bonitatis Dei: Sap. 12: o quam suavis est Domine
spiritus tuus in nobis. Isa. 54, ubi agitur de multitudine justorum: multi filii desertae etc.. Quod vero ait, quam
abscondisti etc.
Dupliciter potest intelligi. Uno modo: quod Deus abscondit se ab eis ut non cognoscant eum, ut scilicet crescat
eorum desiderium. Alio modo, quod in abscondito reposuisti ut timentes te habeant eam: et hoc melius; quasi
dicat: in abscondito reposuisti propter eos. Et quare? quia illa dulcedo non est in sensibilibus bonis quae
manifesta sunt nobis, sed est in invisibilibus; et non in rebus creatis, sed in invisibilitate ipsius Dei: Apoc. 2:
vincenti dabo manna absconditum: 1 Cor. 2: oculus non vidit, nec auris audivit, nec in cor hominis ascendit,
quae praeparavit Dominus diligentibus se. Praeparatio ergo bona est in abscondito; sed consummatio et expletio
est manifesta; unde subdit, perfecisti eis etc.. Inter illam praedestinationem et ejus effectum, ejus scilicet qui est
in gloria, in medio est status gratiae, qui est inchoatio gloriae: et hac praetermissa tendit ad perfectum et dicit,
perfecisti, idest perficies, et incepisti perficere id absconditum: 1 Cor. 13: cum venerit quod perfectum est,
evacuabitur etc.. Sed quibus? eis qui sperant in te, ad quos perveniet haec perfectio, non ad eos qui in seipsis
confidunt: Rom. 5: gloriamur in spe gloriae filiorum Dei.
Sed tunc non erit abscondita, immo erit in conspectu filiorum hominum: quia illam gloriam omnes videbunt,
boni et mali: Rom. 8: existimo quod non sunt condignae passiones hujus temporis ad futuram gloriam quae
revelabitur in nobis: Sap. 5: videntes mirabuntur in subitatione etc. Usque quomodo computati sunt inter filios
Dei, et inter sanctos sors illorum est.
Vel, filiorum, idest sanctorum qui plene videbunt: Ps. 106: videbunt recti etc.. Vel, qui sperant in te, et hanc
manifestant in conspectu filiorum hominum: Rom. 1: non enim erubesco evangelium.
|#17 Deinde cum dicit, abscondes, ostendit beneficia Dei in sanctos, per liberationem a malo.
117

