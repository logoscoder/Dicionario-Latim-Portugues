|#21 Exurge. Supra Psalmista diligenter prosecutus ordinem humanae iniquitatis; hic quasi zelo ductus et
exclamans implorat auxilium contra hujusmodi nequitiam. Et primo implorat auxilium. Secundo inducit
orationes et exauditiones. Tertio praenuntiat suam exauditionem. Secundum, ibi, ne obliviscaris.
Tertium, ibi, contere. Et petit unum, et aliud praesupponit: petit quod surgat, exurge. Videtur dormire Dominus
quando patitur bonos affligi; surgit, quando liberat: isa. 53: consurge consurge, induere fortitudine tua sion:
supponit divinam potentiam, exaltetur manus tua, in potentia: et loquitur ad similitudinem percutientis irati
quando vult percutere hostem qui sublevat manum: Eccl. 36: alleva manum tuam super gentes alienas, ut videant
potentiam tuam. Isa. 26: exaltetur manus tua ut non videant. Videant etc..
Et confundantur zelantes populi. Rationes ponit, ne obliviscaris. Et nota quod quia iste Psalmus est factus contra
peccatores persequentes justos, semper ponit ex una parte malitiam peccatorum, et ex alia justorum afflictionem.
Ponit ergo primo rationes. Secundo ostendit eas efficaces, vide quoniam etc.. Et ponit duas rationes: unam ex
parte justorum; et aliam ex parte malorum, ibi, propter quid irritavit? dicit ergo et exaltetur, quia alias videbitur
verum quod mali dicunt, te esse oblitum pauperum: isa. 49: numquid potest oblivisci mulier infantem suum, ut
non misereatur filio uteri sui? et si illa oblita fuerit, ego tamen non obliviscar tui: Ps. 136: adhaereat lingua mea
faucibus meis, si non meminero tui. Alia ratio ex parte malorum qui gravius peccant si non puniantur: Eccl. 8: et
quia non cito profertur contra malos sententia etc.. Et ideo dicit propter quid; quasi dicat, propter hoc peccando
Deum irritant impii, quia non credunt ab eo requiri per poenas: job 22: circa cardines caeli perambulat, nec
nostra considerat: et dicis quid novit Deus; et quasi per caliginem judicat: Ezech. 9: dereliquit Deus terram.
|#22 Vides. Fortificat rationes. Primo secundam, dicens, tu solus vides laborem quem inferunt mali bonis, ut ex
hoc tradas, idest in posterum, eos in manus tuas, idest justitiae tuae, qui modo habes eos in manibus potestatis
tuae, et modo justitiam non exerces. Hoc autem ignorant peccatores: quia ratio providentiae tuae eis ignota est:
job 11: videns iniquitatem nonne considerat? item ibidem 12: apud ipsum est fortitudo et sapientia, ipse novit
decipientem et eum qui decipitur: et adducit consiliarios in stultum finem, et judices in stuporem: Rom. 11:
incomprehensibilia sunt judicia ejus. Vel, in manus tuas, idest filii tui: joan. 13: sciens quod omnia tradidit ei
pater in manus. Vel secundum Augustinum hic versus dictus est ex parte impiorum quod dixit in corde suo non
requiret, scilicet Deus. Et iterum dixit, quoniam vides tu laborem. Praelatus aliquando videt culpam subditi, et
non punit timens laborem, vel etiam poenam a punito; et ideo dicit, impius dixit: o Deus non punis: quia non te
sequitur labor et dolor. Sed prima est melior littera.
|#23 Tibi. Hic confirmat primam rationem; quasi dicat: non debes oblivisci, quia tibi derelictus est pauper, unde
ad te spectat cura de eo. Isa. 52: gaude et laetare simul deserta hierusalem: quia consolatus est Dominus populum
suum. Omnes qui nihil habent in mundo nisi solum Deum, auxilium eorum ad Deum solum spectat; 2 Paral. 20:
cum ignoremus quid agere debeamus, hoc solum habemus refugii ut oculos nostros dirigamus ad Deum. Sed
signanter loquitur: homines enim in mundo isto defendunt se quandoque per divitias. Ps. 48: qui confidunt in
virtute sua, et in multitudine divitiarum suarum gloriantur.
Quandoque per consanguineos et amicos et defensores; sed qui non habent ista, derelinquuntur Deo, et ideo dicit,
tibi enim derelictus est pauper: job 36: eripiet pauperem de angustia sua. Item ibidem 3: flebam quondam super
eo qui afflictus etc.. Thren. Ult. Pupilli facti sumus absque patre: Ps. 87: sicut homo sine adjutorio. Et si sic de
paupere ex necessitate; multo magis de paupere ex spiritu: et hoc quantum ad primum. Quantum ad secundum
dicit, orphano tu eris adjutor, qui non habet defensorem: Ps. 67: patris orphanorum et judicis viduarum. Item 26:
quoniam pater meus et mater mea dereliquerunt me, Dominus autem assumpsit me.
|#24 Contere. Hic annuntiat suam exauditionem. Et primo quantum ad peccatores. Secundo quantum ad
pauperes, ibi, desiderium pauperum etc.. Circa primum duo facit. Primo annuntiat cessationem potestatis
malorum, qua mala inferebant. Secundo cessationem ipsorum malorum. Quantum ad primum dicit, contere
brachium peccatoris, qui contra Deum peccat: isa. 14: contrivit Dominus brachium, sive baculum, impiorum,
virgam caedentium populos etc.? et maligni, qui peccat contra proximum: Ps. 36: brachia peccatorum
conterentur etc.. Job 38: auferetur ab impiis lux sua, et brachium eorum confringatur. Sed quandoque contingit
quod aliquis tyrannus facit malitiam, et licet ipse consumatur, in malitia durat. Sed non ita: quia quaeretur
peccatum illius, et non invenietur: idest opus peccati illius actu transit, sed non reatus: et poena peccatoris manet.
Vel quaeretur peccatum illius et non invenietur, in mundo. 1 Mach. 2: hodie extollitur, et cras non invenietur.
Aliquando Deus permittit aliquos peccare propter bonum quod inde elicit: sicut ex ira tyranni passio vel patientia
martyrum: et ideo hic invenitur locus malorum; sed tunc non invenietur habere peccatum aliquam utilitatem. Sed
quomodo fiet hoc? quia regnum Dei auferri non potest, ideo ab eo impii conterentur, Dominus regnabit in
aeternum, quod comprehendit omnia saecula, et in saeculum saeculi, idest aeternaliter. Vel in saeculum, quod
succedit saeculo: Dan. 4: potestas ejus potestas aeterna quae non auferetur, et regnum ejus quod non
corrumpetur, et vos impii peribitis de terra ista viventium: Ps. 1: tamquam pulvis quem projicit ventus a facie

35

