lumine gratiae. Sed adhuc infirmitas carnis restat; et ideo dicit, insuper adhuc increpuerunt me renes mei, idest
infirmitates meae, scilicet culpae, vel peccata. Et hoc, usque ad noctem, idest usque ad mortem, increpuerunt me
renes mei, idest reprehensibilem me ostenderunt. Alia littera, quia in renibus incentivum luxuriae sedem habet, et
sic delectationem tentando molestat. 2 Cor. 12: ne magnitudo revelationum etc..
Sed in Christo non sunt infirmitates culpae, vel infectionis, quia caro ejus non repugnat adversus spiritum; et
ideo intelligitur solum de poena. Heb. 4: tentatum per omnia, quantum ad infirmitates corporales. Sed si de nobis
intelligatur, dicendum quod homo qui donum intellectus habet, vel gratiam, dicat adhuc cum apostolo, Rom. 7:
video aliam legem in membris meis repugnantem legi mentis meae. Vel renes, idest Judaei sibi conjuncti, usque
ad noctem, idest usque ad passionem, sive usque ad passibilitatem carnis. Et quia caro timebat passionem, ego in
illa passione, providebam Dominum, erectis oculis in caelum, non in mundo.
Providentia est praevisio rerum fiendarum in futuro; sed visio sive conspectus est rerum praesentium.
Sed si adhuc tales renes impugnant, non est timendum, quia paratum habet auxilium Dei. Et ideo primo ponit
recordationem auxilii, dicens, providebam Dominum etc. Quando scilicet increpuerunt me renes mei. Ps. 24:
oculi mei semper ad Dominum quoniam etc.. Et hoc ideo quia a dextris est mihi ne commovear, non ad
sinistram.
Prov. 3: Dominus erit in latere tuo, et custodiat pedem tuum ne capiaris. Isa. 50: stemus simul etc.. Propter hoc
laetatum est cor meum. 1 Reg. 2: exultavit cor meum in Domino. Ps. 63: laetabitur justus in Domino etc.. Et
exultavit lingua mea etc., exterius, cum exteriori gaudio prorumpit in laudem vocis. Isa. 12: cantate Domino
quoniam magnifice fecit. Psal. 80: exultate Deo etc..
|#7 Insuper. Hic enumerat beneficia speranda.
Primo quantum ad resurrectionem carnis; secundo quantum ad animam, ibi, notas. Prima in duo.
Primo ponit spem resurrectionis; secundo modum, ibi, quoniam non derelinques. Dicit ergo, dedisti mihi
intellectum, et astitisti mihi homini, sed insuper et caro mea requiescet in spe, resurrectionis.
Ps. 3: ego dormivi, et soporatus sum, et resurrexi.
Et etiam habebit caro mea spem in resurrectione.
Sap. 3: spes illorum immortalitate plena est. Ratio, quia resurrectio requirit unionem corporis et animae; et ideo
non debuit anima conjuncta divinitati remanere in inferno; sed tamdiu debebat ibi stare, donec probaretur veritas
humanitatis, et verae carnis: nec plus decebat relinqui in inferno, ubi descenderat ad liberandum sanctos.
Eccl. 24: penetrabo omnes inferiores partes terrae, et inspiciam omnes dormientes, et illuminabo omnes etc..
Item ex parte corporis, quia nec dabis sanctum, idest corpus meum a te sanctificatum, videre corruptionem, idest
putrefactionis, vel resolutionis, quam non est passus; sed mortis corruptionem passus est. Beneficia quae
pertinent ad animam commemorat, cum dicit, notas.
Hoc refertur ad Christum pro membris suis, et haec sunt documenta et praecepta, quae sunt via in beatitudinem.
Prov. 7: serva mandata mea, et vives; et ideo dicit, notas mihi fecisti vias vitae. Secundo commemorat
beneficium: ubi tria dicit. Primo plenam Dei visionem, adimplebis me laetitia cum vultu tuo, idest videbo vultum
tuum. 2 Cor. 13: nunc cognosco ex parte, idest imperfecte, tunc cognoscam facie ad faciem. Plenam laetitiam:
joan. 16: ut gaudium vestrum plenum sit: quia delectationes indeficientes, quia, in dextera tua usque in finem.
Isa. 51: laetitia sempiterna super capita eorum, gaudium et laetitiam obtinebunt: et fugiet ab eis dolor et gemitus.
Prov. 3: longitudo dierum in dextera ejus, et in sinistra illius divitiae et gloria.

|+16 Pars 16
|#1 Supra describit Psalmista divinam justitiam, et ostendit quod eam servabat; hic proponit orationem in qua
petit exaudiri, propter justitiam.
Titulus, oratio David. Et est primus Psalmus qui intitulatur ab oratione, quia hujusmodi totaliter est oratio; et
ideo ab oratione incipit, quia inter tribulationes singulare refugium est oratio.
Psalm. 108: pro eo ut me diligerent, detrahebant mihi, ego autem orabam. Dividitur ergo Psalmus iste in duas
partes. In prima orat pro stabilitate propria; in secunda petit liberationem a malo, ibi, ego clamavi. Circa primum
duo facit. Primo petit exaudiri; secundo proponit petitionem suam, ibi, de vultu tuo. Considerandum est autem,
quod in exauditione sit triplex gradus.
Primo ille cui fit petitio, audit verba.
Secundo attendit sensum. Tertio implet petitum.
Primo ergo petit ut exaudiatur, dicens, exaudi etc.. Dan. 9: exaudi, Domine Deus, orationem servi tui. Secundo in
exauditione ponit meritum petentis; et ideo dicit, justitiam meam: quasi dicat: in me est meritum ut exaudias.
Glossa: justitia habet vocem apud Deum, qua penetrat caelum: jac. Ult.: multum valet deprecatio justi assidua:
joan. 9: peccatores Deus non audit: sed si quis Dei cultor est, hunc Deum exaudit.
Secundo petit quod intendat ad sensum orationis, intende deprecationem meam. Glossa dicit: deprecationem,
quae est pro malis amovendis.
48

