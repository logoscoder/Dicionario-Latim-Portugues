Contra: nomen Judae est in memoria.
Dicendum, quod homines non intendunt nomen magnificare in malo, sed in bono; sed nomen Judae manet in
malo. Prov. 10: nomen impiorum putrescit. Hieronymus dicit quod quidam ignotus, ut in memoria esset,
combussit templum; et sic in malo remanet nomen malorum.
|#6 Inimici. Hic exponit quomodo periit: et duo facit.
Primo assignat causam quare periit. Secundo modum, ibi, periit memoria. Causa quare periit, est, quia periit illud
unde sibi voluit facere nomen.
Quandoque scilicet aliqui faciunt sibi nomen ex potentia militari et bellorum: unde Gen. 6: hi sunt potentes a
saeculo viri famosi. Aliquando aedificando civitatem: Eccl. 40: aedificatio civitatis confirmabit nomen, et super
hanc mulier immaculata computabitur: sicut nomen Romuli per Romam; sed Dominus destruxit utrumque.
Frameae, scilicet gladii, inimici, scilicet hominis, defecerunt in finem: Psal. 73: ibi confregit potentias.
Civitates eorum destruxisti: isa. 1: terra vestra deserta, civitates vestrae succensae igni.
Hic inimicus specialiter diabolus: Matth. 13: inimicus homo hoc fecit. Framea ejus, tentationes. Civitates, mala
consilia, quibus utitur ad pervertendum bonos.
|#7 Periit. Hic ponitur modus quo periit: dupliciter exponitur hoc. Periit, idest simul pereunt memoria et sonitus
eorum. Mali sonitum faciunt concutiendo regna, destruunt civitates: Ezech. 31: omnes traditi sunt in mortem ad
terram ultimam in medio filiorum hominum ad eos qui descendunt in lacum. Vel impii, quando quis malus homo
destruitur, sed non sine magno tumultu: quia oportet aliquam tribulationem pati: ut patet Matth. 9, quando
diabolus exivit clamans et multum discerpens.
Littera Hieronymi habet, periit memoria cum impiis, quia nihil boni fecerunt unde memoria eorum maneret in
bono: Eccl. 6: frustra venit, et pergit ad tenebras, et oblivione delebitur nomen ejus. Et Dominus in aeternum
permanet.
Hic ponit auctoritatem facientis; et tangit sex conditiones circa judicium Dei. Primo quod non est momentaneum,
sed aeternum. Aliorum potentatus, vita brevis: ideo Psalmista dicit, Dominus in aeternum permanet.
Hieronymus: sedet quasi ad judicium Dominus. Item dicit quod semper promptum est, aliorum non sic est: unde
dicit, paravit in judicio thronum suum, idest paratum habet: isa. 3: stat ad judicandum Dominus, stat ad
judicandos populos. Item dicit quod est universale; unde dicit, judicabit orbem terrae, et non solum Judaeos,
Gen. 18: absit a te Domine ut perdas justum cum impio. Item, quod est justum; unde dicit in aequitate, judicabit
populos in justitia. Duo dicit: scilicet aequitatem et justitiam: quia justitia importat executionem eorum quae sunt
secundum se justa, quae non sunt justa in aliquo casu: quia regulae et numerus sunt circa contingentia, nec
possunt adaptari ad singula particularia, sed in aliquo casu intermittuntur: sicut sunt quaedam regulae, et
numerus, et conclusiones, quae in casu propter aliquid non servantur. Applicatio autem horum principiorum
universalium ad facta particularia pertinet ad aequitatem. Hieronymus dicit, judicabit populos in aequitate, quia
ad singularia est aequitas, quae quodammodo restringit et regulat justitiam. Item dicit quod est misericordia
plenum. Hoc commendatur ex persona cui fit misericordia, puta si facis indigenti: Luc. 14: cum facis prandium
aut coenam, noli vocare amicos tuos aut cognatos, neque vicinos divites etc.. Job 30: flebam quondam super eo
qui afflictus erat, et compatiebatur anima mea pauperi. Et ideo dicit, factus est Dominus refugium pauperi,
scilicet oppresso: isa. 1: subvenite oppresso, judicate pupillo, defendite viduam: Ps. 81: judicate egeno et pupillo,
et humilem et pauperem justificate; et hoc verum est ubi habent justitiam: Lev. 19: non injuste judicabis; neque
consideres personam pauperis, et non honores vultum potentis. Item ex tempore, quia scilicet tempore quando
indigent, est accepta misericordia ejus: Eccl. 33: speciosa est misericordia Dei in tempore tribulationis, quasi
nubes pluviae in tempore siccitatis. Et ideo dicit: adjutor in tribulatione: et addit in opportunitatibus, quia
tempore tribulationis homines convertuntur ad Deum, et tunc est eis praedicandum. Et possunt haec de Christo
exponi. Dominus in aeternum permanet, quia Jesus Christus heri et hodie, Hebr. 13.
Paravit judicium, quia sedet in throno suo judicans, et ipse judicabit orbem terrae in aequitate: Isai. 39: indutus
est justitia ut lorica, et galea salutis in capite ejus.
|#8 Et sperent. Supra Psalmista posuit factum de quo gratias egit, et auctoritatem facientis; hic ponit fructum
facti. Et primo quantum ad alios: secundo quantum ad se, ibi, miserere mei Domine, vide etc..
Primo ponit triplicem fructum in alios. Primus est notitia, vel fiducia nominis Dei. Secundus spiritualis, laetitia
diligentium eum. Tertius denunciatio nominis ejus. Secundum, ibi, psallite. Tertium, ibi, annunciate. Hos fructus
inducit per modum exhortationis: et circa hoc tria facit. Primo inducit ad sperandum. Secundo ostendit quibus
convenit sperare.
Et tertio quare. Dicit ergo, et sperent in te: Eccl. 2: qui timetis Dominum, sperate in illum.
Sed unde venit? quia noverunt nomen tuum. Ex duobus enim spes consurgit; quod sit potens: et hoc patet, quia
Dominus nomen illi; et quod sit volens, quia summe bonus: unde Luc. 18: nemo bonus nisi solus Deus. Et
praecipue hoc nomen Jesus: Matth. 1: ipse salvum faciet populum suum etc.. Philip. 2: in nomine Jesu omne
genuflectatur. Et quare? quia non derelinquis quaerentes te: Sap. 1: invenitur ab his qui non tentant illum; apparet
30

