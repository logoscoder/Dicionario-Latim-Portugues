Alibi dictum est, quod homo ponat custodiam cordi: Prov. 4: omni custodia serva cor tuum; hic dicit quod ponat
custodiam ori, quod non claudatur totaliter, sed debet custodiri, idest servari a malis verbis quantum ad tempus,
et quantum ad ea quae dicit: Eccl. 8: omni negotio tempus est, et opportunitas. Et quare posui ori meo
custodiam? cum consisteret peccator adversum me. Hoc exponitur tripliciter. Unus sensus est: adversum me, ad
insidiandum; et tunc magis necessaria est cautela: Eccl. 5: si est tibi intellectus, responde proximo: sin autem, sit
manus tua super os tuum: Matth. 22: ut caperent eum in sermone. Secundus sensus est: adversum me, ad
injuriandum vel impugnandum: quia etiam tunc cum impugnat, debes tibi cavere, quia ibi est virtus: 1 Petri 2:
cum malediceretur, non maledicebat. Tertius sensus est. Adversum me, idest in conspectu meo, ut instruatur: et
tunc necessaria est cautela ne omnia omnibus proferat.
Quaedam enim sunt proferenda justis, quae non sunt dicenda peccatoribus: 1 Cor. 3: non potui loqui vobis quasi
spiritualibus, sed quasi carnalibus: matthaei 7: nolite sanctum dare canibus; quasi dicat: posui custodiam ne
secreta doctrinae propalarem peccatoribus. Obmutui.
Hic ponit periculum cautelae in quod posset incidere; propter quod dicit: videns peccatores impugnantes contra
me, proposui omnino tacere; unde dicit, obmutui, idest penitus tacui. Sed quandoque contingit quod propter
cautelam aliquis indiscrete tacet aliquando: et aliquando aliquis tacet exterius, et turbatur interius. Eccl. 33:
praecordia fatui quasi rota praecurrens. Sed iste non turbatur interius; ideo dicit, humiliatus sum, scilicet intus,
sed periculum est: quia dum volui tacere a malis, silui etiam a bonis: vel a bonis verbis, quae non dixi: vel a
bonis hominibus, quibus nolui loqui.
Eph. 4: omnis sermo malus de ore vestro non procedat, sed si quis bonus ad aedificationem fidei etc.. Unde
sequitur: et dolor meus renovatus est; quasi dicat: prius dolui de indiscreta locutione, modo doleo de indiscreta
taciturnitate; quasi dicat: innovavit me dolor. Sed adhibetur remedium internae charitatis; et ideo dicit: concaluit
cor meum intra me, idest concitatus est calor charitatis in corde meo. Prov. 6: numquid potest homo abscondere
ignem in sinu suo, ut vestimenta ejus non ardeant? sic impossibile est quod homo abscondat verba Dei, cum
inflammatur cor charitate.
Psal. 118: ignitum eloquium tuum etc..
Causa autem hujus concitationis est meditatio de divinis; unde dicit: et in meditatione mea exardescet ignis.
Nihil amatur nisi bonum et pulchrum.
Unde in exterioribus amoribus visio corporalis est causa amoris. Et ideo si vis accedere ad spiritualia, oportet
quod accendatur cor tuum amore Dei. Effectus concitationis est, quia qui proposuit tacere, movetur ad
loquendum; unde dicit, locutus sum.
Act. 2: repleti sunt omnes spiritu sancto, et coeperunt loqui. Gregorius: spiritus quos replet, ardentes pariter et
loquentes facit. Job 4: conceptum sermonem quis retinere potest? simile dicitur Hier. 20: factus est sermo
Domini etc.. Et dixi, non loquar ultra etc. Et sequitur, et factus est in corde meo quasi ignis. Vel exponitur
secundum Glossam, obsurdui, idest factus sum surdus. Deus non dat gratiam homini nisi utatur illa; et ideo
quando quis per negligentiam gratia sibi data non utitur, Deus aufert ei, ut patet de talento. Luc. 19: auferte ab eo
mnam, et date ei qui decem mnas habet. Et ideo dicit, obsurdui et humiliatus sum, idest dejectus; et tunc non
sonat in virtutem, sed delictum: et ideo dicit, concaluit cor meum prae solicitudine.
Origenes exponit aliter: dixi, custodiam vias meas.
Punctus. Ut non delinquam in lingua mea, posui ori meo custodiam. Et post, dum consisteret peccator adversum
me, obmutui. Est autem triplex genus hominum. Quidam in tribulationibus positi maledicunt persequentibus se;
quidam benedicunt; quidam sunt medii, qui saltem perveniunt ad hoc quod tacent. Ita evasit gradum primum,
quia posuit ori suo custodiam, et non maledicebat. Sed quia obmutuit, et non benedicebat, evasit secundum
gradum, quia sentiebat dolorem, et aestuabat intra prae indignatione etc..
|#2 Hic convertit se ad Deum, et exardescit.
Locutus sum in lingua mea: notum fac mihi, Domine, finem meum et numerum dierum meorum. Ponitur hic
duplex petitio. Prima, ibi, notum fac mihi Domine finem meum. Finis accipitur hic Christus. Rom. 10: finis legis
Christus. Et dicit, Domine notifica mihi Christum. Alia petitio est, ibi, notum fac mihi numerum dierum
meorum, idest volo considerare qualis sit vita praesens, ut possim eam comparare ad finem illum: quia isti dies
sunt mali, pauci et imperfecti; illi autem sunt perfectissimi: et tunc scitur quod, non sunt condignae passionis
hujus temporis ad futuram gloriam, quae revelabitur in nobis, ut dicitur Rom. 8. Et sic, sciam quid desit mihi,
idest quomodo sum imperfectus ad illam vitam. Origenes dicit, quod finis sumitur hic pro perfectione. Quaelibet
enim ars habet finem quem intendit, qui est perfectio ejus; et sic dicit, notum fac mihi finem meum, idest quae sit
summa perfectionis via, in qua vis me ambulare.
Psalm. 118: omnis consummationis vidi finem.
Et numerum dierum meorum: idest opera mea, quae sunt dies; quasi dicat: fac me recte judicare opera mea
quantum valent. Et hoc, ut sciam quid desit mihi, scilicet a perfectione. Vel potest exponi simpliciter de fine
vitae: quia, sicut dicitur Eccl. 7, in omnibus operibus tuis memorare novissima tua. Et numerum dierum meorum
etc. Idest quantum vivam, ut praeparem me ad poenitentiam.

162

