Isa. 59.
|#7 Amici mei et proximi mei. Supra Psalmista diligenter exposuit miseriam suam, quam a superiori et ab
inferiori patitur; hic autem miseriam quam patitur ab aequali. Circa hoc duo facit. Primo ostendit quid patiatur ab
hominibus. Secundo, qua de causa, ibi, inimici autem mei. Circa primum tria facit. Primo praemittit mala quae
patitur ab hominibus. Secundo ostendit patientiam suam in illis, ibi, ego autem. Tertio ostendit patientiae
causam, ibi, quoniam in te Domine. Ostendit ergo se afflictum ab omni genere hominum: et pulchre, quia
ostendit primo, se pati afflictionem ab amicis.
Secundo ab inimicis, ibi, et vim faciebant. Amici affligunt dupliciter: persequendo et derelinquendo: quia ex hoc
ipso quod non juvant, affligunt. Et qui juxta me. Item amicorum est duplex genus.
Quidam sunt soli amici et extranei. Quidam amici et cognati; et ab utrisque dicit se affligi. Quantum ad primum
dicit, amici mei. Et potest intelligi, vel ex persona Christi, qui in hoc Psalmo quandoque loquitur pro se,
quandoque pro membris; vel ex persona poenitentis. Si legatur ex persona Christi, manifestum est quod Judaei
qui sunt proximi, fuerunt adversarii ei: unde dicit, adversum me appropinquaverunt et steterunt. Vel ex persona
poenitentis: et tunc Origenes, aliquis in saeculo est inter peccatores, et quamdiu est in peccatis ostendunt ei
amicitiam; sed quando deserit mundum et peccatum, tunc peccatores adversantur ei: unde dicit, amici mei, idest
qui prius erant amici. Eccl. 6: est amicus qui convertitur ad inimicitiam. Et proximi, idest in carne conjuncti:
Mich. 7: inimici hominis domestici ejus: jerem. 20: audivi contumelias multorum, et terrorem in circuitu.
Adversum me appropinquaverunt et steterunt. Contingit quod amicus quandoque adversatur in dicto vel facto
alicui; sed tamen tantam habet reverentiam ad amicitiam, quod non adversatur ei in facie. Et ideo dicit quod non
solum de longe steterunt, sed appropinquaverunt, idest in faciem inimici contradixerunt. Quandoque etiam
amicus facto commovetur contra eum, tamen non perseverant. Sed de istis dicit quod steterunt, idest fuerunt mihi
adversarii: Ps. 2: astiterunt reges terrae etc.. Et qui juxta me erant, de longe steterunt. Hic ostendit quomodo est
derelictus. Si exponitur de Christo, vere fuit derelictus: Matth. 26: relicto eo omnes fugerunt. Item poenitens
derelinquitur, postquam est conversus ad Deum: unde, et qui juxta me erant, idest amici familiaritate vel carne,
de longe steterunt: job 6: ecce non est auxilium mihi in me, necessarii quoque mei recesserunt a me: Ps. 87:
elongasti a me amicum et proximum etc.. Et vim faciebant, qui quaerebant animam meam. Et non solum est sic
ab amicis afflictus, sed etiam ab inimicis.
Est autem duplex genus inimicorum. Quidam sunt inimici capitales, et occidunt. Alii sunt qui non sunt capitales,
quia non quaerunt occidere: et de utrisque loquitur hic. De primis dicit, vim faciebant qui quaerebant animam
meam, idest quaerebant me occidere. Ad litteram dicitur de Christo quem Judaei quaerebant occidere: unde, vim
faciebant, idest violentiam inferebant: Prov. 22: ne inferas violentiam pauperi, quia pauper est.
Hieronymus, ut vim facerent. Vel, quaerebant, scilicet Daemones, seu amici, qui volebant me inducere in malum
postquam conversus sum ad Deum, et vim faciebant mihi. De secundo dicit, et qui inquirebant mala mihi, locuti
sunt vanitates, idest mendacium contra me dixerunt. Ita accidit de Judaeis contra Christum; qui mendacium
loquentes dicebant, Luc. 23: hunc invenimus subvertentem gentem nostram, et prohibentem tributa dari caesari.
Item, dolos tota die meditabantur, ut caperent eum in sermone, Matth. 22. Item hoc accidit cuilibet poenitenti:
quia aliquis poenitens, ut Origenes dicit, confitetur peccatum suum, et si necesse fuerit, agit publicam
poenitentiam: et deridetur ab aliis qui perseverant in peccato: job 12: deridetur justi simplicitas, et dicunt multa
vana et falsa contra eum: Psal. 11: vana locuti sunt unusquisque. Et etiam insidiantur, si inveniant aliquid unde
confundant eum: Prov. 24: ne insidieris, et ne quaeras impietatem in domo justi.
|#8 Ego autem tamquam surdus. Hic ostendit patientiam a se exhibitam. Et primo ponit patientiam; secundo
patientiae effectum, ibi, et factus sum sicut homo. Homines quando affliguntur, nisi patienter portent, primo
commoventur in animo, deinde deordinantur in verbis. Sed remedium quod non commoveatur in animo est, quod
sit sicut surdus non audiens verba iniqua. Et ideo dicit, ego autem tamquam surdus non audiens, idest audire me
fingebam: Eccl. 1: usque ad tempus sustinebit patiens. Item ibidem 28: sepi aures tuas spinis, et noli audire
linguam nequam. Et remedium quod non deordinetur in verbo est, quod sit sicut mutus: Ps. 38: obmutui et
humiliatus sum etc.. Unde dicit, et sicut mutus non aperiens os suum. Et hoc maxime fecit Christus, ut dicitur
Matth. 27: et non respondit ei verbum, ita ut miraretur praeses vehementer: isa. 53: tamquam ovis ad occisionem
ducetur etc.. Sic etiam facere debent viri justi: Ps. 38: posui ori meo custodiam, dum consisteret peccator
adversum me. Et factus sum sicut homo non audiens. Hic ponitur effectus patientiae; sed hoc est contra
opinionem malorum, qui hoc imputant ignaviae, non virtuti. Et dicit, factus sum, scilicet opinione, sicut homo
non audiens, et non virtuosus. Unde de Christo dicitur mihi non loqueris, joan. 19. Et non habens in ore suo
redargutiones, idest ac si non sit sapiens ad respondendum. Unde de Christo dicitur Luc. 23, quod illusit ei et
despexit eum Herodes.
|#9 Quoniam in te Domine speravi. Hic ponitur causa patientiae, quae est triplex. Ex parte Dei, ex parte
inimicorum, et ex parte sui. Et ex parte Dei causa patientiae est, quod tota causa relinquitur Deo. Mihi vindictam,
et ego retribuam, Hebr. 10.
159

