bona, transgredientibus vero mala, ut saltem per temporalia traherentur ad spiritualia. Tamen in illis bonis
signantur promissa quaedam spiritualia: et ideo oportet exponere etiam quantum ad illos qui in veteri testamento
pertinebant ad novum testamentum. Oportet ergo hoc altius exponere, mutuabitur etc.. Et potest referri ad duplex
mutuum. Homo enim aliquid a Deo mutuatur, et aliquid a ministro Dei, scilicet homine.
Dicitur autem peccator homo quicumque. Dicit ergo, mutuabitur, scilicet a Deo, quia, quid habes quod non
accepisti? 1 Cor. 4. Et hoc est quasi mutuum: quia ad hoc dat nobis Deus quaecumque bona, ut ex eis crescamus
in his quae ad honorem Dei sunt: Luc. 19: et ego veniens cum usuris utique exegissem illam. Et sic retribuimus
ei per gratiarum actionem. Sed Deus peccatori dedit bona naturalia; temporalia vero aliquando largitur et
spiritualia: sed peccator non solvit per spiritualem profectum et gratiarum actionem: isa. 1: filios enutrivi et
exaltavi, ipsi autem spreverunt me. A ministro enim Dei accipit homo mutuum. Praelati namque et doctores sunt
quidam campsores. Item Luc. 19: vocatis decem servis dedit eis decem mnas, et ait ad illos, negotiamini dum
venio. Ergo sunt negotiatores. Doctor ergo dat populo doctrinam, quasi pecuniam: psalm. 11: eloquia Domini
eloquia casta, argentum igne examinatum etc.. Sed dat verba Domini, non sua. Boni autem retribuunt, quia
faciunt quod audiunt; sed mali non, quia non implent obediendo: Ezech. 33: audient verba tua, et non facient ea.
Justus autem quod accepit a Deo, quicquid sit illud et quocumque modo, expendit in alio: 1 Pet. 4: unusquisque
prout accepit gratiam in alterutrum illam administrantes: et sic miserebitur. Item regratiatur Deo, et sic retribuet:
psalm. 115: quid retribuam Domino etc..
Ratio assignatur, quia benedicentes. Hic sunt tres sensus secundum Glossam. Benedicentes ei, scilicet Deo in
omnibus gratias agentes et jussa sequentes, hereditabunt terram, scilicet viventium: 2 Cor. 9: qui seminat in
benedictionibus, de benedictionibus et metet vitam aeternam. Vel secundum literam, haereditabunt terram, idest
terram promissionis.
Et loquitur populo carnali: isa. 1: si volueritis, et audieritis me, bona terrae comedetis.
E contrario qui maledicunt Deo, scilicet non solum verbo, sed facto, vel occasionaliter, disperibunt: psalm. 1: iter
impiorum peribit.
Origenes exponit aliter, benedicentes ei, scilicet justo, benedicentur. Quicquid enim fit justo, Deus accipit sibi
factum: Luc. 10: qui vos spernit, me spernit. Et Matth. 25: quod uni ex minimis meis fecistis, mihi fecistis.
Hereditabunt terram, justo debitam: Matth. 10: qui recipiunt justum in nomine justi etc.. Maledicentes autem ei,
scilicet justo, disperibunt: Gen. 27: qui maledixerit tibi, sit ille maledictus. Sed Hieronymus habet aliter, peccator
deficiet, ut non solvet; sed justus miseretur et retribuet. Qui benedicti a Deo, hereditabunt terram: Prov. 10:
benedictio Domini divites facit. Injusti vero qui maledicti sunt a Deo, idest puniti, disperibunt; et ideo sunt
steriles: Gen. 3: maledicta terra in opere tuo.
|#17 Deinde cum dicit, apud, ostendit bonorum fructuositatem quantum ad opera. In operibus autem duo
ostenduntur. Et primo eorum prosperitas.
Secundo eorum reparatio, ibi, cum ceciderit. Sed quia prosperitas est ex electione Dei, primo ostenditur quod est
ex parte Dei diligentis. Secundo, quod est ex parte hominis dilecti, ibi, et viam ejus volet.
Dicit ergo, apud Dominum gressus hominis dirigentur, idest a Deo processus hominis dirigetur quod homo
directe intendat in finem ultimum.
Hoc enim non est homini a se: Hier. 10: non est hominis via ejus, nec viri est ut ambulet et dirigat gressus suos;
sed est a Deo: Prov. 10: hominis est animum praeparare, et Domini gubernare linguam: omnes viae hominum
patent oculis ejus: psalm. 16: perfice gressus meos in semitis tuis, ut non moveantur vestigia mea. Dirigit autem
Deus gressus hominis in via veritatis cognoscendae, ut non labatur in errorem: psalm. 24: dirige me in veritate
tua, et doce me etc.. Item in via justitiae ut declinet a malo et faciat bonum: psalm. 26: dirige me in semitam
rectam etc.. Quantum ad secundum dicit, et viam ejus volet. Hoc dupliciter potest intelligi: ut dicatur primo: et
homo directus a Deo volet viam ejus, scilicet Dei; quasi dicat: Deus sic dirigit hominem quod non cogit eum, sed
facit eum recte et eligere bonum, et id quod est Dei. Phil. 2: qui operatur in nobis et velle et perficere. Vel aliter.
Et Dominus volet, idest acceptabit et remunerabit viam ejus, idest bona opera nostra: Prov. 4: quae a dextris sunt
novit Dominus. Consequenter cum dicit, cum ceciderit, ostendit bonorum in operibus infructuositatem, quantum
ad eorum reparationem: et circa hoc duo facit. Primo enim ponit ipsam reparationem.
Secundo ipsius causam assignat et rationem, ibi, quia Dominus supponit manum suam.
Dicit ergo, cum ceciderit. Directio viatoris sic est, ut aliquando cadat: sed comprehensoris est non cadere. Viator
tamen etsi forte ceciderit, Deus reparat eum: et hoc est quod dicit, non collidetur. Hoc autem potest intelligi de
secundo casu, scilicet temporalis adversitatis: 2 Reg. 1: quomodo ceciderunt fortes, nolite annunciare in Geth
etc.. Et sic justus si cadit non collidetur, quia patienter sustinet: jac. 1: patientia opus perfectum habet etc.. Sed
peccator dum cadit colliditur, quia impatiens est. Vel de casu venialis peccati, quia nullus est qui tale peccatum
non committat aliquando: jac. 3: in multis offendimus omnes. Et sic sensus est. Si ceciderit hoc casu, non
collidetur, ut mortaliter peccet; unde dicitur Prov. 24: septies in die cadit justus, et resurgit.
Quod si referatur ad casum peccati mortalis, quo aliquando justus cadit, ut David per adulterium et homicidium,
et sicut Petrus negando Christum; sic peccatores ex casu colliduntur, dum desperati nolunt ad poenitentiam
redire. Unde Eph. 4: desperantes semetipsos tradiderunt etc.. 2 Cor. 12: lugeam multos ex his, qui ante
151

