munditiae: et hoc est adulterium. Et sic iniquitas fuit, inquantum laesit alium per homicidium; sed peccatum est
per adulterium in quem se polluit.
|#2 Quoniam. Hic confitetur culpam. Et primo confitetur culpam. Secundo ostendit hanc confessionem esse
Deo acceptam. Primo ergo confitetur culpam. Secundo ipsam culpam exaggerat, ibi, tibi soli peccavi. Tertio ejus
originem demonstrat, ibi, ecce enim. Recognoscit ergo culpam suam, dicens, quoniam iniquitatem. Quidam sunt
qui peccata sua non cognoscunt propter tres causas: quia aggravatur ratio ex gravitate peccati: Prov. 18: impius
cum in profundum peccatorum venerit, contemnit: Psal. 39: comprehenderunt me iniquitates meae, et non potui
ut viderem. Item quia non recordantur: Eccl. 5: oblitus est deliciarum suarum. Item propter adulationes
hominum: Psal. 9: laudatur peccator in desideriis animae suae. Et ideo, quia alii laudant eum de peccatis, ipse
non recognoscit. Sed felix qui peccatum suum recognoscit sicut David: Prov. 4: cor novit amaritudinem animae
suae: in gaudio ejus non commiscetur extraneus. Quantum ad secundum dicit, et peccatum meum contra me est
semper. Quidam sunt qui etsi cognoscant peccatum suum, tamen non detestantur; sed iste semper peccatum
suum contra se habet ut contrarium, et nocivum et detestabile. Et dicit, semper. Quidam sunt qui ad horam
detestantur peccatum: jac. 1: consideravit se et abiit etc.. Isa. 38: recogitabo tibi omnes annos meos etc..
Psalmus: iniquitatem meam ego cognosco. Alia littera, coram me: et sic designatur quod recognoscit culpam, et
quod continue meditatur de ea. Et hoc statutum est coram Deo per Nathan prophetam sub similitudine. Tibi soli
peccavi. Supra Psalmista posuit recognitionem propriae culpae, hic autem exaggerat culpam suam: et circa hoc
duo facit. Primo exaggerat ipsam. Secundo ponit id quod ad exaggerationem consequitur, ibi, ut justificeris.
Hanc culpam exaggerat per respectum ad Deum; et dupliciter, ut dicitur jer. 29: ego ero judex et testis. Videtur
autem Deum judicem contemnere, qui non timet peccare propter judicium ejus.
Et similiter contemnit Deum testem qui peccat in oculis ejus; et ideo dicit, tibi soli peccavi. Sed numquid non
peccavit contra uriam quem occidit? sic. Sed dicit, tibi soli, idest Deo, quia ipse non est obnoxius famulo suo,
sed sententiae Dei. Cum enim peccat Dominus qui est super servum, non peccat servo, sed Deo: Sap. 6: potestas
vobis data est a Domino, et virtus ab altissimo, qui interrogabit opera tua, et cogitationes scrutabitur.
Vel, tibi soli, idest per comparationem ad te solum peccavi. Et potest hoc referri, sive ad Deum, sive ad
Christum. Deo dicitur peccare per comparationem ad justum; et sic, tibi soli peccavi, quia solus est sine peccato.
Et similiter Christus omnino fuit sine peccato. Tibi ergo soli peccavi, contemnendo judicium tuum. Item
contempsi te testem, quia, malum coram te feci, vidente et praesente feci: Prov. 15: infernus et perditio coram
Domino, quanto magis corda filiorum hominum: Eccl. 23: oculi Domini multo lucidiores supra solem. Ut
justificeris. Hic ponitur quod consequens est ad istam exaggerationem: et hoc potest multipliciter legi. Sed primo
quod magis videtur dicam. Ut enim quandoque ponitur causaliter, quandoque ponitur consecutive tantum, et tunc
est ejus sensus, malum coram te feci ut justificeris tu, quia nullus propter peccatum justificatur, sed hoc
consequitur ex peccato, quia ex hoc ipso quod homo peccat, justitia Dei manifestior redditur: nam ex peccatis
ejus apparuit quod eum Deus punivit.
Haec autem punitio consistit in duobus. Primo comminatur. Secundo infert poenam; et in utroque est justus.
Quantum ad primum dicit, in sermonibus, quibus poenam comminaris: Prov. 8: justi sunt sermones mei.
Quantum ad secundum dicit, vincas cum judicaris, idest cum aliis in judicio compararis. Frequenter Deus ad
ostendendam suam justitiam et nostram etiam, vult nobiscum judicari: isa. 5: judicate inter me et vineam meam.
Et in hoc Deus justior invenitur: job 9: si contendere cum Deo voluerit, non poterit ei respondere unum pro
mille. Et quod haec sit intentio Psalmi, patet ex apostolo Rom. 3: est autem Deus verax, omnis homo mendax,
sicut scriptum est. Sed in Glossa loquitur, ut hoc quod dicitur, justificeris in sermonibus etc. Non continuetur
cum, malum coram te etc. Sed cum hoc quod dicit, tibi soli, idest ad tui comparationem, qui solus es justus, et
intantum quod omnes sermones tui sunt justi. Et sic ly ut ponitur causaliter; quasi dicat, intantum es justus, ut
justificeris.
Vel si referatur ad Christum, sic est sensus, tibi soli, scilicet Christo, peccavi, quia es justus, et vincas, omnes
homines, cum judicaris, licet judiceris a Pilato. Vel aliter, ut justificeris, in hoc amplius peto ut laves me ad hoc,
ut justificeris, scilicet promissiones nostrae perfecte verae sint, scilicet de Christo nascituro, cui promissum est,
Ps. 131: de fructu ventris tui etc. Et quod peccatum remitteretur: 2 Reg. 12: Dominus transtulit tibi etc.. Vincas
cum judicaris, ab hominibus quod non debeas implere promissa, et non debeas delere peccata mea.
|#3 Ecce enim. Hic ponit radicem culpae. Radix omnis culpae actualis est peccatum originale, quod a parentibus
contrahitur infectis illo peccato: haec infectio erat in patre ipsius David, et in matre.
Quantum ad patrem dicit, in iniquitatibus conceptus sum, non actualibus, quia non de adulterio, sed de
matrimonio et sancto jesse natus sive generatus est, ut dicitur Ruth ult.: sed in originali: nam in hoc peccato
omnes nascuntur: Rom. 5: per unum hominem in hunc mundum peccatum intravit.
Sed cum originale sit unum, quare dicit, in iniquitatibus etc.? dicendum est, quod peccatum originale est unum in
essentia, ut sic dicatur, multa tamen in virtute, quia occasionem praebet ad omnia alia peccata: Rom. 7: peccatum
quod est in carne mea operatur. Et hoc diminuit culpam; quasi dicat, non est mirum si pecco, quia in eis
conceptus sum. Quantum ad matrem dicit. Et in peccatis concepit me mater mea.
214

