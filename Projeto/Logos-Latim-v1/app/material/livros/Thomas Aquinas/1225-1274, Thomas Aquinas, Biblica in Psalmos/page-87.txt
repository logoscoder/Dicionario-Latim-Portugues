|#2 Nam. Hic ponit beneficia contra mala. Et primo in generali; secundo in speciali, ibi, virga tua. Et loquitur ad
similitudinem hominis euntis per loca periculosa, cui necesse est securitas; et haec beneficia ponit hic, nam et si
ambulavero in medio umbrae mortis, non timebo mala, quoniam tu mecum es, tamquam dux et protector; et sic
securus ero. Umbra mortis dicitur praesens tribulatio: est enim umbra praesagium corporis subsequentis. Col. 2:
lex umbra futurorum, corpus autem Christi; sic tribulatio est quasi mortis indicium. In medio, idest in intimo sive
vehementia tribulationis. Psal. 137. Si ambulavero in medio tribulationis vivificabis me etc.. Sed umbra mortis
dicitur praesentis vita caligine peccatorum obscura. Job 3: occupet eum caligo etc.. Vel umbra mortis dicuntur
facta haereticorum portantium in se imaginem diaboli. Job 28: lapidem caliginis et umbram mortis dividit torrens
etc.. Dicitur autem umbra mortis, quod non infert malum Deo praesente.
Job 17: pone me juxta te etc.. Isa. 43: cum transieris per aquas, tecum ero, ne flumina operiant te: cum
ambulaveris in igne, non combureris.
Sed praeter dictam securitatem ponit tria beneficia quae Deus facit in eis. Primo sustentat: unde dicit, virga tua et
baculus tuus. Et hoc potest dupliciter intelligi. Uno modo, ut per virgam intelligamus directionem viae. Ps. 44:
virga directionis, virga regni tui. Per baculum intelligamus sustentaculum. Tob. 5: baculum senectutis nostrae.
Littera Hieronymi habet, fulcimentum: quasi dicat, ostensio et sustentatio ipsa me consolata sunt; idest dederunt
mihi consolationem in via. 2 Cor. 1: Deus totius consolationis qui consolatur nos. Alio modo, ut exponatur hoc
pertinere ad correctionem, quia virga fit correctio. Prov. 13: qui parcit virgae etc.. Et baculus tuus, scilicet
senioris disciplinae; quasi dicat. Mitis et dura correctio tua dedit mihi consolationem: Prov. 3: quem diligit
corripit, et quasi pater in filio complacet sibi. Quantum ad secundum dicit, parasti in conspectu meo mensam,
duplicis quidem doctrinae.
Prov. 9: proposuit mensam, misit ancillas suas vocare ad arcem: ubi sunt diversa fercula, scilicet diversa
documenta spiritualia. Et hoc, in conspectu meo, (quia) in lege meditatur die ac nocte, Ps. 1. Vel mensam
sacramentalem, scilicet altaris.
Triplex enim mensa legitur in sacra Scriptura.
Prima est mensa veteris legis. Exod. 25: facies mensam de lignis setim: et pones super mensam panes
propositionis. Alia est novi testamenti. 1 Cor. 10: non potestis mensae Domini esse participes, et mensae
Daemoniorum; et haec mensa fuit res et figura. Tertia mensa est in patria. Luc. 22: ego dispono vobis regnum, ut
edatis et bibatis super mensam meam in regno meo. Et utraque mensa pugnamus contra inimicos nostros; unde
dicit, adversus eos qui tribulant me; quia per mensam, quae est sacra Scriptura, expellimus tentationes. Eph. Ult.:
in omnibus sumentes scutum fidei, in quo possitis omnia tela nequissimi ignea extinguere. Item corpus Christi
contra inimicos tuetur, ut dicit chrysostomus super joan.: impinguasti in oleo, idest laetitia, caput meum.
Hoc autem per duo signatur, scilicet per oleum inungens, et vinum inebrians. Et hoc dicit ad similitudinem
antiquorum Orientalium qui in festis ungebant capita oleo. Isa. 61: ut daret eis coronam pro cinere, et oleum
gaudii pro luctu.
Caput meum, idest Christum, impinguasti, idest replesti abundantissime, oleo spiritualis gratiae, ut ex eo ad nos
gratia diffunderetur. 1 Cor. 8: unus Dominus Jesus Christus per quem omnia, et nos per ipsum. Psal. 44: unxit te
etc.. Vel, caput meum, idest mentem meam. Matth. 6: tu autem cum jejunas, unge caput tuum, idest mentem
oleo, idest spirituali devotione, et calix tuus, vel meus, idest mihi datus, vel tuus, idest a te datus. Hic calix est
donum divini amoris qui inebriat: quia ebrius non est in se, nec secundum se loquitur, sed secundum impetum
vini; sic ille qui est plenus divino amore, loquitur secundum Deum: est enim in extasim factus. Cant. 5: comedite
amici, et inebriamini. Isa. 55: quomodo descendit imber et nix de caelo, et inebriat terram, et germinare eam
facit; sic erit verbum quod egredietur de ore meo. Hier. 23: factus sum quasi vir ebrius, et quasi homo madidus
vino a facie Domini. Vel calix dicitur sanguis Christi, quia debet inebriare. Et hic quam praeclarus est, idest
maxime clarus.
Et misericordia etc.. Hic ponit beneficia futura.
Et primo quantum ad participationem divinorum donorum; secundo quantum ad fruitionem ipsius Dei. Dicit
ergo, haec omnia praedicta mihi fecisti; sed rogo ut, misericordia tua subsequatur me. Alias petivit ut praeveniat,
hic quod subsequatur: et utraque est necessaria: quia praeveniens est necessaria, quia inspirat animum,
subsequensque juvat ut efficiatur.
Ut inhabitem in domo Domini, hoc est in ecclesia, in longitudinem dierum, idest semper per gratiam, et in caelo
per gloriam. Psal. 26: unam petii a Domino etc.. Isa. 65: gaudebitis et exultabitis usque in sempiternum.

|+23 Pars 23
|#1 Posita tribulatione et auxilio divino, hic commendat Psalmista potestatem auxiliantis titulus non est novus in
Hebraeo; sed in Latino additur in prima sabbati. Ubi sciendum est quod sicut dicitur Exod. 20: memento ut diem
sabbati sanctifices etc.

87

