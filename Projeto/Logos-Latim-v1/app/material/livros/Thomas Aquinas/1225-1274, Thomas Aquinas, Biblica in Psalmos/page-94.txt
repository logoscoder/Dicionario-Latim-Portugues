Deus ergo intellectum instruit, voluntati satisfacit, et virtutem roborat. Quantum ad primum dicit, legem statuit ei
in via quam elegit; idest, homo qui timet Dominum, elegit viam, scilicet servire Deo: psalm. 2: servite Domino
in timore: isa. 30: haec est via, ambulate in ea. Et in hac instruit qualiter homo procedat.
Hieronymus habet, docebit eum: et hoc ponendo legem facit. Voluntas autem hominis ad duo refertur in isto
mundo. Primo, ut bona possideat.
Secundo, quod illa bona filiis suis dimittat, et in his etiam Deus temporaliter timentibus eum satisfacit.
Unde quantum ad primum dicit, anima ejus in bonis demorabitur. Sed melius est ut hoc spiritualiter intelligamus.
Et videtur hic duo dicere: scilicet affluentiam bonorum. Anima ejus in bonis demorabitur, ut accipiatur pro
voluntate, cujus objectum est bonum. Ergo tunc in bonis homo moratur, quando satiatur spiritualibus: psalm.
102: qui replet in bonis desiderium tuum; idest bonis praesentis vitae, scilicet spiritualibus virtutibus, et in futuris
bonis gloriae. Secundo dicit firmitatem: et semen ejus hereditabit terram. Et semen, idest opera hominis
spiritualis, quae opera sunt filii nostri. Et hic, hereditabit terram: scilicet quando dabitur hereditas illa, scilicet
terra viventium: Ps. 26: credo videre bona Domini in terra viventium. Vel, semen, idest corpus nostrum
glorificatum, haereditabit terram, illam propter bona opera. Quantum ad tertium dicit, firmamentum est Dominus
timentibus eum. Et primo ponit confirmationem virtutis operativae. Secundo ponit finem, et testamentum. Dicit
ergo, alii homines propter timorem mundi infirmantur, quia vacillant; sed timor Dei facit fortes: quia, ut dicitur
Eccl. 34: qui timet Dominum, nihil trepidabit.
Et ideo subditur: spes ejus est, firmamentum: et hic usque ad hoc firmatur quousque manifestet ei testamentum
suum, idest suam possessionem. Hoc ergo testamentum est, vel promissio quam facit de adventu Christi, qui
quidem adventus manifestatus est simeoni timorato; vel promissio de vita aeterna: jo. 14: ego diligam eum, et
manifestabo ei meipsum. Hieronymus habet sic, secretum Domini timentibus eum, foedus illius manifestabitur
illi. Promissio enim vitae aeternae est in secreto, ut dicitur isa. 64: oculus non vidit, Deus, absque te, quae
praeparasti diligentibus te. Et hoc datur timentibus eum: psalm. 39: quam magna multitudo dulcedinis tuae
Domine, quam abscondisti timentibus te.
Et hoc secretum est foedus quod promisit timentibus eum: Malach. 4: vobis timentibus nomen meum orietur sol
justitiae.
|#11 Oculi. Supra Psalmista posuit fiduciam conceptam ex divina misericordia, et ad hoc etiam alios invitavit;
hic autem iterato ex concepta fiducia continuat orationem. Et circa hoc duo facit. Primo praemittit
praeparationem ad orandum: Eccl. 18: ante orationem praepara animam tuam. Secundo ponit ipsam orationem,
ibi, respice. Circa istam autem partem duo facit. Primo ponit orationem in qua orat pro se. Secundo ex parte
inimicorum, ibi, respice inimicos meos. Circa primum duo facit. Primo petit misericordiam.
Secundo assignat rationem miserendi, ibi, tribulationes: praeparatio orationis est elevatio mentis in Deum; unde
oculi, scilicet cordis: Eph. 1: illuminatos habentes oculos cordis nostri.
Isti oculi, scilicet intellectus et fidei, dicuntur specialiter esse ad Dominum: psalm. 122: ad te levavi oculos meos
etc.. Et hoc propter fiduciam conceptam, quoniam ipse evellet de laqueo pedes meos: Eccl. 9: nescit homo finem
suum; sed sicut pisces capiuntur hamo, et aves laqueo sic homines a diabolo tempore malo. Haec mala sunt
occasiones peccati. Et quando homo cadit in peccatum, tunc ligatur laqueo affectus ejus, qui dicitur peccatum
hominis: hunc laqueum solvit solus Deus: psalm. 123: laqueus contritus est, et nos liberati sumus. Et quomodo?
adjutorium nostrum in nomine Domini. Consequenter petit misericordiam; et ideo dicit, respice in me et miserere
mei etc.. Avertere videtur oculos, cum non impendit effectum misericordiae suae, sed respicit cum impendit;
unde ad aspectum Christi Petrus flevit, Luc. 22: sic dicit, respice in me etc.. Sap. 4: misericordia est in sanctos
ejus. Hic ponitur ratio quare misericordia indiget, quia, unicus. Hoc uno modo intelligitur sic, quia qui non habet
subsidium in se, oportet ut revertatur ad Deum: psalm. 120: auxilium meum a Domino. Habent enim homines
duplex subsidium in mundo: unum amicorum, aliud rerum; sed hic neutrum habet: quia non amicorum: unde
dicit, quia unicus, idest solitarius absque adjutorio propinquorum et amicorum; Eccl. 51: respiciens eram
adjutorium hominum, et non erat. Item non rerum, quia pauper: psalm. 87: pauper sum ego, et in laboribus a
juventute mea. Vel aliter. Duo requiruntur ad hoc quod homo juvetur a Deo. Primo, quod totaliter cor suum
tendat ad Deum: psalm. 26: unam petii a Domino, hanc requiram, ut inhabitem in domo Domini omnibus diebus
vitae meae: Luc. 10: porro unum est necessarium. Et hoc est quod dicit, quia unicus: idest in unum intendo.
Secundo, quod sit contemptor rerum mundanarum; alias non est unicus, nec placeret Deo tantum: ideo dicit: quia
pauper sum, idest contemno omnia propter te.
|#12
Tribulationes. Hic ponit tria pertinentia ad miseriam: duo videlicet pertinentia ad poenam; tertium
pertinens ad culpam. Est autem duplex poena. Una est ex necessitate inflicta. Alia voluntarie assumpta. Poenae
inflictae habent duo; quia affligunt interius cor, et exterius cogunt corpus.
Quantum ad primum dicit, tribulationes cordis mei multiplicatae sunt, idest ex diversis rebus, et multis
tribulationibus quae eveniunt, perveniunt tribulationes usque ad cor, sicut tribuli pungentes.
Thre. 1: multi gemitus mei, et cor meum moerens.

94

