aeternum peribunt. Isa. 6: excaeca cor populi hujus etc.. Et ideo pro causa poenae irreparabilis praemittit
carentiam intellectus.
Notandum est, quod non omne opus est opus manuum, sed exteriora: quaedam etiam sunt interiora opera. Ita in
Deo quaedam sunt spiritualia quae operatur in nobis. Isa. 26: omnia opera nostra operatus es in nobis Domine.
Quaedam corporalia ut caeli. Ita etiam Christi spiritualia sunt opera, salus fidelium: corporalia vero sunt
miracula.
Joan. 5: opera quae ego facio testimonium perhibent de me. Et ideo dicit, quia non intellexerunt opera Domini,
scilicet spiritualia, et opera manuum ejus, scilicet corporalia, destrues illos, et ita destrues quod non aedificabis.
Et refertur hoc ad duplicem destructionem: scilicet spiritualem; quia destructi per casum a fide, et non a notitia
Dei. Ps. 58: disperge illos in virtute tua, et depone eos etc.. Sed tamen isti qui sic sunt destructi, aliquando
reaedificantur, sicut Petrus; et sic etiam isti reaedificantur, vel reaedificabuntur usque ad finem mundi. Rom. 11:
caecitas ex parte contingit in Israel, donec plenitudo gentium intraret, et sic omnis Israel salvus erit. Vel refertur
ad corporalem destructionem: quia destructi per Romanos nunquam reaedificati sunt, nec unquam
reaedificabuntur: vel destructi per Babylones et relevati per Persas: vel destructi per Antiochum et relevati per
Romanos; sed per Romanos ita tandem destructi, quod nunquam reaedificati sunt.
|#6 Benedictus Dominus. Hic quasi exauditus gratias agit. Et primo de beneficiis sibi collatis; secundo agit
gratias de beneficiis collatis toti populo, ibi, Dominus fortitudo. Circa primum duo facit. Primo agit gratias pro
sua exauditione; secundo ostendit, in quo fuit exauditus, ibi, Dominus adjutor meus. Dicit ergo: ego petivi, et
sum exauditus in petitione mea; unde, benedictus Dominus.
Benedicere Dei nos, est causare bonitatem in nobis, quia dixit, et facta sunt. Ps. 148. Benedicere nos Deo, est
agnoscere ejus bonitatem, qua nobis bene facit: et nihil ei accrescit ex hoc. Hoc tamen faciendum est nobis pro
omnibus beneficiis. 2 Cor. 1: benedictus Deus, et pater Domini nostri Jesu Christi, pater misericordiarum etc..
Tob. 12: benedicite Deum caeli, quia fecit nobiscum misericordiam suam. Et ideo dicit, quoniam exaudivit
vocem deprecationis meae, idest devotionem orationis meae. Jacobi ult.: multum valet deprecatio etc..
|#7 Hic ostendit, in quo est exauditus, scilicet quia consecutus est auxilium Dei: et circa hoc facit tria. Primo
ponit beneficium divini auxilii; secundo meritum beneficii, ibi, et in ipso speravit cor meum; tertio effectum
beneficii, ibi, et refloruit. Homo indiget divino auxilio ad duo: ad bene agendum, et quod liberetur a malis, et
quod promoveatur ad bonum. Quantum ad primum dicit, Dominus adjutor meus. Joan. 13: sine me nihil potestis
facere. Isa. 50: Dominus Deus auxiliator meus. Quantum ad secundum dicit, et protector meus: et protector a
malis, sicut scutum protegens hominem ab exterioribus telis. Isa. 49: sub umbra manus suae protexit me. Psalm.
63: protexisti me, Deus, a conventu malignantium.
Sed quo merito me defendis? numquid meo? non.
Sed non alio, nisi quia in ipso speravit cor meum, quasi ex intimo affectu de ipso confido. Psal. 24: in te confido,
non erubescam. Et ideo, adjutus sum. Isa. 40: qui sperant in Domino, mutabunt fortitudinem. Haec autem omnia
possunt referri ad Christum inquantum homo: nam ut Deus, omnes ipse juvat et protegit simul cum patre;
inquantum homo, est juvatus et protectus a patre.
Et sequitur, in ipso. Effectus auxilii ponitur hic quantum ad duo. Primo quantum ad carnem; secundo quantum ad
animam; unde dicit, et refloruit.
Juventus hominis comparatur flori: quia sicut flos est praesagium fructus, ita juventus hominis est praesagium
vitae futurae. Psalm. 89: mane sicut herba transeat. Tunc ergo caro reflorescit, quando antiqua juvenescit;
quoniam homo in tristitia videtur senescere, in laetitia videtur juvenescere; sed tamen caro Christi floruit flore
honestatis et incorruptionis. In primo homine floruit caro ejus per innocentiae puritatem, sed peccando inquinata
est. Sed in Christo refloruit in resurrectione: fuit enim de spiritu sancto sine peccato concepta. Isa. 11: flos de
radice ejus ascendet. Item in primo statu natura humana floruit, quia erat incorruptibilis: sed per peccatum est
subjecta corruptioni: Rom. 8: corpus per peccatum mortuum est. Sed Christus refloruit in resurrectione: Cant. 1:
et lectulus noster floridus est. Quantum ad animam dicit, et ex voluntate mea confitebor tibi. Anima quamdiu est
in peccato, habet voluntatem a Deo aversam, et ad temporalia conversam; sed quando per conversionem
reparatur, tunc convertitur ad Deum voluntas ejus, et confitetur Deum laudando ipsum.
Vel si dicatur hoc de Christo, refertur ad membra sua, scilicet fideles: psalm. 53: voluntarie sacrificabo tibi et
confitebor nomini tuo, Domine, quoniam bonum est.
|#8 Dominus. Hic agit gratias pro beneficiis populi.
Et primo ponit beneficia jam exhibita. Secundo petit ea continuari, ibi, salvum fac populum tuum. Eadem
beneficia quae sunt sibi facta cum dicit, Dominus adjutor meus etc. Dicit facta esse populo cum dicit, Dominus
fortitudo, populi Judaeorum per me liberati a Philistaeis. Et Christus est fortitudo populi ejus liberati per eum a
peccato: isa. 12: fortitudo mea Dominus, et factus est mihi in salutem: psalm. 142: protector meus, et in ipso
speravi. Et hic est protector salvationum, idest protegit eos qui salvati sunt per Christum: Act. 4: non est aliud
nomen sub caelo, in quo oporteat nos salvos fieri. Christus ergo protegit nos in praesenti, ut non cadamus in
105

