Secundo petit gratiae effectum, ibi, redde. Gratiam Dei dicitur quis habere dupliciter: nam aliquis dicitur habere
gratiam Dei et hominis; et quantum ad aliquid similiter; scilicet quando est utrique gratus, scilicet Deo et homini.
Et haec vocatur gratia gratum faciens. Ephes. 1: in qua gratificavit nos in dilecto filio suo. Et secundum hoc
gratia dicitur benevolentia Dei, qua Deus diligit hominem ad vitam aeternam. Et quantum ad aliquid est
dissimile: gratia enim hominis non facit eum bonum, sed ex sua bonitate efficitur gratus homini: sed apud Deum
est e converso: quia ex Dei benevolentia sequitur quod homo fiat bonus. Duo ergo sunt in gratia Dei: scilicet ipsa
benevolentia, et effectus ejus in anima; et utrumque petit, cum dicit, ne projicias me etc.. Et hoc potest dupliciter
intelligi. Ille qui est in facie alicujus, videtur ab eo, et potest illum videre. Iste dicitur esse in facie Dei, secundum
illud 3 Reg. 17: vivit Dominus in conspectu sancto: Gen. 32: Deus in cujus conspectu ambulaverunt patres
nostri. Et hoc, quia ipsi recti sunt ad videndum Deum: Ps. 26: unam petii a Domino etc.. Per peccatum utrumque
perditur: quia peccatores deserunt Deum, deseruntur a Deo: et amittunt fiduciam confidendi de Deo.
Isa. 39: peccata et iniquitates diviserunt inter vos et Deum vestrum etc. Quantum ad primum, et peccata vestra
absconderunt faciem ejus a vobis, quantum ad secundum. Iste est ergo a facie Dei per peccatum projectus: et
ideo petit ne finaliter projiciatur utroque modo. Item nota, quod in homine duo sunt: scilicet culpa, ex qua dignus
est poena: et natura, ex qua habet congruitatem ad gratiam: et ideo petit ut non prospiciat culpam, sed naturam; et
ideo dicit, ne projicias me. Item donum gratiae datur per caritatem: et tale donum datur per spiritum sanctum; et
ideo dicit, et spiritum sanctum tuum ne auferas a me, cujus templum fueram, sed perdidi propter peccatum: Sap.
1: spiritus sanctus disciplinae effugiet fictum.
Ne ergo auferas, scilicet finaliter. Redde mihi: nam duo facit gratia in homine: unum respectu superiorum, quia
scilicet dat jucunditatem, quia qui habet gratiam, habet caritatem, et qui habet caritatem, amat Deum, et habet
ipsum; et qui habet quod amat, gaudet. Ergo ubi caritas, ibi gaudium: ro. 14: non est regnum Dei esca et potus,
sed gaudium in spiritu sancto. Hoc gaudium perdiderat Psalmista; et ideo petit restitui sibi, cum dicit, redde mihi
laetitiam: non de mundanis, sed, salutaris tui idest de tua salvatione. Alia littera habet laetitiam Jesu, scilicet
salvatoris, per quem fit remissio peccatorum: Habac. Ult.: exultabo in Deo Jesu meo. Alius effectus est respectu
inferiorum: et hic effectus est confirmatio in gratia, quae fit per spiritum sanctum, et spiritu principali confirma
me. Spiritus autem sanctus firmat dupliciter: uno modo contra mala: isa. 8: in forti manu erudivi te. Alio modo in
bono: isa. 40: qui sperant in Domino mutabunt fortitudinem.
Haec fortitudo habetur per spiritum sanctum: nam corpus non est firmum ad sustinendum nec ad faciendum nisi
propter fortitudinem spirituum; ita homo non est fortis sine spiritu sancto. Sed ille non praeberet fortitudinem,
nisi esset spiritus principalis; quia virtus inferior non est sufficiens ad praebendum auxilium contra superiorem.
Potestas autem diaboli est magna: job 41: non est potestas super terram quae comparetur ei. Ergo contra
diabolum indiget homo juvari spiritu principali, scilicet principante et dominante super omnia.
Et hoc spiritu indiget homo contra spiritum carnis: Num. 16, fortissime Deus spiritum universae carni. Item
contra spiritum mundi: 1 Cor. 2: nos autem non spiritum hujus mundi accepimus, sed spiritum qui est ex Deo.
Item contra spiritum diaboli: 1 Reg. 18: invasit spiritus Domini malus Saul. Notandum est quod in hac lectione
fit triplex mentio de spiritu: quia dicitur spiritus rectus, spiritus sanctus et spiritus principalis.
Et secundum Glossam quidam accipiunt spiritum essentialiter dictum, secundum quod est spiritus omne quod
non est corpus. Unde spiritus dicitur pater et filius et spiritus sanctus. Sed melius est ut accipiatur personaliter.
Tria autem facit spiritus sanctus in homine. Primo rectitudinem intentionis: Ps. 142: spiritus tuus bonus etc.. Item
sanctificat nos: Rom. 1: secundum spiritum sanctificationis.
Item nobilitat et facit nos principes: Gal. 4: quoniam estis filii Dei, misit Deus spiritum filii sui in corda vestra.
|#7 Docebo. Supra Psalmista proposuit suas petitiones Deo; hic autem repromittit recompensationem. Et primo
promittit quid sit facturus pro Deo, in praesenti.
Secundo in futuro, ibi, benigne. Circa primum duo facit. Primo promittit Deo quaedam spiritualia sacrificia.
Secundo excusat se ab oblatione carnalium, ibi, quoniam si voluisses. Duplex sacrificium spirituale Deo
promittit: scilicet doctrinae, per quod instruatur proximus. Secundo promittit spirituale sacrificium laudis, per
quod laudetur Deus, ibi, libera me. Dicit ergo: docebo iniquos vias tuas. Et notandum, quod supra in alio Psalmo
(49) dixit, peccatori dixit Deus, quare etc. Per quod ostendit quod peccatorem non decet doctrinam effundere.
Et ideo quamdiu sensit se peccatorem, non promisit doctrinam manifestare; sed postquam restituit ei Deus
spiritum principalem: et tales decet doctrinam habere, et alios docere: jer. 3: dabo vobis pastorem juxta cor
meum, qui pascet vos scientia et doctrina. Et de Christo dicitur Act. 1: coepit Jesus facere et (postea) docere.
Fructus autem hujus doctrinae non est tantum speculatio veritatis ad beatam contemplationem, sed intentus finis
ejus est conversio peccatorum: et ideo dicit, et impii ad te convertentur: jer. 15: ipsi convertentur ad te, et tu non
converteris ad eos: Ps. 21: convertentur ad Dominum omnes gentes. Et secundum Glossam eosdem dicit impios
et iniquos; quamvis David intelligat quod iniqui dicuntur qui peccant contra Deum; et ideo signanter dicit,
docebo iniquos; quasi dicat: aliqui etsi revereantur Deum, tamen operantur contra proximum et injusta: et hos
docebo vias tuas, scilicet ut non offendant proximum: 3 joan. 4: mandatum habemus a Deo, ut qui diligit Deum,
diligat et fratrem suum. Libera me de sanguinibus.

217

