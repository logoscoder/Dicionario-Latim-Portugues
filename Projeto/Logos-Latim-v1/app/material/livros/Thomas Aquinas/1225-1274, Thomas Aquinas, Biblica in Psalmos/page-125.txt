ab a, quod est sine, et basi, quod est fundamentum: quasi sine fundamento, et sine candore, quia profunda est et
obscura.
In thesauro sunt tria: quia thesaurus quamdam multitudinem auri dicit, et illud quod in thesauro ponitur,
conservatur; unde dicitur quasi theca auri.
Item ponitur, ut ad utilitatem extrahatur. Hoc totum est in abysso: quia in ea est immensa abundantia sive
multitudo aquarum. Secundo in abysso conservatur aqua et non decidit; tertio extrahuntur ad utilitatem, cum
elevantur vapores ex eis, et generantur pluviae, et irrigatur terra. Ps. 17: apparuerunt fontes aquarum. Mystice
exponitur dupliciter: de bonis et de malis. De bonis, ut per aquas maris intelligamus populos. Apoc. 17: aquae
multae populi sunt, et gentes et linguae.
Quasi ergo aquas maris populos hujus mundi congregat in ecclesia sicut in utre. Comparatur autem ecclesia utri
propter unitatem; et quia uter de pelle fit mortui animalis; per hoc insinuatur quod ad hoc aliqui ad ecclesiam
venient, ut mortificent membra sua, quae sunt super terram; nam quasi caeli apostoli confirmati sunt, et ex his
congregati sunt in ecclesia populi. Ponens abyssos, idest profunditatem divinorum sensuum, in thesauris, sacrae
Scripturae.
Isa. 33: divitiae salutis, sapientia et scientia; timor Domini ipse est thesaurus ejus. Vel abyssos prius, scilicet
peccatores profundos et obscuros tenebris vitiorum, ponens thesauros auri ecclesiae.
Magnus thesaurus ecclesiae Paulus est et matthaeus et Magdalena, qui quondam fuerant quasi quaedam abyssus.
In malis vero aqua maris intelligitur tribulatio hujus vitae. Ps. 68: intraverunt aquae usque ad animam meam.
Deus autem confirmat caelos, non tamen aufert eis infirmitates; quia sic gratia conservatur interius, quod
infirmitates exterius non excludat. Et ideo dicit quod congregat tribulationes eorum, scilicet caelorum, idest
virorum caelestium, in utre, idest in corporibus eorum, ponens abyssos, idest persecutores ecclesiae in thesauris,
quia non dat eis libertatem saeviendi contra ecclesiam quantum volunt.
|#7 Tertio, cum dicit, timeat, ostendit effectum Dei in terra. Et primo praemittit monitionem; secundo ostendit
effectum Dei circa terram, ibi, quoniam ipse dixit etc.. Circa primum duo facit. Primo enim ponit monitionem;
secundo exponit eam, ibi, ab eo autem etc.. Dicit ergo, timeat Dominum etc..
Sed quare hic posuit monitionem, cum locutus sit de effectibus aliis in quibus nulla monitione usus est, sed
solum de terra? ratio est, quia omnis alia creatura obedit Deo ad nutum, nisi homo terrenus; et ideo dicit, omnis
terra, idest omnis homo terrenus, timeat Dominum. Eccl. Ult.: Deum time, et mandata ejus observa: hoc enim est
omnis homo. Nam metonymica locutio est haec ut intelligatur continens pro contento, cum dicit, terra, idest
habitatores terrae. Secundo exponit monitionem, dicens, ab eo autem etc.: bona scilicet commotio ad servitium
Dei: quia ipse solus trahit. Joan. 6: nemo potest venire ad me, nisi pater qui misit me, traxerit eum.
|#8 Deinde cum dicit, quoniam, ostendit effectum duplicem circa terram. Et primo effectum creationis; secundo
gubernationis, ibi, Dominus dissipat.
In creatione autem sunt duo consideranda: scilicet ipsa formatio, et ipsa creatio. Utrumque autem est hic. Nam
primo ostendit ipsam formationem, cum dicit, ipse dixit etc.. Secundo ipsam creationem, cum addit, ipse
mandavit etc.. Dicit ergo, quoniam ipse dixit: Augustinus 7 super gen.
Ad litt.: omnis formatio est per verbum, quia res creatae se habent ad Deum sicut artificiata ad artificem. Unde
sicut omnes formae artificiati sunt a forma concepta in mente artificis, ita omnis forma rerum est a verbo divino
concepto. Unde ipse dixit, idest concepit verbum ab aeterno, et secundum illud omnia facta sunt; quasi dicat:
genuit verbum in quo erat ut fieret omnia, et sic est formatio. Secundo creatio: quia, mandavit et creata sunt.
Dicere namque importat verbum formatum.
Mandare importat monitionem, vel emanationem solum. Unde mandare importat creationem materiae informis.
Eccl. 8: sermo illius potestate plenus est. Mystice, dixit et facta sunt, semine gratiae: mandavit, in opere veritatis.
Psal. 103: emitte spiritum tuum etc.. Quantum vero ad opus gubernationis dicit.
|#9 Dominus. Quia stabilis manens immutat omnes.
Et primo ponitur omnium mutatio; secundo sua stabilitas, ibi, consilium. Circa habitatores terrae advertendum
est, quod quidam sunt parvi, quidam magni; et utrique mutantur. Quantum ad parvos dicit, Dominus dissipat etc..
Ubi duo tangit, scilicet propositum quod est de fine, et consilium de his quae sunt ad finem. Et hoc immutatur
quia non agit secundum quod consiliatur, sed secundum quod Deus disponit. Isa. 8: inite consilium et
dissipabitur. Et hoc est quod dicit, Dominus dissipat consilia gentium. Et specialiter dissipavit consilium
volentium dissipare legem Christi.
Et cogitationes reprobat populorum, humana scientium: talium enim propositum reprobat Dominus.
Quantum ad magnos dicit, et reprobat consilia principum: quasi dicat, non solum populorum, sed et principum
consilia reprobat; quia non est in potestate eorum, quod intentum assequantur effectum, sed in ordinatione
divina. Job 11: adducit consiliarios in stultum finem.

125

