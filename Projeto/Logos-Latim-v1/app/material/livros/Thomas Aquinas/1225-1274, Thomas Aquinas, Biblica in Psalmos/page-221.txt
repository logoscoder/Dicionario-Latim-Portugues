malum culpae: 1 Cor. 15: corrumpunt bonos mores colloquia prava. Vel praecipitando teipsum; et ideo dicit,
lingua dolosa. Et tu qui es linguosus et dolosus, vel hoc facis per linguam dolosam: Hier. 9: sagitta vulnerans
lingua eorum dolum locuta est.
|#3 Propterea. Supra egit Psalmista de malitia peccatorum; hic autem agit de poena eorum: et circa hoc duo
facit. Primo ponit ipsorum malorum poenam. Secundo ostendit poenae utilitatem, ibi, videbunt. Circa primum
duo facit. Primo ponit malorum poenam. Secundo ponit modum perveniendi in illam, ibi, evellet te. Dicit ergo,
propterea, scilicet, quia dilexisti malitiam etc. Et dilexisti verba praecipitandi alios, Deus destruet te in finem,
idest in perpetuum: Ps. 27: destrues illos, et non aedificabis eos. Et merito praecipita eos Domine, et divide
linguas eorum, Ps. 54. Modus, quia, evellet te. Ubi notandum, quod primo ponitur ista destructio quantum ad
ipsum modum. Secundo, quantum ad amissionem futurorum. Quantum ad primum duo consideranda sunt.
Quandoque enim contingit, quod homines habent aliqua fundamenta in sua prosperitate, sicut amicos, et divitias,
et hujusmodi: et ideo comparantur radici, quia per hoc radicati sunt in his; et ideo dicit, evellet te, ab omnibus
istis in quibus et per quos es in prosperitate radicatus: job 19: quasi arbori avulsae abstulit spem meam: jer. 1: ut
evellas et destruas etc.. Secundo emigrat prima amissione, idest transfertur totaliter; unde, emigrabit te, idest
faciet te transire, de tabernaculo tuo, idest de domo et de statu et de dignitate tua: isa. 22: expellam te de statione
tua: job 20: oculus qui eum viderat, non videbit. Alia littera habet, de tabernaculo suo, idest ecclesia: Apoc. 21:
ecce tabernaculum Dei cum hominibus. Nunc boni sunt malis permixti; sed in fine mali excludentur ab ecclesia,
ubi nunc sunt numero, non merito. Quantum ad amissionem futurorum dicit, et radicem tuam de terra viventium,
scilicet evellet.
Per radicem intelligitur hic caritas, quae est radix omnium bonorum: Ephes. 3: in caritate radicati etc.. Hanc
aufert Deus de terra viventium, quia aufert tibi donum charitatis quod dedit.
Item a bonis auferetur cupiditas, quae potest per radicem signari: 1 Tim. Ult.: radix omnium malorum cupiditas.
Hanc Deus viris spiritualibus aufert, quia qui ad temporalia student, non possunt pervenire ad terram viventium:
quia qui volunt divites fieri, incidunt in tentationem, (ibid.): in quibus cupiditatibus radicantur mali, scilicet
Antichristus, et diabolus: job 5: vidi stultum, idest peccatorem, firma radice, et maledixi pulchritudini ejus
statim.
|#4 Videbunt justi. Hic ponitur fructus poenae: nam Deus punit hic, et praenuntiat poenas propter utilitatem
justorum. Primo propter metum poenae, quia, et timebunt. Et hoc potest transferri ad statum praesentis vitae, in
qua timent justi habendo reverentiam ad Deum, et decidunt a statu in quo sunt: Rom. 11: noli altum sapere, sed
time.
Sed illi qui sunt in patria, non timent ab aliquo statu cadere, quia sunt in perfectione gratiae confirmati, quia non
separabuntur, sed reverentia filiali timebunt: Psal. 18: timor Domini sanctus etc..
Et reverebuntur Dei justitiam. Tamen specialius in praesenti vita timent. Secundo propter despectionem peccati
et praesentis prosperitatis. Et primo ponitur derisio. Secundo ponitur causa derisionis, ibi, ecce. Quantum ad
primum, super eum, idest contra eum, scilicet peccatorem, ridebunt, idest contemnent ejus fiduciam et
prosperitatem. Et hoc specialiter fiet in futuro: Psal. 57: laetabitur justus, cum viderit vindictam: job 22: videbunt
justi et laetabuntur; et derident primo peccatorum superbiam; secundo vanam fiduciam et eorum fragilem
gloriam: superbiam, quia non sperabant in Deo, sed de se confidebant, et dicent, justi, ecce homo qui non posuit
Deum adjutorem suum, idest non posuit quod indigeret Dei auxilio: Ps. 11: labia nostra etc.. Deut. 39: dereliquit
factorem suum. De vana fiducia; unde dicit, sed speravit in multitudine divitiarum suarum: Prov. 11: qui confidit
in divitiis suis, corruet: 1 Tim. Ult.: divitibus hujus saeculi praecipe etc.. De vana gloria mala facere et Deo
permittente praevaluit; unde dicit, et praevaluit in vanitate sua. Et de hoc deridentur: Ps. 93: Dominus scit
cogitationes hominum, quoniam vanae sunt. Vel praevaluit etc. Ut referatur ad avarum, qui quantum ad aliquid
praevalet omnibus aliis peccatoribus: Eccl. 10: avaro nihil est scelestius. Et ex quo ad hoc inducitur, incidit in
aliis facile. Vel potest referri ad Antichristum, quia praevalet omnibus aliis.
|#5 Ego autem sicut oliva fructifera. Hic agit de sanctitate bonorum. Et primo ostendit quid agunt in praesenti.
Secundo, quid promittunt, ibi, confitebor.
Duplex bonum faciunt sancti in praesenti ecclesia. Primo in hoc quod bene se habent ad proximum, fructificando
in eis: et ideo justus comparatur olivae; quasi dicat: peccator sic evellitur sine fructu: sed ego sicut oliva
fructifera in domo Dei. Et comparatur olivae propter pinguedinem: nam oliva semper habet fructum pingue: jud.
9: non possum deserere pinguedinem meam; jer. 11: olivam uberem, pulchram, fructiferam, speciosam, vocavit
Dominus nomen tuum. Hic tamen comparatur olivae propter fructum specialiter: quia ex olivis fit oleum, per
quod significatur misericordia, ex qua justi provident aliis, et fructum faciunt in ecclesia: joan. 15: posui vos ut
eatis, et fructum afferatis. Et hunc fructum feci, in domo Dei, non in mundo: Psal. 83: elegi abjectus esse in
domo Dei. Item quoad Deum justi in mundo isto faciunt aliud bonum, sperando scilicet in eo; unde dicit, speravi
in misericordia Dei, non meis meritis, sed illius misericordia: Tit. 3: non ex operibus justitiae quae fecimus nos
etc.. Et haec misericordia est in aeternum. Et potest hoc dupliciter exponi. Uno modo, ut designet aeternitatem: et
221

