Et assignat hujus rationem, ibi, quoniam transibo.
Dicit ergo, haec recordatus sum, scilicet improperia infidelium dicentium. Ubi est Deus tuus: Thren. 3: memoria
memor ero. Et habui consolationem mentis, quia effudi in me animam meam.
Quando liquor diffunditur, dilatatur. Unde, quia latitudo cordis pertinet ad laetitiam, quae quaedam delectatio est,
ideo in effusione animae designatur delectatio. Ps. 61: effundite coram illo corda vestra.
Alia littera habet, effudi super me animam meam.
Et secundum hoc aliter legitur: et est sensus: dicunt, ubi est Deus tuus? et ego haec recordatus primo quaesivi
insensibiles creaturas si invenirem Deum meum: sed inveni in eis quaedam Dei vestigia: Rom. 1: invisibilia Dei
a creatura mundi per ea quae facta sunt conspiciuntur. Sed ultra processi in rebus intellectualibus animae. Et
effudi super me animam meam, idest solicite discutiens quaesivi quicquid est in eis, quasi coram me ponens
omnia; sicut qui extrahit de vase omnia, ut discutiat quicquid sit intus: et tamen non est ibi Deus meus. Sed est
adhuc aliquid supra hoc: et hoc feci: quoniam transibo in locum tabernaculi admirabilis, usque ad domum Dei;
quasi dicat: totum solatium quod habere possem, est spes tendendi in Deum. Et dicit duo: scilicet quo tendat, et
quomodo, ibi, in voce etc.. Circa primum accipienda est talis imaginatio. In veteri testamento erat duplex locus
divino cultui deputatus, scilicet tabernaculum, de quo habetur Exod. 36.
Postea crescente populi statu et religione aedificata est domus Dei, scilicet templum: non ut tabernaculum, sed ut
res fixa. Et hanc voluit facere David, sed prohibitus est a Deo. 2 Reg. 7: numquid aedificabis mihi domum? item
1 Paral. 17: sed promissum est ei quod filius suus aedificaturus esset domum Dei: unde ipse paravit impensas: et
ideo dicit, dicunt mihi: ubi est Deus tuus. Et ergo haec recordatus delector quod inveniam eum: et ideo toto
affectu tendam in eum. Et transibo in locum tabernaculi admirabilis; quasi dicat: non quiescam donec inveniam
eum. Et dicit, transibo; quia per tabernaculum, quod erat mobile, signatur status praesentis ecclesiae; quae non
est perpetua, nec stabilis nisi usque ad consummationem saeculi, et tunc transferetur. Et hoc dicitur Apoc. 21:
ecce tabernaculum Dei cum hominibus, idest praesens ecclesia cum hominibus, idest donec homines erunt in vita
illa. Et ex hoc transibo ad stabilem domum Dei: Psal. 64: replebimur in bonis domus tuae: joan. 14: in domo
patris mei etc.. Et sic innuit ire in tabernaculum mirabile et in domum Dei. Et dicitur in tabernaculum mirabile,
propter mirabilia quae facit sanctis suis.
|#4 In voce. Hic describitur modus transeundi usque ad domum Dei. Et hic similiter accipienda est quaedam
imaginatio. Erat autem consuetudo quod quando aliqui per turmas ibant ad tabernaculum, ibant cum gaudio: isa.
30: canticum erit vobis sicut vox sanctificatae solemnitatis et laetitiae; sic qui pergit cum tibia gaudenter vadit: et
ideo dicit, ibo in locum tabernaculi etc.. Et cum gaudio: quia, in voce exultationis et confessionis sonus
epulantis. Alia littera habet, soni epulantis; quasi dicat: ibo in voce soni epulantis, quia in epulis est sonus gaudii;
et hoc magis patet secundum alias laetitias quae sunt ibi. Referamus ergo hoc ad ingressum gaudii; quia erunt ibi
tria. Primo erit ibi exultatio de bonis habitis: isa. 35: gaudium et laetitiam obtinebunt. Secundo erit ibi confessio
de beneficiis gratiae; quia agnoscent se illa obtinuisse per gratiam Dei: et ideo confitebuntur mirabilia Dei: et
ideo sequitur ibi gratiarum actio, et vox laudis. Tertio erit ibi spiritualis refectio: isa.
Pen.: servi mei comedent, et vos esurietis: servi mei bibent, et vos sitietis etc.. Matth. 5: beati qui esuriunt et
sitiunt justitiam etc., et ideo erit ibi sonus epulantis. Item festivitatis, idest jugis exultatio: baruch 5: conspice,
jerusalem, ad orientem, et vide jucunditatem a Deo tibi venientem.
Et quia haec omnia imperfecte sunt in ecclesia, subdit, quare tristis es anima mea? hic adhibet remedium contra
causam tristitiae. Et primo removet affectum. Secundo removet effectum ejus. Dicit ergo, quare tristis es anima
mea? cum debeas gaudere, quia es in tabernaculo, et quia ibo ad domum Domini. Quare ergo es tristis? nam
parva mala non sunt reputanda in consideratione ad bona aeterna: Eccl. 30: tristitiam, scilicet saeculi, longe
expelle a te, 2 Cor. 7: tristitia saeculi mortem operatur. Effectus tristitiae est turbatio, quia ex inordinatione
affectus ipsa ratio conturbatur. Et quis loquitur? anima secundum hunc sensum. Anima habet duas partes: scilicet
sensitivam, quam nominat hic animam propter animalitatem; et superiorem rationem, quae nominat seipsam;
quia unusquisque maxime est quod melius in eo est: et ideo dicit ratio superior inferiori: quare conturbas me. Et
quae est causa? ostendit autem quod non debet esse tristis, quia est spes futurae confessionis: et ideo dicit, spera
in Domino, quoniam adhuc confitebor illi; quasi dicat: spera in ipso Deo, quia adhuc venies ad hoc quod
desideras, quia scilicet, adhuc confitebor illi, idest adhuc spero vultum ejus: vel in via, vel in patria, quod
maxime est materia gaudii. Jac. Ult. Tristatur quis in vobis? oret. Aequo animo est? psallat etc.. Salutare vultus
mei. Hic ly salutare secundum Glossam est nominativi casus, et est sensus: ego dico quoniam ego confitebor illi.
Et cui illi? scilicet Christo, in quo sunt duae naturae: humana scilicet qua est similis matri; et ideo dicit, salutare
vultus mei, idest vultum meum gerens.
Luc. 2: viderunt oculi mei salutare tuum etc..
Gen. Pen.: salutare tuum expectabo Domine.
Item natura divina; et quantum ad hoc est Deus meus: ideo dicit, Deus meus. Rom. 9: ex quibus est Christus
secundum carnem, qui est super omnia Deus benedictus in saecula. Vel secundum Hieronymum, ly salutare est
accusativi casus: quasi dicat, confitebor ei salutare, idest salvationem qua me salvavit. Et quod sequitur, Deus
meus, conjungitur cum sequentibus. Consequenter adhibet remedium, scilicet divini auxilii. Ubi primo proponit
177

