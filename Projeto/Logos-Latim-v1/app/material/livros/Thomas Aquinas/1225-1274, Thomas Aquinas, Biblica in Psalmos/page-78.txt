tangitur in eo de resurrectione: quia per eam datur intelligi passio, et passio ordinatur ad resurrectionem; sicut si
dicam, iste est manumissus, ostendit quod fuit servus. Ergo iste Psalmus est David, idest Christi. Et est pro
assumptione, idest resurrectione, et haec fuit matutina; unde, pro cerva, idest pro humana natura, vel pro cervo
matutino, idest Christo: Ps. 107: exurgam diluculo.
Hic autem titulus est quando David ibat profugus, et latebat in desertis sicut cervus. Unde supra dixit, Ps. 17: et
posuit pedes meos tamquam cervorum.
Unde pro ista tribulatione quae figurabat passionem Christi, intitulatur iste Psalmus. Hoc modo tamen melius
refertur ad Christum, ut per cervum intelligatur humana natura in Christo, quia cervus transit spineta sine
laesione pedum; sic Christus transivit per istam vitam praesentem sine sui inquinatione.
Item cervus optime salit: sic Christus de fovea mortis ascendit ad gloriam resurrectionis. Et ideo cervus dicitur,
et matutinus dicitur, quia tunc surrexit. Psalmus iste dividitur in tres partes. In prima ponitur conquestio. In
secunda narratio passionis, ibi, ego autem sum vermis. In tertia ponitur liberationis petitio, ibi, tu autem,
Domine, ne elongaveris auxilium tuum a me. Circa primum tria facit. Primo ponitur conquestio sive quaestio.
Secundo ponitur expositio conquestionis, ibi, longe a salute. Tertio ponitur ratio conquerendi, ibi, tu autem in
sancto habitas.
Haec est translatio septuaginta. In Graeco autem et in Hebraeo non est, respice in me; sed habetur sic, Deus Deus
meus quare me dereliquisti? quia haec verba dixit Christus in cruce: sed, respice, interpositum est. Ponitur ergo
petitio cum dicit, Deus Deus meus. Repetitur autem bis Deus ad majorem certitudinem: Gen. 41: quod autem
secundo vidisti ad eamdem rem pertinens, indicium est firmitatis. Respice in me, idest miserere mei: Ps. 24:
respice in me, et miserere mei, quia unicus etc.. Quare me dereliquisti? haec fuerunt verba Christi in cruce. Ex
his autem verbis Arius occasionem sumpsit erroris: scilicet quod in morte Christi separata est divinitas ab
humanitate.
Unde de hoc, secundum eum, conqueritur Dominus, dicens, quare me dereliquisti. Sed hoc erroneum est. Est
autem sciendum, quod aliquis dicitur derelictus a Deo quando non adest ei Deus, sicut videtur adesse quando
protegit eum, et implet ejus petitionem: Hier. 20: Dominus Deus mecum est tamquam bellator fortis: idcirco qui
persequuntur me cadent et infirmi erunt. Et quia Christus non est liberatus a passione corporali cum esset in
passione, secundum hoc dicitur ad horam derelictus, idest passioni expositus: Rom. 8: proprio filio suo non
pepercit etc.. Item illa petitio.
Pater si fieri potest, transeat a me calix iste, ut dicitur Matth. 26, non videtur impleta, quia erat secundum
carnem: isa. 34: ad punctum et in modico dereliqui te, idest passioni te exposui; et in miserationibus magnis
congregabo te, scilicet in resurrectione. Et ideo dicit, quare me dereliquisti? idest passioni me exposuisti. Longe
a salute mea verba delictorum meorum. Hic exponitur conquestio sive quaestio. Et primo in generali. Secundo in
speciali, ibi, Deus meus clamabo. Dicit ergo, dereliquisti me. Et hoc, quia longe sunt verba delictorum meorum a
salute mea, idest mei veri hominis, inquantum habeo humanam naturam: Ps. 118: longe est a peccatoribus salus.
Et haec verba, scilicet, dereliquisti, et longe, et quare, non videntur esse hominis justi sive justitiae, sed videntur
esse verba delictorum meorum, scilicet hominis peccatoris, idest ostendunt me non esse justum, sed peccatorem.
Unde haec verba dixit Christus in persona peccatoris, sive ecclesiae. Et haec est una de regulis supra in principio
Psalterii positis, quod ea quae pertinent ad membra, dicit Christus de se, propter hoc, quod sunt sicut unum
corpus mysticum Christus et ecclesia; et ideo loquuntur sicut una persona, et Christus transformat se in
ecclesiam, et ecclesia in Christum: Rom. 12: multi unum corpus sumus in Christo. In membris autem Christi,
idest in ecclesia, sunt delicta sive peccata.
In capite vero, idest in Christo, nullum est delictum, sed similitudo delicti: Rom. 8: misit Deus filium suum in
similitudinem carnis peccati, et de peccato damnavit peccatum: 2 Cor. 5: eum qui peccatum non noverat,
peccatum pro nobis fecit, ut nos efficeremur justitia Dei in Christo.
Christus autem imminente passione oravit, pater si fieri potest transeat etc.. Matth. 28. Sed haec verba Christi
orantis possunt dupliciter exponi. Uno modo ut Christus ea protulerit quasi gerens infirmorum personam, qui
sunt in ecclesia: quia futurum erat ut aliqua membra sua debilia, quando immineret eis passio, formidarent. Alio
modo quod protulit hanc petitionem gerens officium carnis infirmae in Christo, quae naturaliter timet et fugit
mortem.
Quod petiit ergo liberari, fuit verbum vel membrorum in quibus delictum invenitur, vel carnis Christi in qua est
similitudo delicti sive peccati: et ideo dicit, verba, quibus petiit liberari, quae sunt, delictorum meorum, idest
fidelium, pro quorum delictis patior; vel sunt infirmae carnis quae habet similitudinem delicti: longe a salute
corporali, quia calix, sive passio, non transit a me ut petii; quasi dicat, non consequor salutem quam intendo, si
petitio mea quam peto, exaudiretur, pater, transeat a me calix iste. Et ideo littera Hieronymi habet, longe a salute
mea verba gemitus mei. Aliter exponit Augustinus in Lib. De gratia novi testamenti: haec verba quibus peto
liberari a passione et conqueror quod sum derelictus passioni, sunt longe a salute mea quam secundum quod
Deus debeo facere. Matth. 1: ipse salvum faciet populum suum a peccatis eorum. Et assignat rationem quare sit
derelictus: est enim duplex salus: una corporalis, quae est communis hominibus et jumentis: Ps. 35: homines et
jumenta salvabis Domine. Alia spiritualis et aeterna; et haec est propria Christi: unde dicit, mea, quia salus novi
testamenti est per Christum facta: isa. 45: Israel salvatus est in Domino salute aeterna. Et haec differunt: quia
78

