sit visus et auditus, sed ipsa Dei sapientia; tamen propter diversa cognita dicitur utrumque, visus scilicet et
auditus.
Visus signatur per oculos quantum ad ipsa facta; auditus autem per aures quantum ad verba: ideo ait, oculi
Domini super justos, scilicet visu approbationis: 2 Tim. 2: novit Dominus qui sunt ejus: Eccl. 15: oculi Domini
ad timentes etc..
Et aures ejus, ut scilicet sit intentus ad exaudiendum, in preces eorum. Qui enim vult exaudire, libenter audit
precantes: unde per hoc signat quod voluntarius est ad exaudiendum. Et dicit, in preces, quia adhuc loquentibus
audit: isa. Pen. Adhuc illis loquentibus ego exaudiam.
|#15 Consequenter cum dicit, vultus autem Domini super facientes mala, ut etc. Ostenditur providentia Domini
circa malos; et circa hoc duo facit.
Primo enim ponitur quod providentia divina se extendit ad malos. Secundo quomodo diversimode quantum ad
bonos, ibi, ut perdat. Dicit ergo, vultus autem Domini etc.. Dixerat supra, oculi Domini super justos. Posset
malus dicere, si oculi Domini non sunt super me, possum peccare licenter, quia non videt: job 22: nubes
latibulum ejus, nec nostra considerat: Ezech. 8: non videt Dominus, dereliquit enim terram. Sed non ita est, quia
vultus Domini super malos: Prov. 15: infernus et perditio coram Domino etc.. Et dicit, vultus, quia designat cum
quadam ira respicere in ipsos malos. Sed ad quid super eos respicit? certe, ut perdat de terra memoriam eorum.
Hoc dupliciter potest intelligi. Vel quia potest referri ad terram praesentem: et sic dupliciter perditur memoria
eorum de terra. Uno modo, ut omnino non sit. Alio modo, ut mala: Prov. 10: nomen impiorum putrescet. Multi
mali quaesierunt ut eorum memoria maneret, et tamen periit. Sed si aliquorum permanet memoria, tamen periisse
dicitur, quia putrida est et mala: Ps. 9: periit memoria eorum cum sonitu. Vel potest intelligi de terra viventium.
Sed numquid sancti non habent memoriam impiorum? si non habent memoriam malorum quae passi sunt,
quomodo ergo laetabitur justus cum viderit vindictam? Ps. 57.
Respondeo. Dicendum est, quod habebunt memoriam eorum, sed non in bonum, quia non habebunt memoriam
compassionis et miserationis eorum, nec orabunt pro eis: Luc. 16: chaos magnum firmatum est etc.. Quasi dicat:
etiam si vellent, non possunt misereri, quia sunt ibi conjuncti Deo ubi non possunt velle nisi quod Dei justitia
decrevit: isa. 26: contrivisti eos, et perdidisti omnem memoriam eorum.
|#16 Deinde cum dicit, clamaverunt, ponitur effectus divinae providentiae. Et primo quantum ad bonos.
Secundo quantum ad malos, ibi, mors peccatorum.
Circa primum duo facit. Primo enim ostendit, quomodo aures Domini sint in preces justorum.
Secundo, quomodo oculi Domini super eos.
Ibi, juxta. Circa primum tria facit. Quia primo praemittit orationem sanctorum. Secundo ponit exauditionem, ibi,
et Dominus exaudivit eos. Tertio exauditionis effectum, ibi, et ex omnibus. Dicit ergo, clamaverunt. Oratio
sanctorum dicitur clamor: isa. 19: clamabunt ad Dominum a facie tribulantis: Jacob. Ult.: clamor eorum in aures
Domini Sabaoth intravit. Clamor est magna vox: et oratio sanctorum magna est vox propter duo: scilicet propter
magnitudinem affectionis, et propter magnitudinem petitionis, quia petunt aeterna: Matth. 6: primum quaerite
regnum Dei. Et Dominus exaudivit eos quia ipse mihi dat, ut petam: Ps. 119: ad Dominum cum tribularer etc..
Sequitur effectus exauditionis, et ex omnibus tribulationibus etc. Ut scilicet tribulationes non sustineant.
Vel si patiantur, tamen non ut obruantur tribulationibus: Hebr. 11: fortes facti sunt in bello. Vel, quia liberati sunt
de Limbo: Zach. 9: tu autem in sanguine testamenti eduxisti vinctos de lacu etc.. Ps. 53: iste pauper clamavit, et
Dominus exaudivit eum, et ex omnibus etc..
|#17 Secundo cum dicit, juxta est Dominus, ostendit quomodo oculi Domini sint super justos: et circa hoc tria
facit. Primo enim ponit justorum meritum. Secundo eorum periculum imminens, ibi, multae. Tertio auxilium eis
praestitum, ibi, et de omnibus his. Circa primum duo facit, secundum quod est duplex meritum justorum, unde
promerentur Dei misericordiam. Tangit enim primo meritum contritionis de peccatis: et quantum ad hoc dicit,
juxta est Dominus etc.. Ps. 144: prope est Dominus omnibus invocantibus eum. Quidam sunt realiter miseri,
tamen non cognoscunt; unde nec conteruntur: et ideo non consequuntur misericordiam: Apoc. 3: dicis quod dives
sum, et locupletatus sum, et nullius egeo; et nescis quia tu es miser et miserabilis et pauper, et caecus et nudus.
Necesse est enim, quod recognoscant miseriam suam corde gemendo; et ideo ait, his qui tribulato sunt corde.
Ecce contritio de peccatis: isa. 66: ad quem respiciam nisi ad pauperculum et contritum spiritu etc.. Matth. 5:
beati qui lugent etc.. Quantum ad secundum dicit, et humiles spiritu salvabit. Spiritu dicit, non verbis: quia Eccl.
19: est qui nequiter se humiliat, et interiora etc.. Humiles, ergo, spiritu, qui veram scilicet humilitatem habent in
corde, salvabit: Prov. 29: humilem spiritu suscipiet.
Consequenter ponit imminens periculum, quia, multae tribulationes justorum: Thren. 1: multi gemitus mei etc.. 2
Tim. 3: omnes qui volunt pie vivere in Christo, persecutionem patiuntur. Et has tribulationes patiuntur a
persequentibus: Ps. 118: multi qui persequuntur me et tribulant me. Item ex convictu eorum quos peccare vident,
dolent: 2 Pet. 2: habitans apud eos qui de die in diem animam justi iniquis operibus cruciabant. Item a
tentationibus mundi, carnis, et hostis: Gal. 5: caro concupiscit adversus spiritum etc..
132

