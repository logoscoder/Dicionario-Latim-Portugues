Quandoque per amicos. Et ostendit quod nullum istorum potest a poena peccati liberare. Et licet secundum
Glossam legatur aliter, tamen secundum Hebraeos legitur, quia Deus confidentes de se liberat.
Frater non redimet; quasi dicat. Frater non redimet eos qui confidunt in eo. Et ideo primo ostendit quod per
auxilium amicorum non juvatur a poena peccati, quia virtus amicorum modica est.
Et ideo in virtute corporali amicorum non est confidendum.
Ideo dicit, qui confidunt in virtute sua, scilicet amicorum suorum, vel in virtute propria speciali: quia, est via
quae videtur homini recta, novissima autem illius ducunt ad mortem, Prov. 14. Item qui confidunt in virtute
divitiarum suarum, non liberantur per ista omnia a peccati poena: quia Prov. 11: qui confidunt in divitiis suis,
corruent. Non enim confidendum est in divitiis corporalibus vel spiritualibus, sed quaerat homo prout potest
salutem suam: jer. 9: non glorietur sapiens in sapientia sua, et non glorietur fortis in fortitudine sua, et non
glorietur dives in divitiis suis. Nec persona conjuncta sibi quantumcumque potest eum redimere, idest liberare a
peccato, sive a poena: Ezech. 14: si fuerint tres viri in medio ejus Noe, Daniel et job, ipsi justitia sua liberabunt
animas suas. Sed postquam frater non potest redimere quantumcumque sibi propinquum, numquid redimet
homo? non, quia homo non potest aliquem eripere de manu Dei, sed solus Deus redimet eos. Et homo, scilicet
Christus: homo, ut pretium, idest mors locum in eo habere possit, et Deus ut habeat virtutem redimendi, vel
aliter, frater, idest Christus, qui est verus frater noster: Ps. 21: narrabo nomen tuum fratribus meis: can. 8: quis
mihi det te fratrem meum etc.. Si non redimet iste, quis alius redimet? quasi dicat, nullus. Non dabit Deo
placationem suam. Hic ostendit quod non evadunt poenam propter aliquid quod faciunt dum sunt in peccato:
quia duplici remedio indigent peccatores propter duplex malum quod incurrunt, scilicet offensam Dei, et reatum
poenae. Et ideo indigent placare Deum: quod ipsi facere non possunt, quia ex quo ipsi non placent Deo, et sunt
inimici Dei, nec eorum munera accipit: unde dicit, non dabit Deo placationem suam, quia non placent exteriora
Deo, nisi sit interior gratia, quam non potest purus homo dare. Item indigent absolvi a poena: et hoc etiam homo
facere non potest; unde dicit, nec pretium redemptionis animae suae, scilicet purus homo potest dare; et ideo non
potest liberare a poena: Ps. 88: quis est homo qui vivit et non videbit mortem, eruet animam suam de manu
inferi? sed Christus qui est Deus et homo, dedit placationem pro nobis: Rom. 5: cum inimici essemus,
reconciliati sumus Deo etc.. Item solum pretium redemptionis: 1 Pet. 1: redempti estis de vana vestra
conversatione etc.. Vel, non dabit, idest non curabit dare placationem, et pretium redemptionis animae suae, ille
scilicet qui confidit in divitiis. Et secundum hoc potest continuari alia littera, quae dicit, frater, Christus scilicet,
non redimit, quia illi non curant placare Deum per poenitentiam, quia Christus non juvat eos qui nolunt se
juvare. Et laborabit. Hic ostendit quod non evadet per defectum sui, quia semper punitur; unde dicit, laborabit in
aeternum, idest punietur supplicio aeterno: Matth. 25: ibunt hi in supplicium aeternum, quia noluerunt hic
laborare: Ps. 72: in labore hominum non sunt.
Et quia quantum in se fuit, in aeternum peccaverunt, quia praeferunt peccatum legi Dei; et ideo non timent
poenam, sed semper vellent facere peccatum.
Et vivet adhuc in finem, idest vita ejus non deficiet in poenis: job 20: luet quae fecit omnia, nec tamen
consumetur.
|#4 Non videbit. Supra ostendit Psalmista, quod timendum est propter peccatum, quia nullum remedium est ad
evadendum poenam; hic autem agit de malis quae imminent eis propter improvidentiam eorum: et circa hoc tria
facit. Primo commemorat improvidentiam eorum de malis futuris. Secundo commemorat mala quae imminent,
ibi, relinquent alienis. Tertio ponit spem de Deo qua sperat liberari ab his malis, ibi, verumtamen.
Circa primum duo facit. Primo ostendit eorum improvidentiam.
Secundo ignorantiae causam, ibi, cum viderit. Dicit ergo iste talis cui imminent tot mala: non videbit, idest non
considerabit interitum, idest damnationem suam. Justorum enim est novissima memorari, Eccl. 7. Sed de istis
dicitur Deut. 32: gens absque prudentia et sine consilio.
Et quare injusti non praevident sibi? redditur ratio Eccl. 9: hoc est pessimum inter omnia quae sub sole fiunt:
quia eadem cunctis eveniunt. Et ideo non considerant quid eis possit evenire in futurum. Et ideo, cum viderit
etiam sapientes morientes: sed videntes mortem corporalem non considerant eorum gloriam: sapien. 4: videbunt
finem sapientis, et non intelligent quid cogitaverit de illo Deus. Differentia est inter insipientem et stultum.
Insipiens est qui habet scientiam humanam, et non considerat aeterna; stultus est qui non considerat etiam
praesentia.
Vel insipiens est qui non attendit mala praesentia, sed futura; stultus est qui attendit et non vitat; unde dicit,
simul insipiens et stultus peribunt.
Secundum Hieronymum, duplex est causa contemptus injustorum: diuturnitas vitae, et quia vident simul
sapientes et insipientes mori.
|#5 Et relinquent. Hic ponit mala quae contingunt peccatoribus. Et primo ponit mala quae contingunt in
praesenti. Secundo ponit mala quae evenient in futuro, ibi, sicut oves. Circa primum duo facit. Primo ponit mala
quae eveniunt in praesenti, quantum ad bona extrinseca. Secundo quantum ad bona intrinseca, ibi, cum in

204

