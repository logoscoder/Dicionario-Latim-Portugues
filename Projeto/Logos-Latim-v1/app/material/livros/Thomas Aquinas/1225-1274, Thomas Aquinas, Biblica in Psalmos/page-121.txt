Sed contra: tanta est efficacia confessionis, quod non solum quando quis actu confitetur, sed habens propositum
confitendi consequitur remissionem. Ante ergo remittitur ei quam confiteatur: isa. 65: et erit antequam clamet,
ego exaudiam. Quid ergo facit confessio? dicendum quod propositum operandi operatur ex virtute rei propositae,
ut fiat. Unde si cesset operatio illius rei, cessat effectus. Et ideo necesse est perseverare in proposito. Tamen in
confessione actuali peccatorum, et absolutione virtute clavium, dimittitur ei de poena, et propter verecundiam
amplius ei gratia confertur, et multa bona consequitur.
|#4 Hic tertio ponit desiderium sanctorum de remissione peccatorum: et circa hoc tria facit. Primo enim
proponitur sanctorum ad hoc desiderium.
Secundo peccatorum monitio, nolite fieri sicut equus.
Tertio concluditur Psalmus in gratiarum actione, ibi, laetamini. Circa primum duo facit.
Primo enim exprimit desiderium sanctorum ad remissionem peccatorum in generali. Secundo in speciali
suiipsius refugium ostendens, ibi, tu es. Circa primum duo facit. Primo enim proponit desiderium sanctorum
signo orationis; secundo orationis effectum ostendit, ibi, verumtamen in diluvio. Dicit ergo, dixi, confitebor...
Pro hac re, idest pro remissione peccatorum. Et dicit tria. Primo quid orandum, scilicet ut remissionem
consequamur: omnes enim peccavimus; 1 joan. 1: si dixerimus quia peccatum non habemus etc.. Et ideo petenda
est remissio: Eccl. 38: ora Dominum, et ipse curabit te: Matth. 6: dimitte nobis debita nostra. Secundo quis debet
orare, scilicet, sanctus omnis: jac. Ult.: multum valet deprecatio justi assidua. Tertio, quando; quia, in tempore
opportuno, scilicet gratiae et praesentis vitae, quia novissime clausa est janua, Matth. 25; 2 Cor. 6: ecce nunc
tempus acceptabile etc.. Jo. 9: venit nox, quando nemo potest operari.
|#5 Deinde cum dicit, verumtamen, ostenditur effectus orationis, quia, in diluvio aquarum multarum.
Aqua potest hic accipi tripliciter. Uno modo voluptates: Gen. Pen.: effusus es sicut aqua.
Alio modo falsae doctrinae: Prov. 9: aquae furtivae dulciores sunt. Tertio tribulationes: Ps. 68: intraverunt aquae
usque ad animam meam.
Sequitur, ad eum non approximabunt. Quod dicit, ad eum, dupliciter potest intelligi. Uno modo, ut ly, eum,
referatur ad sanctum; quasi dicat, quamvis oret sanctus, patitur tamen aquas multas, sed eum non obruunt, sive
sint aquae voluptatis, sive falsae doctrinae; sive tribulationis: unde, non approximabunt: isa. 43: cum transieris
per aquas, tecum ero, et flumina non operient te: psalm. 43: transivimus per ignem et aquam etc..
Alio modo ut ly eum referatur ad Deum: et sic loquitur mutata persona: quia primo ad Deum loquitur, modo ad
alios; quasi dicat, qui sunt in diluvio aquarum multarum, sicut dictae sunt, non appropinquabunt ad Deum.
|#6 Consequenter cum dicit, tu es refugium etc..
Exprimitur desiderium sanctorum in speciali: et circa hoc duo facit. Primo exprimit desiderium ut liberetur.
Secundo effectum desiderii, ibi, intellectum.
Circa primum duo facit. Primo enim ostendit, unde concipit spem orandi. Secundo subdit petitionem, erue a
circumdantibus me. Spem autem petendi concipit ex duobus. Primo, quia Deus est speciale justorum refugium.
Secundo, quia eorum speciale refugium in tribulatione. Ergo dicit, tu es refugium meum a tribulatione quae
circumdedit me. Tribulatio circumdat quando undique opprimit, ita quod non patet refugium ab aliqua parte:
psalm. 39: circumdederunt me mala quorum non est numerus etc.. Sed in hac tribulatione non est refugium nisi
ad Deum: 2 Paral. 20: cum ignoremus quid agere debeamus etc.. Psalm. 90: qui habitat in adjutorio altissimi etc..
Sic ergo habeo, inquit, ad quem refugiam, habeo et in quo consoler, quia, exultatio mea: 2 Cor. 1: qui consolatur
nos in omni tribulatione nostra: Ps. 93: secundum multitudinem dolorum meorum in corde meo, consolationes
tuae laetificaverunt animam meam. Deinde exprimit quid petit cum dicit, erue me a circumdantibus, idest a
tribulatione quae circumdedit me. Et quia tribulatio debet fieri ab aliquo, oportet quod si tribulatio circumdat,
quod innitentes sint circumdantes, scilicet Daemones et persecutores: et ideo dicit, a circumdantibus me.
|#7 Secundo, cum dicit, intellectum, ostendit effectum suae orationis. Deus est qui loquitur, intellectum tibi
dabo etc. Quasi dicat Deus, petis a me ut eruam te, et ego tria tibi faciam: dabo enim tibi donum intellectus, et te
instruam et te custodiam. Tria enim sunt necessaria homini a Deo. Primo, ut gratiae donum percipiat, ut per hoc
anima hominis perficiatur ad prompte agendum.
Sed quia quantumcumque homo haberet donum gratuitum, nisi Deus movet animam ad opus bonum, non
sufficit; ideo oportet quod post gratiam praevenientem Deus operetur et moveat ad bonum. Sed gratia et donum
recipitur secundum modum naturae nostrae: et non eo modo, quo possit ad omnia vitanda; et ideo necessaria est
super hoc protectio Dei et defensio. Et ideo primo ponit donum intellectus, cum dicit, intellectum tibi dabo: Eccl.
15: implevit eum Dominus spiritu sapientiae et intellectus. Et hoc necessarium est homini, ut scilicet cognoscat
peccatum suum: et quod non possit salvari nisi per Deum. Secundo ponit debitum usum hujus doni, cum dicit,
instruam te: isa. 54: ponam filios tuos doctos a Domino.

121

