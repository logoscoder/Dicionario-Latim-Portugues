dicuntur, qui semper tales fuerunt. Isti miserentur a Deo, quia disciplina Domini acquiritur ab homine secundum
quod est homo, non secundum quod est bestia: job 33: docet nos super jumenta terrae. Proprium hominis, scilicet
ratio, pervertitur per passionem irascibilis et concupiscibilis; et mansuetudo temperat passionem irascibilis et
temperantia passionem concupiscibilis. Et ideo qui sunt mites, merentur accipere Domini doctrinam: isa. 28:
quem docebit scientiam, et quem intelligere faciet auditum? ablactatos a lacte, avulsos ab uberibus. Exponit
consequenter vias quas docet: unde dicit, universae viae Domini.
Viae Domini sunt processus ejus in aliquo opere; quasi dicat: ego inveni istam viam. Processus autem Domini in
operibus suis ad duo referuntur: scilicet ad misericordiam et justitiam: nam si aliquid dicitur de Deo et de
homine, de utroque intelligitur secundum modum suum. Cum ergo dicitur misericordia de Deo, accipitur
secundum modum Dei, et in homine secundum modum hominis.
Misericordia in homine est cum compatitur in miseriis alienis; justitia quando reddit unicuique quod suum est.
Hoc autem non hoc modo est in Deo, quia Deus est impassibilis, et non compatitur; quia compassio est cum alio
in se assumpta passio de aliena tribulatione. Item nulli aliquid debet. Est ergo misericordia in Deo, quando
repellit miseriam unjuscujusque rei, ut miseriae large pro defectu sumantur. Justitia est in Deo, quando unicuique
dat secundum suam proportionem.
Et haec duo invenimus in omnibus operibus Dei: quia in prima earum institutione non invenitur ratio justitiae,
sed misericordiae; quia nihilo nihil debetur; sed quando jam res fuerunt institutae, tribuit eis omnia rebus
competentia secundum proportionem; et in hoc manifesta est divina justitia.
Et sic etiam facit in effectibus gratiae: quia prima justificatio peccatoris est misericordiae; et post justificato dat
praemia justitiae, quia dat secundum suam proportionem. Et sic praecedit misericordia, et postea sequitur justitia;
et ideo dicit, universae viae Domini misericordia et veritas: Tob. 3: omnes viae tuae misericordia et veritas:
psalm. 144: miserationes ejus super omnia opera ejus. Item 118: veritas tua etc..
Sed quibus videntur viae Domini misericordia et justitia? non iniquis et peccatoribus: immo videtur eis quod sint
crudeles et injustae. Ezech. 18: non est aequa via Domini, dicunt peccatores: sed bonis et justis viae Domini
videntur tales, ut dictum est. Psalm. 72: quam bonus Israel Deus his qui recto sunt corde. Et dicit, quibus viae
Domini sunt misericordia et veritas et justitia quia requirentibus testamentum ejus et testimonia ejus.
Hieronymus habet, custodientibus. Sed quid est testamentum ejus et testimonia ejus? testamentum generaliter est
omne pactum Dei; testimonia vero sunt omnes Dei promissiones. Deus autem promittit adjutoria, et adhuc
adhibet miracula. Vel testamentum accipitur pro novo testamento in quo omnes promissiones sunt impletae;
testimonia, scilicet vetus testamentum, quod est testimonium novi: Act. 10: huic omnes prophetae testimonium
perhibent.
Vel testimonium dicitur quasi testata veritas: Deut. 7: custodivit testamentum, quod juravit patribus vestris. Vel
testamentum dicitur testificatio legis mentis secundum juristas; testatio autem potest dici manifestatio, vel
certificatio, vel certitudo: testes enim manifestant et certificant; et sic testamentum dicitur quasi manifestatio et
certificatio mentis divinae, sive quod aliquid velit Deus. Vel secundum Papiam, testamentum in sacra Scriptura
dicitur esse pactum vel placitum: testimonium autem dicitur omne quod ab extranea re sumitur ad faciendum
fidem.
|#9 Propter. Hic ponitur fiducia concepta ex divina misericordia et justitia: et circa hoc duo facit. Primo ponit
fiduciam quam habet pro seipso.
Secundo invitat alios ad confitendum, ibi, quis est homo? circa primum duo facit. Primo ponit suam fiduciam.
Secundo rationem ejus assignat. Dicit ergo quod Dominus dabit legem etc., et hoc ad bonitatem ejus pertinet; et
ideo dicit, ego confido quod ipse propitiabitur peccato meo, idest remittet mihi peccatum: Luc. 7: quis est hic,
qui etiam peccata dimittit? et hoc faciet non propter merita nostra, quia haec merentur poenam, sed propter
nomen tuum. Nomen Dei accipitur hic non solum secundum quod dicitur, sed res significata per nomen, quae est
divina bonitas: quasi dicat: propter bonitatem suam remittet mihi peccatum: psalm. 78: salvum fac propter
nomen tuum, idest ut glorificetur nomen tuum. Et maxime competit nomini Jesu Christi quod est nomen salutis,
ut dicitur Matth. 1. Et quare? propter nomen tuum; quia tantum est peccatum meum, quod ex merito non meretur
remissionem: unde dicit, multum est enim, idest magnum et grave, multitudine et pluralitate peccatorum: jac. 3:
in multis offendimus omnes; ad minus venialiter: Prov. 24: septies in die cadit justus, et resurget. Vel multum,
gravitate: psalm. 37: iniquitates meae supergressae sunt caput meum, et sicut onus grave gravatae sunt super me.
Vel hoc dicitur contra Novatianos qui se catharos dicebant, idest puros. Novatus sacerdos fuit tempore decii; et
hic dicebat, quod nullus poterat redire ad poenitentiam post baptismum postquam lapsus fuerat. Sed si hoc esset
verum, frustra diceret Psalmista 26: propitiaberis peccato meo.
|#10 Quis. Hic invitat alios ad confitendum. Et primo ponit quid necesse est ex parte nostra.
Secundo quid sperandum a Deo. Ex parte autem nostra requiritur; quod subjiciamur alias frustra confideremus.
Prima ergo subjectio est per timorem: Eccl. 1: timor Domini initium sapientiae; unde dicit, quis est homo qui
timet Dominum? Eccl. 2: qui timetis Dominum, credite illi, et non evacuabitur merces vestra. A Deo autem
speranda sunt tria, secundum quod tria sunt in homine: scilicet intellectus, voluntas et virtus operativa.
93

