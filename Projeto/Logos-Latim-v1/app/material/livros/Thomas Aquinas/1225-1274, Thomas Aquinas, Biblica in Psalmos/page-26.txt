|#2 Deinde cum dicit, ex ore, ostendit quod est maxime manifesta. Et primo ostendit manifestationem.
Secundo ejus rationem, ibi, quoniam videbo.
Quod sit manifesta, probat; quia illud est manifestum quod est omnibus inditum, quantumcumque simplicibus,
quasi quadam naturalis cognitione.
Duplex namque est genus hominum, qui consequuntur naturalem et rectum instinctum, sicut sunt simplices, vel
sapientes. Quod sapientes cognoscant Deum, hoc non est magnum; sed quod simplices sic. Sunt autem quidam
qui naturalem instinctum pervertunt: et isti cognitionem Dei repellunt: Ps. 81: nescierunt idest nescire voluerunt,
neque intellexerunt etc.. Job 22: dixerunt Deo, recede a nobis; scientiam viarum tuarum nolumus. Deus autem
facit ut per illos, idest per simplices, qui sequuntur naturalem instinctum, confundantur qui pervertunt naturalem
instinctum.
Per infantes designantur simplices: 1 Pet. 2: sicut modo geniti infantes, rationabiles sine dolo etc..
Dicit ergo, admirabile quidem est nomen tuum, ita tamen quod ex ore infantium et lactentium perfecisti laudem,
qui interius instigas ad hoc: et hoc propter inimicos tuos; qui adversantur scientiae et cognitioni tuae: Phil. 3:
inimicos crucis Christi etc.. Ut destruas inimicum et ultorem, quemcumque persecutorem. Vel Pharaonem qui
velit ulcisci contra confitentem nomen tuum: 2 Cor. 10: consilia destruentes, et omnem altitudinem extollentem
se adversus scientiam Dei. Vel tyrannum qui armis impugnat nomen sanctum tuum: 1 Pet. 2: ut benefacientes
obmutescere faciatis imprudentium hominum ignorantiam.
Hoc fecit Christus: nam Matth. 21, de pueris Hebraeorum respondit Christus, quod ex eorum verbis perfecta sit
laus, qui spiritus sancti instinctu laudabant: quod tamen videbatur pueriliter agi. Hoc locum habet quando
simplices recognoscunt Deum, et alii pervertunt studia cognitionis naturalis, ne cognoscant ipsum Deum. Item
hoc in apostolis qui sine litteris et idiotae: Act. 4: simplices sicut columbae: Matth. 10: et sicut oves in medio
luporum; et destruxerunt omnes inimicos Christi. 1 Cor. 1: quae stulta sunt mundi elegit Deus, ut confundantur
sapientes, et infirma etc..
|#3 Consequenter hujus manifestationis rationem subnectit dicens, quoniam. Tullius dicit in Lib. De natura
deorum, et fuit dictum etiam ab Aristotele, quamvis in ejus libris quae apud nos habentur non inveniatur, quod si
aliquis homo intraret palatium quod videret bene dispositum, nullus est ita amens, qui licet non videret quomodo
factum fuerit, quin percipiat quod fabricatum sit ab aliquo. Nos intramus mundum, nec videmus quomodo
factum sit; sed ex hoc ipso quod est ita bene ordinatus, debemus percipere quod est factus ab aliquo. Et hoc
specialiter ostendit ordo corporum caelestium. Fuerunt quidam errantes qui causas rerum attribuunt necessitati
materiae; unde dicunt facta omnia propter calidum et frigidum, siccum et humidum, ut elementa quae sic
convenerunt. Hoc autem si apparentiam posset habere in aliis, nullo tamen modo in caelestibus corporibus: quia
non possunt attribui necessitati materiae, quod tantum distet hoc ab illo, et tanto tempore compleant cursum
suum.
Hoc autem nonnisi in causam intellectivam oportet reducere. Et ideo Scriptura quando vult manifestare Dei
potentiam, reducit nos in considerationem caelorum. Is. 40: levate in excelsum oculos vestros, et videte quis
creavit haec: ideo dicit, quoniam videbo caelos tuos, opera digitorum tuorum. Dicit autem, opera digitorum,
propter tria: quia quae cum digitis facimus, attente et distincte facimus. Et quae de corporibus caelestibus
consideranda sunt, non reducuntur nisi in causam intelligibilem; et ideo dicit, opera digitorum tuorum: Ps. 135:
qui fecit caelos in intellectu: vel respondet ad id quod dicit, elevata. Quando quis facit elevari quod grave est,
supponit humerum; sed quando facit elevari quod est leve, supponit digitum; et ideo dicit, opera digitorum, quasi
leve sit ei facere caelos: isa. 40: quis appendet tribus digitis molem terrae, et caelos palma ponderabit? vel quae
digitis facimus subtilia opera sunt. Ut ostendat ergo quod haec subtiliora sunt aliis, dicit opera digitorum etc..
Lunam vero nominat, et non solem, propter gentiles, qui credebant eum summum Deum: et ideo ponit
specialiter, lunam et stellas, in quibus non est manifesta ratio erroris: Eccl. 43: species caeli gloria stellarum,
mundum illuminans in excelsis Dominus.
Mystice apostolos vel Scripturas opera digitorum. Tres digiti tres personae; quasi dicat, opera totius trinitatis vel
spiritus sancti. Lunam, ecclesia: stellas, doctores. Et haec Deus fundavit.
|#4 Quid. Supra Psalmista admiratus est divinae majestatis excellentiam; et nunc commemorat duo beneficia
divinitus collata hominibus. Secundo ex hoc Psalmum terminat in laudem, ibi, Domine Dominus noster etc..
Circa primum tria facit. Primo ostendit clementiam Dei ad homines, per comparationem ad ea quae sunt supra
homines. Secundo per comparationem ad primum hominem, ibi, gloria et honore. Tertio per comparationem
eorum quae sunt sub homine, et constituisti. Supra hominem duplex est natura: divina scilicet, et angelica. Primo
ergo ponit beneficia per comparationem ad Deum. Secundo per comparationem ad Angelos, ibi, minuisti. Primo
exponatur secundum quod competit quantum ad beneficia naturalia. Secundo quantum ad gratuita.
Et secundum primum modum et circa eum duo facit. Primo ponit specialem curam hominis a Deo.
Secundo familiaritatem specialem, aut filius hominis.

26

