Sciendum est autem, quod constitutus est rex a Deo in hierusalem, et sua praedicatione reduxit populum; quasi
dicat: illi sic faciunt, sed intentum suum habere non possunt, quia sum constitutus, idest stabilitus rex super sion,
idest super populum Judaeorum, qui erat in hierusalem, cujus arx est sion: ab eo, scilicet a Deo: Ps. 117:
Dominus mihi adjutor, non timebo quid faciat mihi homo.
Job 17: pone me Domine juxta te, et cujusvis manus pugnet contra me. Sum autem constitutus rex super sion
montem sanctum ejus, non propter me, sed ut regam populum secundum legem Dei; et ideo dicit, praedicans
praeceptum ejus. Mystice autem constitutus est rex, secundum illud Hier. 23: regnabit rex, et sapiens erit etc..
Sion, idest ecclesiam Judaeorum, quae dicitur mons sanctus, quia prius recepit radios solis: Matth. 14: non sum
missus nisi ad oves etc.. 2 Reg. 19: an ignoro me hodie regem factum super Israel? praedicans praeceptum, idest
evangelium. Vel illud speciale praeceptum de quo dicitur joan. 13: mandatum novum do vobis, ut diligatis
invicem; et ejusdem 15: hoc est praeceptum meum etc.. Hoc autem praeceptum personaliter praedicavit Judaeis,
in persona scilicet propria: Matth. 4: circuibat Jesus totam Galilaeam docens in synagogis eorum, et praedicans
evangelium regni. Rom. 5: dico autem Christum Jesum ministrum fuisse circumcisionis propter veritatem Dei
etc..
|#5 Deinde cum dicit, Dominus, ex eadem historia ostenditur, quomodo se habet ad gentes: et circa hoc duo
facit. Primo ostendit quod Christo convenit habere potestatem super gentes.
Secundo ponit usum potestatis, reges eos. Circa primum duo facit. Primo ostendit quo jure potestas sibi competit
super gentes. Secundo ponit acceptionem ipsius potestatis, ibi, dabo tibi gentes. Dicit ergo, Dominus dixit ad me.
Hoc non usquequaque completur de David; et ideo intelligitur de Christo cui competit dominium super gentes
duplici jure: scilicet hereditario, et meritorio. Primo ergo ponit jus. Secundo meritum, ibi, postula etc.. Est autem
Christus rex universorum, sicut dicitur Hebr. 1: et hoc competit ei, quia filius: Gal. 4: si filius, et heres per
Deum: et ideo agit de aeterna generatione Christi: in qua tria notantur. Primo modus generationis.
Secundo proprietas filiationis. Tertio aeternitas filii generati. Modus ostenditur in hoc quod dicit: Dominus dixit:
quia scilicet processit per modum intellectus. Uniuscujusque generatio est per modum ejus. Modus divinae
naturae non est carnalis, sed intellectualis, immo est ipsum intelligere.
Secundo generatio est processio secundum originem quae invenitur in re intelligibili, quae est secundum
conceptionem verbi procedens ab intellectu; et hoc est dicere verbum in corde; et ideo dicit, Dominus dixit,
quasi, dicendo me generavit.
Unde filius est verbum quod pater dixit, idest gignendo produxit. Proprietas vero ostenditur in hoc, quod dicit,
filius meus, non adoptivus, sicut illi, de quibus dicitur joan. 1: dedit eis potestatem filios Dei fieri etc.; sed
proprietate naturae.
Unde filius meus es tu naturalis, singularis, consubstantialis: Matth. 17: hic est filius meus dilectus. Aeternitas
ponitur in hoc, quod subjungit: ego hodie genui te, idest aeternaliter: non enim est nova, sed aeterna generatio; et
ideo dicit: hodie genui te: quia hodie praesentiam signat, et quod aeternum est, semper est. Dicit etiam, genui te,
et non genero, ad designandum generationis perfectionem: cum enim generatio sit sine motu, simul est generari
et generatum esse. Dicit etiam hodie, ut designet praesentialitatem cum claritate quae conveniunt Christo, qui et
lucem inhabitat inaccessibilem, 1 Tim. 6; et qui vere est, in quo nihil est praeteritum, vel futurum, vel obscurum,
sed clarum.
|#6 Supra positum est privilegium aeternae generationis, ex quo Christo competit dominium gentium jure
hereditario; hic ostendit, quomodo acquisivit per suum meritum. Ubi considerandum est: quod sicut in
naturalibus formae infunduntur secundum dispositionem materiae; ita Deus gratuita dona largitur: Philip. 2:
Deus est qui operatur in nobis velle et perficere etc.; et ideo vult ut recipiamus dona petendo et orando: hoc
exemplum voluit ostendere per Christum, quia voluit quod peteret, quod sibi jure hereditario competebat.
Haec autem postulatio pro gentibus vocandis potest intelligi dupliciter. Primo per orationem, quia pro eis oravit:
joan. 17: non pro eis rogo tantum, sed pro eis qui credituri sunt per verbum eorum in me. Item per passionem:
Hebr. 9: ut morte intercedente in redemptionem earum praevaricationum quae erant sub priori testamento,
repromissionem recipiant, qui vocati sunt aeternae hereditatis: quae quidem postulatio non fuit vacua, quia in
omnibus exauditus est pro sua reverentia Heb. 6. Unde subditur concessio, cum subditur, et dabo tibi gentes. Ubi
notandum est, quod ad Christum nullus venit nisi dono patris: joan. 6: nemo potest venire ad me nisi pater qui
misit me traxerit eum. Datio autem gentilium est pure donum: nam Judaei quasi redditi sunt, quia ante dati erant:
Rom. 15: dico Jesum Christum ministrum fuisse circumcisionis etc.: et ideo dicit: dabo tibi gentes, ut scilicet
subjiciantur tibi, et sint tua hereditas: Phil. 2: ut in nomine Jesu omne genuflectatur, caelestium, terrestrium et
infernorum: Ps. 115: hereditas mea praeclara est mihi. Item non habet eas sicut ministri habent, ut Petrus vel
Paulus, sed sicut Dominus: Heb. 5: et Moyses quidem fidelis erat in tota domo ejus tamquam famulus, in
testimonium eorum quae dicenda erant: Christus vero tamquam filius in domo sua, quae domus sumus nos. Et
ideo dicit, possessionem tuam: isa. 49: ut possideres haereditates dissipatas, ut diceres his qui vincti sunt, exite,
et his qui sunt in tenebris, revelamini: terminos terrae: quia per totum mundum aedificata est ecclesia. Sed

7

