Quidam sunt poenitentes: et ad hoc pertinet ne iterum in peccatum labantur (et ideo dicit, et observabo me ab
iniquitate mea): sicut canis qui revertitur ad vomitum, et sus lota in volutabro luti, 2 Pet. 2 Eccl. 26: in duobus
contristatum est cor meum, et in tertio iracundia mihi advenit.
Vir bellator deficiens prae inopia, et vir sensatus contemptus, et qui transgreditur de justitia in peccatum, Deus
paravit illum ad romphaeam.
Consequenter ponit spem retributionis cum dicit, et retribuet mihi Dominus secundum justitiam meam. Et est
duplex retributio. Una, quae datur pro bonis impletis: et propter hoc dicit, retribuet mihi Dominus secundum
justitiam meam. Anselmus: justitia est rectitudo voluntatis propter se servata.
Vel secundum opera hominis reddet ei: Ps. 62: reddet unicuique secundum opera sua.
Dicit, observabo, et, retribuet, quia si homo aliquando fuit justus et fecit opera justitiae, et non observat se a
peccatis, vel non conservat se in operibus justitiae, ideo mortificatur, nec meretur retributionem: Ezech. 18:
omnes justitiae ejus non recordabuntur. Alia est quae datur pro beneficiis; unde dicit; retribuet secundum
puritatem manuum mearum in conspectu oculorum ejus. Aliquando habent exterius tantum manus, idest
operationes puras, et illis Deus non retribuet: sed quando habent puras in corde operationes, tunc retribuet.
Et hoc est, in conspectu oculorum ejus, non illis bonis quae sunt in conspectu nostro, sed in conspectu Dei: isa.
64: oculus non vidit Deus absque te. Et quid retribuet? jucunditatem ineffabilem, et augmentum gratiae, quae
proveniunt ex mandatis Dei servatis: Psal. 18: in custodiendis illis retributio multa. Et retribuet secundum
puritatem manuum mearum, idest operum.
Dicitur autem opus impurum, ratione carnalis affectus: Is. 1: manus vestrae sanguine plenae sunt.
Item ratione inanis gloriae: Matth. 6: attendite ne justitiam vestram faciatis coram hominibus, ut videamini ab
eis; alioquin mercedem non habebitis.
Gregorius: vecordia est magna agere, et laudi inhiare, quae unde caelum mercari potuit, inde vanum et
transitorium sermonem quaerit.
|#15 Consequenter ponitur ratio retributionis; ideo sequitur, cum sancto. Circa hoc duo facit. Primo ponit
rationem retributionis. Secundo exponit eam, ibi, quoniam tu populum. Primi duo versus dupliciter possunt
intelligi. Uno modo, ut intelligatur ad Deum loqui; et sic est literalis sensus; quasi dicat, tu Dominus, cum sancto
sanctus eris. Et sic dicit duo: scilicet quod Deus sit remunerator et adprobator bonorum. Secundo, quomodo est
reprobator malorum; unde sequitur, et cum innocente etc.. Et cum perverso perverteris. Est autem sciendum quod
nominat scilicet sanctum, innocentem, et electum.
Electus autem potest dupliciter intelligi. Uno modo a Deo; hoc est commune omnibus sanctis: Ephes. 1: elegit
nos Deus ante mundi constitutionem etc..
Alio modo dicitur electus qui habet excellentiam innocentiae et sanctitatis: Cant. 5: dilectus meus candidus et
rubicundus, electus ex millibus.
Si primo modo sumatur electus, tunc secundum ponit ex parte nostra, et tertium ex parte Dei. Si secundo modo,
sic proponit duo, quae ex parte nostra sunt. Primum est operatio boni quae fit propter Deum; et quae proprie
habet rationem sanctitatis: quia omnia quae ordinantur ad Deum, dicuntur sancta: et hoc est quod dicit, Domine,
tu eris sanctus cum sancto, sanctitatem in eo causando: Lev. 21: ego Deus qui sanctifico vos. Vel sic. Tu eris
sanctus effective, idest ostendens te amare et adprobare sanctitatem: non enim ostendit se nisi per opera;
substantiam enim ejus non videmus.
Nec aliter est sanctus cum sancto, nisi ostendendo sanctitatem: non est enim visibilis nunc nobis, ut dicamus
quod conformat se sancto in motibus exterioribus, sicut de homine qui diversis diversimode se conformat,
maxime amicis: quia omne animal diligit sibi simile; et quod diligit quis, illud remunerat. Unde ostendens te
sanctum, quando remunerabis, inquit, sanctitatis opera? et cum viro innocente innocens eris, effective et
remunerando.
Et cum electo, quem tu diligis, electus eris, quia facies quod ipse te eliget: joan. 15: non vos me elegistis, sed ego
elegi vos primordialiter: Deut. 4: dilexit patres tuos, et elegit semen eorum post eos. Et 26: Deum elegisti hodie,
ut sit tibi Deus, et obedias ejus imperio: et Dominus elegit te hodie, ut sis ei populus peculiaris, et faciet te
excelsiorem cunctis gentibus, ut sis populus sanctus. Vel, electus, idest excellenter separatus. Et cum perverso
perverteris, idest permittes eum esse perversum. Vel perversi sunt illi qui non sequuntur illos quos debent sequi.
Qui ergo non sequitur voluntatem Dei, videtur perversus. Ergo tu contra voluntatem Dei, et Deus contra
voluntatem tuam; quasi dicat: tu vis habere beatitudinem, et Deus dabit miseriam: Lev. 26: si ambulaveritis mihi
ex adverso, et ego contra vos adversus incedam, et percutiam vos septies propter peccata vestra. Et ideo dicit,
cum perverso perverteris, idest agens contra voluntatem perversorum. Alio modo potest legi, ut referat
sermonem ad aliquem hominem: et sic homo cum sancto homine, vel cum Christo sanctus eris: quia non audies
de Deo nisi sanctitatem.
Exod. 37: cum viro religioso tracta de sanctitate: et cum innocente innocens eris, quia secundum conversationem
informantur mores: 1 Cor. 15: corrumpunt bonos mores colloquia mala. Et cum perverso perverteris. Eccl. 13:
qui tetigerit picem, inquinabitur ab ea, et qui communicat superbo etc.. Consequenter exponit praemissa
secundum primam lecturam. Quare eris Domine cum sancto? quia, tu populum humilem salvum facies, idest in
61

