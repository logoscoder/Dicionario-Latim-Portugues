Et haec est causa, quare non cognoscuntur divina judicia: Habac. 1: ipse de regibus triumphavit: ibidem: impius
praevalet adversus justum propterea egressum est judicium perversum. Alia causa est praesumptio de seipso: et
praesumunt duo. Stabilitatem; et hoc est quod dicit: dixit in corde suo, non movebor a generatione, idest
dominium meum non extendetur ab una gente in aliam, non multis mala inferam: non movebor, idest non
amittam prosperitatem: isa. 47: aggravasti jugum tuum valde, dixisti in sempiternum ero domina.
Hieronymus habet, et dixit, in aeternum ero a generatione sine malo, idest nunquam patiar malum: Apoc. 18:
sedeo regina, et vidua non sum. Et Luc. 3, in Glossa exponens unam: dixit peccator volens perpetuare nomen
suum non ibit per celebritatem et famam. Sine malo, idest non faciam malum. Vel non movebor, idest non
perveniam ad possessionem domorum, sine malo, violentiae et injustitiae. Et sic faciet Antichristus secundum
Glossam. Vel ego Antichristus non movebor, idest inquietabor, a generatione in generationem sine malo, scilicet
ero secundum quod est licitum.
|#17 Cujus. Hic ponit processum malitiae. Et primo in corde, de quo jam dictum est. Secundo de ore. Tertio de
opere, sedet in insidiis etc.. Circa primum duo ponit. Peccatum oris, quod committitur tripliciter. Aliquando
maledicendo Deum vel proximum quod est in blasphemiam prorumpere: isa. 1: blasphemaverunt sanctum Israel.
Quandoque maledicunt semiplene, quando timore retrahuntur. Aliquando in injurias prorumpendo, et hoc est os
plenum amaritudine, Glossa, amaris verbis et minis. Eph. 4: omnis amaritudo, indignatio, blasphemia et clamor
tollatur a vobis. Aliquando decipiendo, et hoc est plenum dolo: 1 Cor. 6: neque maledici neque raptores regnum
Dei possidebunt: Heb. 12: ne qua radix amaritudinis sursum germinans impediat, et per eam inquinentur multi.
Secundo ponit radicem cordis, sub lingua, idest in interioribus cordis labor latet: Glossa, idest iniquitas.
Cogitat enim perficere iniquitatem in qua laborat: Hier. 9: ut inique agerent laboraverunt: job 20: cum dulce
fuerit in ore ejus etc.. Vel labor, quia aliis cogitat inferre laborem et dolorem: dolor, idest pernicies ex labore
sequens: isa. 59: labia viri locuta sunt mendacium, et lingua vestra mendacium et iniquitatem facit.
|#18 Hic ostendit processum malorum quantum ad corpus; et circa hoc duo facit. Primo proponit eorum
processum. Secundo processus terminum, in laqueo, circa primum tria facit. Primo proponit cum quibus
insidietur, ibi, cum divitibus.
Secundo, contra quos: ut interficiat innocentem.
Tertio quomodo insidiatur, insidiatur in abscondito, dicit ergo. Mali non contenti locutione, laborant perficere,
unde sedet in insidiis, cogitans quomodo noceat aliis. In occultis, propter simulationem: Eccl. 11: multae insidiae
sunt dolosi. Cum divitibus, idest consiliariis: Eccl. 13: venatio leonis onagri in eremo, sic pascua divitum
pauperes. Hieronymus habet juxta vestibulum, idest cameram suam.
Contra quos ostendit? certe contra innocentes: unde ut interficiat innocentem, corporaliter vel spiritualiter: Exod.
23: insontem et justum non occides. Et contra pauperes; unde oculi ejus in pauperem respiciunt: isa. 3: quare
atteritis populum meum, et facies pauperum commolitis? Glossa, Antichristus cum divitibus habebit consilium
contra pauperes. Hieronymus habet, oculi ejus in robustos, quia pauperes in temporalibus non sunt robusti, sed in
spiritualibus: job 16: hostis meus terribilibus oculis intuitus est me.
|#19 Insidiatur. Hic ponitur modus insidiandi. Et primo ponit similitudinem, sicut leo in spelunca sua, scilicet
sic principes mali pauperes opprimunt: Prov. 28: leo rugiens et ursus esuriens, princeps impius super populum
pauperem. Secundo ipsum modum insidiarum, insidiatur ut rapiat: Prov. 12: verba impiorum insidiantur
sanguini. Vel insidiatur ut rapiat pauperem, idest bona pauperis per violentiam et fraudulentiam. Subdit modum
rapinae dum attrahit, alliciendo promissis, vel violentia, vel fraudulentia: Prov. 7: blanditiis labiorum attrahit
illum in sagena.
|#20 In laqueo. Hic ponuntur duo. Et primo, ad quid pervenit eorum conatus. Secundo causam, ibi, dixit enim.
Pervenit enim conatus peccatoris secundum ejus intentionem ad prostrationem pauperis: unde, in laqueo suo; sed
secundum Dei ordinationem pervenit primo ad evacuationem potestatis: unde, inclinavit se. Contingit enim
bellicosos quandoque in principio, postea converti ad delicias, et sic facti effeminati expelluntur. Et ideo
Philosophus dicit, quod servantes dominium, non faciant filios suos delicate nutrire: Eccl. 47: inclinasti femora
tua mulieribus: Ps. 13: omnes declinaverunt.
Secundo ad totalem casum: Prov. 16: ante ruinam exaltatio: quia signum ruinae exaltatio.
Glossa exponit de Antichristo. Hieronymus habet aliter, dum attrahit eum ad laqueum suum, et confractum
subjiciet et irruet viribus suis valenter.
Leo primo prosternit animal captum. Secundo subjicit. Tertio incumbit super illud. Causa enim est falsa securitas
quam concipit. Primo de praeterito: quia oblitus est Deus, scilicet peccatoris.
Contra Eccl. 16. Ne dicas in corde tuo, a Deo abscondar et ex summo quis mei memorabitur? item ibidem, 23:
delictorum meorum non rememorabitur altissimus, et non intelligit quoniam omnia videt oculus ejus. Secundo de
futuro.
Avertit faciem suam ne videat in finem: job 37: nubes latibulum ejus etc..
34

