essent absque jugo, et facti sunt quasi arcus dolosus. Job 11: vir vanus in superbiam erigitur, et quasi pullum
onagri se liberum natum putat.
|#4 Propter. Hic tertio ponit orationis exauditionem.
Et primo praemittit eam; secundo ponit ejus certitudinem, ibi, eloquia Domini; tertio ponit suam credulitatem,
ibi, tu Domine. Dicit ergo, propter miseriam, idest multiplicem defectum, inopum, idest carentium opibus, et
gemitum, idest singultus, pauperum, idest parum habentium. Psal. 9: tibi derelictus est pauper. Exod. 2: audivit
gemitus eorum, et recordatus est foederis. Nunc exurgam, dicit Dominus. Nunc in tempore opportuno.
Psal. 9: adjutor in opportunitatibus, in tribulatione. Isa. 9: tempore accepto exaudivi te, et in die salutis adjuvi te.
Ponam in salutari tuo, idest apponam, fiducialiter agam in eo, idest ego ero in eo. Hier. 1: ne timeas a facie
eorum, quia ego tecum sum. Isa. 14: Dominus exercituum decrevit: et quis poterit infirmare? manus ejus extenta:
et quis avertet eam? Hier. 1: bellabunt adversum te, et non praevalebunt, quia tecum sum ut liberem te. Et 39:
erit tibi anima tua in salutem, quia in me habuisti fiduciam, ait Dominus. Consequenter ponit promissionis
certitudinem, eloquia Domini, eloquia casta: non adultera per admixtionem alicujus extranei; vel castigata a
superfluitate; vel incorrupta, quia castus quis dicitur ante experientiam, sed continens post. Non vana, sed firma.
Matth. 24: caelum et terra transibunt, verba autem mea non transibunt. Secundo sunt plena veritate; unde,
argentum igne examinatum. Argentum est album sine maculatione, sonorum sine simulatione, odoriferum sine
infectione. Probatum terrae, idest a terra: Graeci autem ablativo carent.
Haec autem est translatio de Graeco, purgatum septuplum, idest perfecte. Et respondet propheta, tu ergo,
Domine, servabis nos a malo. Et custodies nos in bono a generatione hac in aeternum. Ergo in circuitu impii
ambulant, ita quod ad finem itineris quem intendunt, nunquam venient, scilicet ut affligant alios, sicut volunt.
Isa. 59: semitae eorum incurvatae sunt. Et quare? quia, secundum altitudinem tuam multiplicasti filios hominum:
quia in domo mea non solum sunt vasa aurea et argentea, sed lignea et fictilia: et quaedam quidem in honorem
sanctificata ad omne opus bonum parata. 2 Tim. 2. Vel in circuitu, vitiorum, ambulant impii, non pertingentes ad
medium virtutis. 1 Reg. 25: anima inimicorum tuorum rotabitur etc..

|+12 Pars 12
|#1 In praecedenti Psalmo Psalmista posuit adversariorum dolos; hic contra eos petit remedium a Deo. Titulus,
in finem Psalmus David, hoc supra expositum est. Dividitur autem Psalmus iste in tres partes. In prima ponitur
conquestio; in secunda quaestio, ibi, respice et exaudi me; tertio exauditio, ibi, ego autem in misericordia tua.
Conquestio tria continet. Admiratur divinam dissimulationem, confitetur proprium defectum, conqueritur de
adversariorum potestate; secundum, ibi, quamdiu; tertium, ibi, usquequo exaltabitur. Qui dissimulat injurias
alicujus, hoc ideo facit aut quia non recordatur ejus, aut quia non vult remedium apponere; et ideo dicit, Domine,
ego gravor ab adversariis, et non apponis remedium? usquequo oblivisceris me in finem, idest finaliter videtur
quod velis me vitare. Isa. 49: dixit sion, dereliquit me Dominus, et Dominus oblitus est mei.
Habac. 1: quare non respicis super inique agentes, et taces devorante impio justiores se? usquequo avertis faciem
tuam a me. Avertit faciem quando non ponit remedium quis. Ps. 43: quare faciem tuam avertis, oblivisceris
inopiae nostrae, et tribulationis nostrae? hoc secundum historiam David, qui diu est persecutus a Saule.
Allegorice dicitur de patribus veteris testamenti, qui continue expectabant Christum, et Deus quasi oblitus
eorum, differebat remedium adhibere; et dicunt, usquequo Domine etc.. Usquequo avertis faciem tuam a me,
idest praesentiam filii tui a nobis. Vel, ut sit conquestio modernorum justorum de secundi adventus dilatione,
usquequo Domine oblivisceris me? erit hoc usque in finem, idest in die judicii, vel usque ad mortem? et
usquequo avertis faciem tuam a me, idest faciem gloriae tuae, ut videam te facie ad faciem. Exod. 33: ostende
faciem tuam mihi. Ps. 79: ostende faciem tuam, et salvi erimus. Possunt tamen assignari et multae causae, quare
antiqui patres tantum desiderabant adventum Christi in carnem.
Prima propter exaltationem humanae naturae, in cujus persona dicitur Thren. 1: vide Domine, quoniam facta sum
vilis; sed exaltata est per incarnationem. Ps. 72: cum gloria suscepisti me, idest facta sum gloriosa, sicut mulier
ignobilis sublimatur si contrahat cum nobili viro. Inde est quod omne peccatum post adventum salvatoris gravius
est quam fuerit ante.
Sicut si mulier nobilis vel homo aliquam turpitudinem faceret, est magis ignominiosus, quam si faceret unus
rusticus. Secunda causa est, ut liberarentur captivi de carcere inferni sive Limbi: job 17: in profundissimum
inferni descendent ossa mea; putasne saltem ibi erit requies mea? quasi dicat, non; sed per Christum liberati
sumus ab eo: Zach. 9: tu quoque in sanguine testamenti tui eduxisti vinctum de lacu in quo non erat aqua. Tertio
propter depressionem diaboli: Ps. 88: tu humiliasti sicut vulneratum superbum, idest minorasti potentiam ejus.
Quarto, quia per adventum Christi pacificatus est nobis Deus; Ephes. 2: lapis angularis qui facis utraque unum.
Quinto propter delectationem quam sperabant habere cum Christo, videndo, audiendo conversando cum ipso:
Matth. 13: beati oculi qui vident quae vos videtis etc.. Moderni vero secundum adventum desiderant. Primo, quia

40

