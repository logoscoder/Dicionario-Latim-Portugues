|#4 In Deo. Hic ponitur gratiarum actio. Et primo ponit laudem, qua ipsi laudabuntur. Secundo ponit laudem,
qua ipsi laudabunt: nam in prima laudabunt et laudabuntur: ideo dicit, tota die, idest aeternitate: et haec laus est
sancta, quia non est in seipsis, sed in Deo: Hier. 17: laus mea tu es: Ps. 150: laudate Dominum in sanctis ejus.
Item erit continua, quia, tota die, aeternitatis: Ps. 83: melior est dies una in atriis tuis super millia: laudabuntur
dico a Christo: Matth. 10: qui me confessus fuerit, coram hominibus confitebor etc.
Idest laudabo eum, coram patre meo. Hieronymus habet, in Deo laudabunt, quia sancti in patria laudabunt Deum
considerando bonitatem ejus, et confitebuntur gratias agentes de beneficiis.
|#5
Nunc autem. Hic ponit adversitatem sanctorum novi testamenti. Et primo ponit adversitatem quam
patiuntur. Secundo ponit eorum patientiam et firmitatem, ibi, haec omnia venerunt super nos.
Circa adversitatem autem sanctorum primo tangit adversitatis causam: scilicet subtractionem divini auxilii.
Secundo tangit ordinem, ibi, avertisti nos.
Sanctus homo tria habet in Deo: scilicet confugium: Ps. 89. Domine, refugium factus es nobis: Prov. 18: turris
fortissima nomen Domini; ad ipsum currit justus, et exaltabitur. Secundo habet in Deo gloriam: Ps. 3: tu es gloria
mea. Tertio ipsum auxilium: Ps. 120: auxilium meum a Domino. Quandoque autem in exterioribus videtur quod
homo non habeat in Deo refugium: et ideo dicit, nunc autem repulisti nos: quia olim eras refugium: et hoc,
inquantum non defendis nos ab impellente: thre. 2: repulit Dominus altare suum: non tamen quantum ad interiora
repulit, quia non repellet Dominus plebem suam, Ps. 94.
Item non es gloria mea, quia, confudisti nos, videris nos in exterioribus confundere, quando sustines nostram
confusionem. Item solebas consiliari et auxiliari: sed modo non facis, quia, non egredieris Deus in virtutibus
nostris. Et loquitur ad modum ducis.
Consuetudo erat in veteri testamento, quod quando Deus auxiliabatur populo pugnanti, tunc Deus egrediebatur
ante populum: Habac. 3: egressus es in salutem populi tui etc.. Hoc autem non signat motum localem in Deo, sed
processum providentiae ejus ad exteriora. Nunc autem non egreditur Deus, dum permittit nos succumbere
hostibus. Et hoc facit ut abducat nos a terrenis, quia si semper esset prosperitas in rebus temporalibus, homo
serviret Deo pro eis. Et si hoc esset intentio nostra, frustraretur in istis. Ut ergo amor noster non sit mercenarius,
et intentio nostra non referatur ad corporalia, subtrahit hoc suis amicis.
|#6
Avertisti. Hic ponitur ordo adversitatis sanctorum virorum, quantum ad duo: scilicet quantum ad
consolationem quam non habent, et quantum ad afflictionem quam patiuntur. Homines qui vadunt ad bellum,
fugiunt, capiuntur, occiduntur, disperguntur, et venduntur. Quantum ad primum dicit: avertisti nos retrorsum post
inimicos nostros, idest fecisti nos fugere: Deut. 28: per unam viam egredieris contra eos, scilicet inimicos, et per
septem fugies. Hoc maxime pertinet ad sanctos martyres, quia in persecutione aliqui non valentes sustinere,
aversi sunt a fide: 2 Pet. 2: melius erat eis viam justitiae non cognoscere, quam post cognitionem retrorsum
converti. Aliqui fugiebant: Matth. 10: si vos persecuti fuerint in una civitate, fugite in aliam. Quantum ad
secundum dicit, et qui oderunt nos diripiebant sibi: Tob. 3: traditi sumus in direptionem: isa. 42: ipse autem
populus direptus, et vastatus est.
Hoc etiam contingit sanctis: quia aliqui direpti sunt a diabolo, scilicet qui negaverunt fidem: item aliqui capti ab
hostibus qui fugiebant. Quantum ad tertium dicit, facti sumus opprobrium: et hoc quia occiderunt nos
corporaliter. Quantum ad quartum dicit, et in gentibus dispersisti nos, quia ad litteram Judaeis sic accidit: Deut.
28: dispergemini in omnem ventum etc. Similiter sancti martyres dispersi sunt. Quantum ad quintum dicit,
vendidisti populum tuum sine pretio: quia ita occisi sunt martyres sine pretio, scilicet magno. In quo ostenditur
quod habebantur viles; isa. 52: gratis venumdati estis, et non fuit multitudo in commutationibus eorum.
Hieronymus habet, non foenerasti.
Foenerator dat modicum, et accipit multum; quasi dicat: non multi sunt qui lucrati sunt ibi, quia pauci tunc
conversi fuerunt; unde plures mortui quam converterentur. Vel, non fuit multitudo, aliorum qui in morte illorum
psallerent Deo: thre. 1: viae sion lugent, eo quod non sint qui veniant ad solemnitatem.
|#7 Posuisti. Supra Psalmista posuit oppressionem sanctorum; hic vero ponit eorum vilificationem: et primo
ponit vilificationem, quam exterius passi sunt. Ostendit secundo, quid ex hoc efficitur in corde, ibi, tota die verba
mea.
Circa primum ponit processum vilificationis ex parte vilitatis hominum, et ex parte vilitatis rei.
Ex parte vilitatis hominum est, quod primo dicitur alicui opprobrium, scilicet quod est latro vel adulter.
Secundo patitur hoc in derisionem. Tertio crescit in fabulam, idest in infamiam. Ex parte personarum, quia primo
a suo socio; secundo transit ad alios, tertio divulgatur. Et hoc dicit quantum ad primum, facti sumus opprobrium
vicinis nostris, idest fratribus et consanguineis; quia sancti vocabantur sacrilegi, homicidae, vel alia hujusmodi.
Et haec illusio fit nutu: unde dicit, subsannationem.
Et verbo; unde dicit, et derisum. Subsannatio est, quando rugato naso deridet aliquis. Derisio, quando cum ludo,
vel laetitia loquitur quae ad vituperium pertinent: jer. 20: factus sum in derisum; tota die omnes subsannant me.
Et dicit, his qui in circuitu nostro sunt, quasi, non solum vicinis, sed jam ad alios devoluti sumus in vituperium et
183

