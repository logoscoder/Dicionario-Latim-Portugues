oculis Judaeorum, etc.. Synagoga populorum circumdabit te, contemnendo et persequendo: in quo maxime
punientur.
|#4 Secunda pars est istius Psalmi, in qua agitur de exauditione petitionis. Et quia exauditio petitionis fit judicio
Dei, ideo introducitur divinum judicium. Et primo praemittit ipsum. Secundo agit de dilatione ejus, Deus judex
justus fortis et patiens, numquid irascetur per singulos dies. Circa primum tria facit. Praemittitur enim primo
judicium.
Secundo ejus modum, judica me Domine etc..
Tertio judicis idoneitatem, scrutans corda et renes Deus. Dicit ergo, habeo inimicos persequentes: et peto divino
auxilio liberari. Et de hoc confido.
Quia Dominus judicat populos: judicat enim orbem terrae in aequitate, et populos in veritate sua: Ps. 96. Isa. 3:
stat ad judicandum Dominus, et stat ad judicandos populos. Et nota quod postquam dixit, propter hanc in altum,
subjungit de judicio: quia post ascensionem revertetur ad judicandum: Act. 1: quemadmodum vidistis eum
ascendentem in caelum, ita veniet ad judicandum.
Modus judicii ponitur in forma orationis, quia orando ostendit quid fiet in judicio, dicens, judica me. Et primo
ponit bonorum retributionem. Secundo malorum punitionem, consumetur. In judicio duo retribuuntur: quia bonis
bona, et malis mala.
Qui ergo bonus est, et qui caret malis, habebit abundantiam bonorum, et sublationem malorum: Prov. 1: qui me
audierit, abundantia perfruetur, timore malorum sublato etc.. Et ideo quantum ad primum dicit, judica me
secundum justitiam meam, scilicet quam dedisti mihi, secundum quod sum justus: et haec justitia est, ut mihi
retribuantur bona: Matth. 5: beati qui esuriunt et sitiunt justitiam, quoniam etc.. Quantum ad secundum dicit:
secundum innocentiam meam: et haec justitia est ut nihil mali patiatur: job 22: salvabitur innocens: salvabitur
autem in munditia manuum suarum. Et nota, quod petit hoc judicium secundum justitiam. Supra dicit in
poenitentiali Psalmo secundum misericordiam, nullum meritum commemorans: nunc autem quia jam justificatus
fecerat aliqua bona, quibus debebatur praemium, petit judicari secundum justitiam. Quod ait, super me, designat
quia justitia hominis et innocentia non sunt ab homine, sed a Deo. Contra hoc quod petit, ut sibi sint bona, et
mali nihil patiatur, videtur aliquando bonum esse et utile opprimi a malis, et etiam ultra boni habent mala in
mundo isto, et mali bona: Luc. 16: recordare quia recepisti bona in vita tua etc.. Et ratio hujus assignatur.
Consumetur, idest ad finem deveniet: nequitia peccatorum: Apoc. Ult.: qui in sordibus est, sordescat adhuc. Nota
quod quandoque Deus differt poenam ut praedestinati convertantur: isa. 30: propterea expectat vos Deus, ut
misereatur vestri.
Unde tunc. Consumetur nequitia peccatorum, idest deficiet. Quandoque ut mali malitiam suam amplius
manifestent, et judicia Dei appareant justa: et tunc, consumetur, idest perficietur, nequitia peccatorum, ut justior
appareat vindicta: propter quod dicit Gen. 15: scito praenoscens quod peregrinum futurum sit semen tuum, etc.
Usque necdum completae sunt iniquitates Amorrhaeorum etc.. Act. 7: et non dedit ei hereditatem in ea nec
passum pedis etc. Usque dixit Dominus. Sic ait, consumetur; quasi dicat: faciant quidquid possunt, quia tandem
consumetur nequitia ipsorum peccatorum.
Sed numquid mali gravabunt bonos? non: quia Deus diriget justos. Unde, diriges justum, prover. 2: simplicitas
justorum dirigit eos.
|#5 Deinde cum addit, scrutans, ostendit judicis idoneitatem. Et primo ponit idoneitatem judicis.
Secundo confidentiam de eo conceptam, ibi, justum adjutorium meum. Duo autem requiruntur ad idoneitatem
judicis: scilicet ut sit sapiens, et ut sit justus. Haec autem sunt in Deo: et ideo judex est idoneus: Prov. 20: rex qui
sedet in solio judicii, dissipat omne malum intuitu suo. Est enim sapientissimus, omnia cognoscens, etiam
interiora: Heb. 4: omnia nuda et aperta sunt oculis ejus.
Est etiam justissimus: Hier. 2: tu autem Domine Sabaoth, qui judicas juste etc.. Et ideo dicit, scrutans corda.
Hieronymus habet sic, probator cordis et renum, Deus justus: et post sequitur alius versus: clypeus meus in Deo.
Ubi littera nostra habet, justum adjutorium etc.. Dicit ergo, scrutans. Tria sunt in homine: unum apparens, scilicet
exterius opus: et duo quae latent, scilicet intentio et delectatio. Haec duo nobis latent, sed Deo patent. Et quia
Deo sunt nota, licet nobis occulta, ideo dicit, scrutans corda, quia novit intentionem, et renes, idest
delectationem, utrum scilicet delecteris in laude Dei vel hominum. Sed quia scrutari est inquirere, inquirere
autem est ignorantis, hoc a Deo removet. Et ut ostendat quod Deus evidenter scit; cum dixit, consumetur etc.
Convenienter dixit, scrutans: quia in tribulatione maxime apparet conditio hominum. Deinde subinfertur, justum
adjutorium meum a Domino etc..
Ubi ponitur fiducia concepta de judice, a quo adjutorium est sperandum. Est enim duplex adjutorium Dei:
scilicet misericordiae, et aliud justitiae.
Adjutorium quo liberatur a malis et peccatis, est misericordiae: et non est justum, quia non ex meritis.
Sed quando quis justificatur, Deus perficit: et hoc est justitiae, quia respondet aliqualiter merito.
De primo dicitur Psal. 9: adjutor in opportunitatibus etc.. De secundo Psal. 45: adjuvabit eam Deus etc.. Sed
quare? quia, salvos facit etc.. Prov. 2: custodiet rectorum salutem.
23

