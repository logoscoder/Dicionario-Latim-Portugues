refrigerat ab aestu, sic et tutela Dei refrigerat dans securitatem. Item alis gallina pullos contra milvum custodit;
sic et Deus suis alis, quae sunt charitas et misericordia, justos defendit a rapacitate Daemonum.
Matth. 23: quoties volui congregare vos, quemadmodum gallina congregat pullos sub alas, et noluistis? his ergo
alis Deus nos elevat ad superna: Ps. 88: misericordia et veritas praecedent faciem tuam, beatus populus etc..
Hier. 31: in charitate perpetua dilexi te, ideo attraxi te miserans. Vel pupilla oculi dicitur anima; quia sicut
pupilla quae est in medio oculi, circumdatur multis pellibus ad defensionem, et homo apponit manum, et fere
omne quod habet, ne laedatur; sic debet homo facere pro anima: job 2: pellem pro pelle etc.: quia, ut dicitur
Marc. 8, quid prodest homini si mundum universum lucretur et animae etc.. Vel custodi me, ut pupillam oculi,
idest ut Christum, sub umbra alarum tuarum protege me, idest sub custodia Angelorum: Ps. 90: Angelis suis
mandavit de te etc..
Vel duae alae sunt duo brachia Christi extenta in cruce: Deut. 32: expandit alas suas, et assumpsit eos atque
portavit in humeris suis. Consequenter ostendit a quibus competit liberari, quia a facie impiorum qui me
afflixerunt; idest a potestate et praesentia Daemonum, vel falsorum fratrum. 2 Cor. 11: periculis in falsis
fratribus.
Qui me afflixerunt, tentationibus et persecutionibus.
Exod. 1: oderant filios Israel Aegyptii, et affligebant illudentes eis. Sic nos debemus petere liberari a peccato:
Eccl. 21: quasi a facie colubri fuge peccatum.
|#4 Inimici. Hic ponit necessitatem liberationis: et circa hoc duo facit. Primo proponit afflictionem quam
patitur. Secundo afflictionis similitudinem, ibi, susceperunt me. Circa primum duo facit. Primo praemittit
afflictionem. Secundo afflictionis modum, ibi, adipem etc.. Dicit ergo, inimici, Daemones, sive peccata ita
affligunt me, quod, circumdederunt animam meam, idest sic undique concludunt, quod non inveniam viam
liberationis. Et dicit, animam, quia nihil quaerunt nisi animam. Hostes corporales quaerunt tollere vitam; hostes
vero spirituales quaerunt animam. Vel potest intelligi de Christo, cujus animam Judaei suis malitiis
circumdabant; Ps. 117: circumdederunt me sicut apes etc..
Item Ps. 21: circumdederunt me canes multi, Concilium malignantium obsedit me. Consequenter ponit modum;
unde dicit: adipem. Adeps in Scriptura quandoque in bono, quandoque in malo accipitur. In bono, secundum
quod signat devotionem mentis: Ps. 62: sicut adipe et pinguedine repleatur anima mea. In malo. Primo secundum
quod signat nequitiam cordis. Secundo oris. Tertio operis: et ideo designat detestabilem malitiam: job 21: viscera
impii plena sunt adipe, et medullis ossa illius irrigantur. Et hoc est multiplex. Quandoque delectatio de peccato
quod faciunt: Prov. 2: qui laetantur cum male fecerint, et exultant in rebus pessimis. Item superbia et falsitas: job
11: vir vanus in superbiam erigitur, et quasi pullum onagri se liberum natum putat. Item carnalis sensus. Dicit
ergo, adipem suum, idest carnalem sensum, vel superbiam, vel delectationem: concluserunt, in se, ut non capiant
spiritualem sensum. Hieronymus habet, adipe suo, idest abundantia temporalium et saecularis potestatis,
concluserunt me. Secundo, quoad os, quia, os eorum locutum est superbiam. Et hoc quando Judaei dicebant
contra Christum; Matth. 27: si es rex Israel etc.. Tertio quoad opus. Et primo ostendit quomodo procedit ad opus.
Secundo causam hujus, ibi, oculos suos. In operatione autem duo ponit. Primo defectum. Secundo solicitudinem
nocendi: et tamen quando quis contemnit, non solicitatur nocere: et ideo dicit, projicientes, idest despicientes:
isa. 33: projecit civitates, non reputavit homines, et tamen circumdederunt me undique solicite.
Et hoc fecerunt Judaei Christo, quando projecerunt eum extra civitatem: Luc. 2: et circumdederunt me,
convenientes ad spectaculum ut irriderent, Act. 7. Et hujus ratio est, quia non respiciunt ad Deum, sed ad terrena:
Ps. 3: non est salus illi in Deo ejus. Statuerunt oculos suos declinare in terram, scilicet peccatores statuerunt
intentionem cordis sui declinare in terram, cum deliberatione et mora: Prov. 17: oculi stultorum, idest
peccatorum, in finibus terrae, et ideo non recipiunt lumen gratiae: Eccl. 2: oculi sapientis in capite ejus; stultus,
idest peccator, in tenebris idest in peccatis, ambulat. Dan. 13: declinaverunt oculos suos ut non viderent caelum.
Et hoc ad litteram fuit in Judaeis, cum dicebant, joan. 11: ne forte veniant Romani, et tollant locum nostrum et
gentem. Vel in terram, idest in carnem Christi, cujus infirmitatem tantum considerabant, et non ejus divinitatem:
quasi dicat: statuerunt oculos suos etc.. De industria similitudo ponitur quantum ad violentiam, quia, sicut leo
paratus ad praedam susceperunt me, vel a Deo, vel a Pilato milites: quantum ad fraudulentiam, quia, sicut catulus
leonis habitans in abditis. Leo in agro invadit: sed catulus ejus in occulto morans, raptam praedam comedit vel
invadit: Matth. 26. Osculo enim fuit traditus, de nocte captus, per falsos testes condemnatus, et princeps
sacerdotum scidit vestimenta sua.
|#5 Exurge. Hic ponit aliam petitionem, idest dejectionem inimicorum; et ponit tria. Primo petitionem.
Secundo expositionem, ibi, eripe animam meam. Tertio petitionis rationem, ibi, de absconditis.
Circa primum duo facit. Primo petit occultationem auxilii. Secundo destructionem adversarii.
Dicit ergo: dormire videris dum pateris me affligi, sed, exurge Domine, praeveni eum, ut citius subvenias quam
nocere possit: et supplanta eum, idest destitue eum quasi astute: job 5: qui apprehendit sapientes in astutia
eorum: Prov. 19: astutia hominis supplantat gressus ejus. Supplanta eum, in duobus: scilicet in mei liberatione; et
quantum ad hoc dicit, eripe animam meam ab impio, quia contra justitiam persequitur me, et ideo impius est: Ps.
51

