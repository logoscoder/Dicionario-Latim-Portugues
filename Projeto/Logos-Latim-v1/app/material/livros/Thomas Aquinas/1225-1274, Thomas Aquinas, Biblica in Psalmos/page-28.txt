numerat per passionem; Phil. 1: in nomine Jesu omne genuflectatur etc.. Joan. 5: ut omnes honorificent filium,
sicut honorificant patrem.
Quartum mysterium est ascensionis: constituisti eum super etc.. Eph. 1: constituens eum ad dexteram suam,
supra omnem principatum et potestatem etc.. Quintum mysterium est adventus ad judicium, omnia subjecisti etc.
Idest constituisti eum judicem super omnia: Hebr. 2: nunc autem necdum videmus omnia subjecta ei: tunc omnia
subjicientur sub pedibus ejus, idest humanitate ejus, quia caput Christi Deus, 2 Cor. 11. Et sunt pedes humanitas:
joan. 5: potestatem dedit ei judicium facere. Et hi in judicio quidam boni: et horum quidam subditi sunt signati
per oves: 2 Reg. Ult.: isti qui sunt oves quid fecerunt? quidam praelati, et hi signati sunt per boves: Prov. 14: ubi
plurimae segetes, ibi manifesta fortitudo bovis. Quidam mali: et horum sunt tria genera: joan. 2: omne quod est
in mundo, aut est concupiscentia oculorum, aut concupiscentia carnis, aut superbia vitae. Et primo ponit
luxuriosos: et hi sunt oves et boves et pecora campi, quia bestialibus delectantur: joel. 1: putruerunt jumenta in
stercore suo, et demoliti sunt horrea campi. Dicit hoc, quia vadunt per amplam viam, Matth. 7. Secundo
superbos, volucres: Matth. 14: aves caeli comederunt illud: Deut. 32: devorabunt eos aves morsu amarissimo.
Tertio cupidos, qui perambulant semitas maris, ad litteram; vel mundi: Ps. 11: in circuitu impii ambulant: job 1:
circuivi terram, et perambulavi eam. Sicut Deus est mirabilis eminentia majestatis, ita ostenditur ex clementia; et
ideo concludit admirationem, Domine Dominus noster etc..
Tamen sciendum est, quod iste Psalmus est circularis, quia eundem versum habet in principio et in fine. Quidam
sunt semicirculares, quia non repetunt totum versum, sed partem; sicut benedic anima mea Domino, finis, in
omni loco dominationis ejus.

|+9 Pars 9
|#1 Supra in Psalmo gratias egit pro beneficiis toti humano generi collatis; in isto autem Psalmo specialiter
gratias agit pro beneficio sibi collato in destructione inimicorum: et hoc patet ex titulo secundum Hieronymum,
qui talis est, victori pro morte filii canticum David etc.. Et tangit historiam 2 Reg. 18, et 19, quod mortuo
Absalone recuperavit regnum: et pro isto beneficio fecit istum Psalmum.
Sed in nostra littera titulus occultior est.
In finem pro occultis filii Psalmus David. Occulta filii, mors filii, scilicet quia per eam occultatur ab oculis
omnium. Secundum mysterium refertur ad Christum, qui dicitur filius antonomastice: qui est filius naturalis Dei
patris. Joan. 8: si filius vos liberaverit, vere liberi eritis. Item filius David principaliter repromissus. Luc. 18:
miserere mei, fili David. Pro occultis filii, idest Christi quae occulta sunt. Duplex est filii Dei adventus. Primus
fuit occultus, quantum ad divinitatem et ejus gloriam, quae latebat in infirmitate carnis. Isa. 45: vere tu es Deus
absconditus. Secundus erit manifestus. Luc. 21: videbunt filium hominis venientem in nube cum potestate magna
et majestate.
Item est duplex Christi judicium. Unum occultum; et hoc est in dispositione mundi, secundum quod permittit
bonos persecutionem pati a malis. Ps. 25: judicia tua abyssus multa. Item aliud est manifestum in fine. 1 Cor. 4:
quousque veniat Dominus, qui et illuminabit abscondita tenebrarum, et manifestabit consilia cordium.
Agitur enim de occulto judicio, secundum quod boni afflictionem patiuntur a malis. Job 30: expectabam bona, et
ecce mala; praestolabar lucem etc..
Et totum in idem redit: quia gratias agit de liberatione ab inimicis. Dividitur autem iste Psalmus in duas partes.
Primo ponit gratiarum actionem; secundo materiam gratiarum actionum, ibi, in convertendo.
Gratias agit tripliciter: corde, ore et opere. Ore dupliciter: laudando et praedicando.
Laudando, quia dicit, confitebor. Est autem triplex confessio: scilicet fidei: Rom. 10: confessio fit ad salutem.
Psal. 31: dixi, confitebor etc..
Peccatorum. Jac. Ult.: confitemini alterutrum peccata vestra. Laudis (Tob. 12): coram omnibus viventibus
confitemini ei etc.. Et de hac confessione agitur hic. O Domine confitebor tibi, idest gratias agam, idest laudabo
te. Psal. 68: laudabo nomen Dei mei etc.. Haec in corde: quia 1 Reg. 16: homines vident quae apparent, Deus
autem intuetur Cor. Contra quod isa. 29, et Marc. 7: populus hic labiis me honorat, cor autem eorum longe est a
me. Sed dicit, in toto, quia Deus est major corde nostro. 1 joan. 3. Et ideo, quantumcumque laudemus secundum
posse nostrum, minus est ipso. Deut. 6: diliges Dominum Deum tuum ex toto corde tuo. Qui ergo non totum cor
dat Deo, sed aliquid aliud vult habere simul cum ipso, perdit eum. Isa. 28: angustatum est stratum, ita ut alter
decidat: et pallium breve est, et utrumque operire non potest. Ille ergo toto corde laudat eum, qui nihil acceptat
contra Deum, sed totum in eum actu vel habitu refert.
Tob. 12: opera Dei revelare et confiteri (scilicet annuntiando) honorificum est. Narrabo, praedicando et
annunciando, aliis, quia Deus dat beneficia aliis communicanda: et hoc bene fit aliis enunciando.
Luc. 8: vade et annuncia quanta fecerit tibi Deus: et ideo dicit, narrabo mirabilia tua.
Sed rationem habet quod dicit, mirabilia, quia opera Dei mirabilia sunt. Psal. 76: tu es Deus, qui facis mirabilia.
Sed quid est quod dicit, omnia? hoc videtur impossibile. Job 5: qui facit magna et inscrutabilia mirabilia et
absque numero.
28

