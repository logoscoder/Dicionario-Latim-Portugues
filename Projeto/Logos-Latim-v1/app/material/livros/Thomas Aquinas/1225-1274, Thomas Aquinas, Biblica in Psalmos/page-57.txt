praedicatores, et descendit, faciens eos dicere capacia hominibus. Et caligo, idest diabolus et omnes mali, sub
pedibus ejus, idest Christi: Psal. 109: ponam inimicos tuos scabellum pedum tuorum.
De ascensione dicit, ascendit super cherubim.
Eph. 4: qui descendit, ipse est et qui ascendit super omnes caelos ut adimpleret omnia.
Super cherubim, idest super ordines Angelorum: Eph. 1: constituens eum ad dexteram suam in caelestibus super
omnem principatum et potestatem et virtutem et dominationem etc.. Et omnia subjecit sub pedibus ejus, et ipsum
dedit caput super omnem ecclesiam, quae est corpus ipsius: Hier. 32: fortissime, magne, potens, Dominus
exercituum nomen tibi, magnus consilio et incomprehensibilis cogitatu. Et dicit specialiter, super cherubim, quia
non solum ascendit ut est etiam eis superior, sed quia eis est incomprehensibilis.
Volavit, volavit, duplex volatus intelligitur hic. Primo inquantum fama ejus post ascensionem in brevi tempore
per totum mundum crevit; unde dicit, super pennas ventorum, idest plus quam pennae quae sparguntur impulsu
ventorum, quia in modico tempore ante tres annos: Psal. 18: in omnem terram exivit sonus eorum etc.. Quia ante
destructionem hierusalem. Vel, volavit etc.
Ascendens in caelum factus invisibilis, et volavit ab aspectu nostro: Act. 1: nubes suscepit eum ab oculis eorum.
Item volavit super pennas ventorum, idest super scientiam Angelorum: Ps. 103: qui facit Angelos suos spiritus
etc.. Unde dicitur in Lib. 5 de causis, quod prima causa superior est omni narratione: et non deficiunt linguae a
narratione ejus, nisi quia deficiunt a narratione esse ipsius, quia est super omnem causam.
Et dicit Commentator, quod ejus non est judicium nec cognitio. Et posuit tenebras, etc.. Sicut dictum est, quae
hic inducuntur ad ostendendum Dei miram potentiam, qua David liberatus est, possunt referri ad corporales
effectus in figura, et ad spirituales in mysterio. Primo ergo introducit Psalmista secundum quod exponitur
secundum corporales effectus excellentiam divinae potentiae in aere: et hoc tripliciter: scilicet quantum ad
ventos, quantum ad pluvias et nubes, et quantum ad fulgura. Et quia de ventis supra dictum est, dicendum est de
pluviis in aere. Secundum ergo nubes et pluvias, invenimus duplicem commutationem in aere; unam de sereno in
nubilum, aliam de nubilo in serenum.
Primo ergo ponit primam commutationem. Secundo secundam, ibi, prae fulgore. Circa primum tria facit. Primo
ostendit nubilosi temporis obscuritatem.
Secundo adhibet similitudinem. Tertio ponit obscuritatis causam. Dicit ergo quantum ad primum: posuit tenebras
latibulum suum. Dicitur quod Deus habitat in caelo. Unde quando nubes occultant caelum, videtur Deus habitare
in occulto: Ezech. 32: caelum nube tegam. Et posuit similitudinem de tabernaculo: et ideo dicit, in circuitu ejus
tabernaculum ejus. Tabernaculum enim ponitur et deponitur sicut nubes. Dicit, tenebrosa aqua in nubibus aeris.
Consequenter agit de secunda. Prae fulgore etc. Et utitur tali similitudine: quando venit lux, expelluntur tenebrae;
et sic Deo ostendente lumen suum, fugit obscuritas nebularum. Et ideo dicit: prae fulgore in conspectu ejus
nubes transierunt, prae fulgore luminis a facie tua nubes transierunt, sicut fulgore sive splendore solis, nubes
fugiunt et liquefiunt, ut in Lib. Meteo. Dicitur. Dali vel titiones ponuntur in transitu nubium: quia similem
causam generationis habet grando et fulgur, sive ignis. Antiqui vero dicunt, quod generantur in loco supremo;
quod ostendit fortiorem congelationem a forti frigore causari. Unde plus requirit de frigore nix quam aqua:
pluviae et grando plus quam nix: et tantum potest esse frigus, quod statim condensat in grandinem: aliquando
prius in aquam, et postea in grandinem. Et dicunt, quod vapores superius elevati congelantur multum, et ideo
generantur grossi grandines. Sed Philosophus e contra dicit, quod grossiores essent in montibus, et in hyeme:
cujus contrarium videmus, quia grossiores sunt in valle, et fiunt in vere et autumno, et generantur in loco
propinquo. Item secundum Philosophum, aliquando veniunt angulares, quod est signum quod veniunt de
propinquo: anguli enim citius liquefiunt. Unde sciendum, quod naturale est quod oppositum fortius agat in
oppositum. Constat autem quod in nubibus admiscetur frigidum et calidum; ergo quando calor aeris circumstans
constringit frigidum quod non potest consumere, tunc frigidum agit interius circumdante extra calore.
Titiones autem cadentes habent duplicem causam generationis: unam per fumum superius ascendentem usque ad
locum inflammationis, qui inflammatur; et sic secundum inflammationem descendit quousque invenit materiam
combustibilem. Et hoc tetigit quando dixit, carbones succensi sunt ab eo.
Et hic tangit alium modum, qui est per contrariam resistentiam. In nube autem aliquando est aliquid calidum, et
istud a frigido exteriori constringitur interius et multiplicatur, ita quod materiam grossam adducit et cadit: et ideo
carbones, ignis et grando habent similem generationem, scilicet constrictionem frigoris vel caloris, ut dictum est.
Dicit ergo, prae fulgore in conspectu ejus etc.. Et haec transierunt simul cum carbone et grandine, quae
generantur ex nubibus, ut dictum est.
|#9 Hic agit de tertia permutatione. Et primo de tonitruo. Secundo de fulgoribus, ibi, misit sagittas.
Sciendum quod Psalmista loquitur hic secundum hanc similitudinem, quod quicquid fit in caelo, attribuatur Deo.
Unde sonum auditum in caelo accipit, quasi vox Dei esset. Est autem duplex sonus in caelo. Unus qui est in
tonitruo; et hic, licet aliqui dicant extinctionem ignis in nube, Psalmista reprobat, et dicit quod fit per
concussionem ventorum: ita et nubes. Et ideo Psalmista dicit, intonuit de caelo Dominus. Item aliquando nubes
grossae ex quibus grandines generantur quandoque cum sonitu: unde Philosophus dicit, quod aliquando ante
grandinem est fragor nubium, aliquando non: sicut enim vapor calidus et siccus expulsus a frigido, scindes
57

