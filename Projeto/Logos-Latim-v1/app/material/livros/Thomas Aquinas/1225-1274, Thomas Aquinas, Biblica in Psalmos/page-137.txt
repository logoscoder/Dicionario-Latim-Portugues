ad secundum dicit, et egenum et pauperem a diripientibus eum. Egenus dicitur quis, quasi egens necessariis; sed
pauper, quasi nihil habens in pera. Et idem sunt ista tria: scilicet inops, egenus et pauper: Prov. 28: leo rugiens, et
ursus esuriens, princeps impius super populum pauperem: Ezech. 22: principes ejus in medio illius, quasi lupi
rapientes praedam.
|#8 Surgentes. Secunda pars principalis est. Superius Psalmista petivit impiorum repulsam; hic autem assignat
causam. Et primo prosequitur eorum malitiam; secundo petit divinum auxilium, ibi, Domine quando respicies?
circa primum duo facit.
Primo enim ostendit eorum iniquitatem: secundo eorum pertinaciam in malum, ibi, ego autem cum mihi molesti.
Iniquitatem ostendit primo quantum ad falsitatem; secundo quantum ad ingratitudinem, ibi, retribuebant. Dicit
ergo quantum ad primum, surgentes testes iniqui, sicut principes Judaeorum, et inducti ab eis, sicut populus,
quae ignorabam, scientia probationis: quasi dicat: quae non approbabam, interrogabant me, quia scilicet
faciebant accusationem de peccatis quae non approbabam. 2 Cor. 5: eum qui non noverat peccatum, pro nobis
etc.. Quantum ad secundum dicit, retribuebant mihi mala pro bonis, factis eis in veteri testamento. Mich. 6:
popule meus quid feci tibi etc.. Et in novo testamento, quia caecos illuminavit, et alia multa beneficia eis
contulit.
Joan. 10: multa bona opera ostendi vobis ex patre meo. Hier. 18: numquid redditur pro bono malum etc.. Et quae
mala? sterilitatem animae meae. Alludit ei parabolae. Isa. 5, de vinea quam plantavit electa, quae fecit labruscas.
Populus Judaeorum plantatus fuit ad bonum fructum faciendum, sed sterilis factus est. Et hanc sterilitatem
ostendit populus contra animam Christi, quam expetierunt.
Et ideo dicit, sterilitatem animae meae.
|#9 Ego autem. Supra Psalmista praemisit Judaeorum nequitiam; hic autem ostendit eorum pertinaciam, qua
perdurant in malo. Et reprobatur pertinacia aliquorum, ex eo quod nullo remedio reducuntur ad bonum. Est
autem duplex remedium, quo aliqui solent revocari ad bonum. Primo per sanctitatem ejus quem persequuntur;
secundo ex divino flagello. Primo ergo ostendit eorum pertinaciam ex eo quod non sunt revocati per sanctitatem;
secundum ibi, dissipati. Circa primum duo facit. Pro primo ponit sanctitatem suam contra tribulationes; secundo
pertinaciam eorum in malum, ibi, et adversum me. Circa primum facit tria, secundum quod sanctitas in tribus
consistit, scilicet in carnis maceratione, in spiritus devotione, et affectus pietate. Et haec tria ponit Psalmista per
ordinem: nam primo ait de carnis maceratione; secundo de spiritus devotione, ibi, et oratio mea; tertio de affectus
pietate, ibi, quasi proximum. Circa primum duo facit. Quia enim caro indiget tegumento et alimento; afflictio
carnis habet fieri, vel asperitate tegumenti, vel subtractione alimenti. Et ideo primo dicit quod affligitur
tegumento aspero; secundo alimento, subtracto, ibi, et humiliabam. Dicit ergo quantum ad primum: ego autem
cum mihi molesti essent, induebar cilicio. Hic cilicium metaphorice dicitur si exponatur de Christo; quia non
legitur portasse cilicium.
Hoc autem fit de pilis caprarum. Et in lege hircus caprarum immolabatur pro peccato; et ideo cilicium signat
peccatum. Christus ergo dicitur portare cilicium, quia indutus est carne non peccatrice quidem, sed habente
similitudinem carnis peccati.
Et nos etiam portare cilicium debemus, idest poenitentiam de peccatis. Isa. 3: erit pro fascia pectorali cilicium.
Quantum vero ad secundum dicit, et humiliabam in jejunio animam meam; quasi dicat: non solum tegumento
aspero afflixi carnem meam, sed et alimento, dum illud a me subtraxi jejunando. De jejunio corporali Christi
habetur Matth. 4. Potest etiam dici de spirituali jejunio Christi. Christus enim desiderabat salutem humanam.
Haec est illa aqua, quam petit a Samaritana, jo. 4. Et in cruce ait, sitio. Joan. 19. Sed jejunabat ad hoc, quia
invenit homines longe a salute.
Si autem dicatur in persona justi, tunc dupliciter potest intelligi. Uno modo, quod jejunium sit causa humilitatis
in justo: et per animam intelligatur via carnalis, ut sit sensus, humiliabam etc. Idest superbiam carnalis vitae
humiliabam macerando eam.
Ps. 98: genua mea infirmata sunt etc.. Judith 8: humiliemus illis animas nostras in spiritu etc.. Item potest dici,
quando humilitas est socia jejunii: quia quando jejunio non jungitur humilitas, illud jejunium non est Deo
acceptum.
Isa. 58: quare jejunavimus, et non aspexisti etc.. Quando vero humilitas jejunio jungitur, tale jejunium est Deo
gratum. Et ideo dicit, humiliabam in jejunio. Sed quia nihil valet humiliare carnem nisi impinguet spiritum et
confortet, hostis enim debilitandus est, et pugnator fortificandus, spiritus autem confortatur per orationem; ideo
addidit, et oratio mea in sinu meo convertetur.
Tob. 12: bona est oratio cum jejunio. Oratio est speciale praesidium in tribulatione. Jac. Ult.: tristatur aliquis
vestrum? oret aequo animo, et psallat. Psal. 76: renuit consolari anima mea, memor fui etc.. Sed dicit, in sinu
meo convertetur.
Si de Christo accipiatur, intelligitur dupliciter.
Uno modo, ut referatur ad Deum quem adorat; quia ad patrem in cujus sinu erat. Joan. 1: unigenitus filius qui est
in sinu patris. Alio modo, ut referatur ad illos pro quibus orabat, quia orabat pro his qui erant in sinu Christi.
137

