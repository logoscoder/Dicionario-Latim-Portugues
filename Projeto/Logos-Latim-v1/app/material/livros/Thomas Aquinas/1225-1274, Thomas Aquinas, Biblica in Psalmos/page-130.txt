|#8 Secundo cum dicit, immittit Angelus, promittit simile beneficium; quasi dicat: ita exaudiuntur alii sicut et
iste pauper. Multi codices habent, immittit Angelus Domini. Hieronymus habet, circumdat Angelus Domini in
gyro timentes eum. Dicit ergo immittet Angelus Domini, splendore sui luminis protegendo, in circuitu: Ps. 124:
montes in circuitu ejus, scilicet Angeli: 4 Reg. 6: multo plures nobiscum sunt quam cum illis. Et infra: ecce mons
etc.. Immittet ergo, idest immissionem faciet: Heb. 1: omnes sunt administratorii spiritus.
Et eripiet eos, scilicet ab impugnatione hostium et Daemonum: Judith 7: filii Israel non in lancea nec in sagitta
confidunt, sed montes defendunt illos, scilicet Angelus, vel Christus: isa. 9.
Secundum translationem septuaginta interpretum, vocabitur magni consilii Angelus. Quia missus a Deo
inquantum homo. Vel Angelus intelligitur praelatus ecclesiae: Malach. 2: Angelus Domini exercituum est.
Praelati enim ecclesiae debent custodire gregem suum.
|#9 Tertio cum dicit, gustate et videte, quoniam suavis, hortatur ad experiendum: et circa hoc duo facit. Primo
enim exhortatur ad experientiam divini consortii. Secundo ad observantiam divini timoris, ibi, timete. Circa
primum duo facit. Primo enim hortatur ad experientiam. Secundo ponit experientiae effectum, et videte quoniam.
Dicit ergo, gustate et videte etc.. Experientia de re sumitur per sensum; sed aliter de re praesenti, et aliter de
absente: quia de absente per visum, odoratum et auditum; de praesente vero per tactum et gustum; sed per tactum
de extrinseca praesente, per gustum vero de intrinseca. Deus autem non longe est a nobis, nec extra nos, sed in
nobis: Hier. 14: tu in nobis es Domine. Et ideo experientia divinae bonitatis dicitur gustatio: 1 Pet. 2: si tamen
gustatis quam dulcis etc.. Prov. Ult.: gustavit et vidit, quoniam bona est negotiatio ejus.
Effectus autem experientiae ponitur duplex. Unus est certitudo intellectus, alius securitas affectus.
Quantum ad primum dicit, et videte. In corporalibus namque prius videtur, et postea gustatur; sed in rebus
spiritualibus prius gustatur, postea autem videtur; quia nullus cognoscit qui non gustat; et ideo dicit prius,
gustate, et postea, videte. Quantum ad secundum dicit, quoniam suavis est Dominus: Sap. 12: o quam bonus et
suavis est Domine spiritus tuus in nobis. Ps. 30: quam magna multitudo dulcedinis tuae. Et postea, beatus vir qui
sperat in eo: isa. 30: beati omnes qui expectant eum.
|#10 Deinde cum dicit, timete, hortatur primo ad observantiam divini timoris. Secundo causam timoris assignat,
ibi, quoniam non. Tertio causam manifestat, ibi, divites eguerunt. Dicit ergo, suavis et dulcis est Dominus. Sed
quibus? timentibus eum.
Ergo, timete Dominum omnes sancti ejus. Et dicit sancti, quia nullus potest esse sanctus nisi sit timens.
Et dicit hoc, quia non solum timor necessarius est ascendentibus ad sanctitatem, sed etiam manentibus in ea:
Eccl. 27: si non in timore Domini tenueris te, instanter a te subvertetur domus tua. Et etiam quia nihil ita evacuat
sanctitatem, sicut superbia; et timor est retinaculum superbiae: Eccl. 7: qui timet Deum nihil negligit: Eccl. 40:
non est in timore Domini minoratio. Causam autem quare timendum est, subdit, quoniam non est inopia
timentibus eum.
Hoc exponitur multipliciter. Primo de inopia spiritualium bonorum: isa. 33: divitiae salutis sapientia et scientia;
timor Domini ipse thesaurus ejus.
Si ergo timor Domini thesaurus est, non est inopia timentibus eum. Item de inopia corporali. Contingit namque
aliquando timentem Deum parum habere; sed non contingit eum esse inopem. Inops est qui se deficientem
reputat: qui timent Deum sunt contenti his quae habent: Phil. 4: ubique et in omnibus institutus sum etc.. Item
Deus quaerentibus se subvenit in necessitate.
Sed objicit Augustinus in serm. Dom. In mont.
Quia apostolus ait 1 Cor. 4: usque in hanc horam esurimus et sitimus, et nudi sumus. Quomodo ergo non est
inopia timentibus eum? et dicit quod Deus est nutritor et medicus. Medicus autem subtrahit nutrimentum
infirmo, et facit esurire et sitire, quia expedit sanitati. Ita Deus secundum quod expedit saluti nostrae, quandoque
inopiam immittit, quandoque divitias confert, quandoque longitudinem dierum concedit, quandoque brevitatem
adducit.
|#11 Sed consequenter cum dicit, divites eguerunt, manifestat rationem per contrarium. Contrarium enim timori
Domini est affectus eorum qui animas suas divitiis dant. Primo ergo ostendit quod qui in divitiis sunt, deficiunt.
Secundo, quod qui quaerunt Deum, sunt absque defectu, ibi, inquirentes. Dicit ergo, divites eguerunt, scilicet
spiritualiter; idest qui sunt divites in mundanis, eguerunt in spiritualibus divitiis. Apoc. 3: dicis quia dives sum,
et locupletatus sum, et nullius egeo: et nescis, quia tu es miser et miserabilis, et pauper et caecus et nudus. Et
esurierunt, scilicet spiritualia bona: quia naturalis appetitus inest homini ad virtutem; licet enim appetitus
depravatus sit ad peccata, tamen naturaliter desiderat virtutes. Vel in futuro, eguerunt, idest egebunt, et
esurierunt, idest esurient: isa. 65: servi mei comedent, et vos esurietis. Item ad litteram intelligitur: quia divites
frequenter ad egestatem deducuntur, quia res mundanae sunt caducae. Luc. 1: esurientes implevit bonis etc..
Inquirentes autem Dominum: isa. 55: quaerite Dominum dum inveniri potest etc.. Non minuentur omni bono,
idest non deficient perfecto bono: quia spiritualia habebunt ad votum, et temporalia ad necessitatem: Luc. 12:

130

