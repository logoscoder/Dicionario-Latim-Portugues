|#1 In praecedenti Psalmo Psalmista ostendit fiduciam, quantum ad Deum; hic autem petit a Deo misericordiam
firmantem. Titulus, in finem Psalmus David. Hic titulus manifestus est jam supra, quia scilicet iste Psalmus
quem fecit David, ducit nos in finem, idest in Christum: quia agit de passione ejus, quantum ad quaedam. Dicitur
tamen in Glossa, quod secundum Hieronymum in originali ejus est titulus, intellectus filiis Core; et est novus
titulus in titulis Psalmorum. Est ergo sciendum quod, sicut legitur Num. 16, quando Dathan et Abiron fecerunt
schisma contra Moysen pro principatu populi, tunc Core insurrexit contra Aaron pro principatu sacerdotii, et tunc
ipse crematus est: non tamen omnes de familia sua in hoc consenserunt, et ideo isti remanserunt, qui non
consenserunt ex eis, unde tempore David inter cantores istis data fuerunt ministeria. Et intelligitur, quod iste
Psalmus in diebus illis ordinatus fuit ad cantandum.
Sed notandum quod in quibus dicitur, intellectus filiis Core, et dicitur secundum litteram in omnibus in quibus
ponitur intellectus, datur intelligi quod per illum Psalmum populus incitatur ad intelligendum divina beneficia,
vel aliqua secreta, sicut illud, Ps. 93: intelligite insipientes. Et ibi, Ps. 77, attendite popule etc.. Mystice Core
interpretatur calvaria, et Christus crucifixus in loco calvariae; et ideo Psalmus iste attribuitur filiis passionis, idest
crucis Christi. Et isti sunt qui carnem suam crucifixerunt, ut dicitur Gal. 5. Intentio Psalmistae est, quod petit
misericordiam divinam. Dividitur ergo Psalmus iste in partes duas. In prima petit divinam misericordiam in
generali; in secunda in speciali, ibi, tu autem Domine. Circa primum duo facit.
Primo petit misericordiam; secundo inducit necessitatem misericordiae petendae, ibi, inimici mei. Circa primum
duo facit. Primo ostendit quibus debetur misericordia; secundo sentiens in se quod meretur misericordia, petit
eam, ibi, ego dixi, quia Matth. 5: beati misericordes, quoniam ipsi misericordiam consequentur. Ergo
misericordibus debetur misericordia duplici ratione. Primo ex acceptatione divina: quia Deus misericordiam
acceptat, per quam homo imitator est Dei. Luc. 6: estote misericordes etc.. Secundo ex oratione sanctorum.
Eccl. 29: conclude eleemosynam in sinu pauperis, et haec orabit pro te: et hoc facit, ibi, Dominus conservet eum.
Circa primum praenuntiat meritum; secundo praemium. Dicit ergo, beatus qui intelligit super egenum et
pauperem. Beatus est ille qui est misericors, qui miseretur egeno et pauperi, Prov. 14: qui miseretur pauperi
beatus erit; et dicit, qui intelligit: non dicit, qui subvenit: quia, sicut dictum est, debet esse misericors ad modum
Dei; sed Deus non expectat quod semper petatur. Unde subvenit desiderio antequam petatur: et ideo ille est vere
misericors, qui non solum petentibus subvenit, sed etiam indigenti subvenit priusquam petatur. Job 31: si negavi
quod volebant pauperibus, si oculos viduae expectare feci. Egenus est qui indiget ab alio accipere; pauper dicitur
ille, qui parum habet. Hieronymus habet, qui considerat etc., idest qui suscipit sibi in cura negotia pauperum. Job
29: oculus fui caeco, et pes claudo. Mystice si referatur ad Christum, beatus christianus si est filius Core, idest
crucis Christi per meditationem, qui intelligit, idest qui habet intellectum reductum in obsequium, intelligens
super egenum et pauperem, idest beneficium quod Christus fecit per crucem. Thren. 3: recordare paupertatis et
transgressionis meae, absinthii et fellis. Primum ponit cum dicit, in die mala liberabit eum Dominus. Dies
secundum naturam suam sunt boni, quia sunt facti a Deo. Psal. 118: ordinatione tua perseverant dies; sed
dicuntur mali propter mala quae in eis contingunt. Eph. 5: redimentes tempus, quoniam dies mali sunt. Et dicit,
in die mala, idest in die alicujus malae tribulationis.
Est autem multiplex dies mala: scilicet triumphationis.
Eccl. 11: in die bonorum ne immemor sis malorum. Summum malorum est damnatio aeterna, quae imminet
homini in judicio, vel particulari, scilicet morte, vel in judicio universali, idest in fine mundi. Et illa dies est mala
in qua fit talis damnatio, idest dies illa dies irae, dies tribulationis et angustiae etc.. In hac mala die liberat
Dominus misericordem.
Matth. 25: esurivi etc.. Venite benedicti etc.: non quod sola misericordia sine aliis virtutibus liberet hominem;
sed quia per misericordiam homo satisfacit pro peccatis.
|#2 Dominus conservet. Hic ostendit quomodo meretur misericordiam ex oratione sanctorum, qui orant pro
misericordibus. Et ponitur oratio pro misericorde existente in statu prosperitatis; secundo pro existente in statu
adversitatis. In statu prosperitatis homo duobus indiget: scilicet ut promoveatur, et conservetur in bono; secundo,
ut liberetur a malis. Est autem triplex bonum; scilicet bonum naturae, bonum gratiae et bonum gloriae. Primum
scilicet bonum naturae, petit sibi conservari: unde dicit, Dominus conservet eum, scilicet in bono habito, scilicet
in bono naturae. Psal. 55: conserva me, Domine, ne scilicet corruptum sit bonum naturae per peccatum, vel per
tribulationes imminentes.
Bonum gratiae petit dari, cum dicit, et vivificet eum; per gratiam namque homo habet vitam spiritualem. Haec
autem vita consideranda est, et habetur per fidem formatam. Habac. 2: justus meus ex fide vivit. Gal. 2: quod
autem vivo in carne, in fide vivo filii Dei. Etiam sine hac vita, scilicet gratiae, vita nostra est mors. 1 Tim. 5:
quae in deliciis vivens mortua est. Quantum ad tertium bonum, scilicet gloriae, dicit, et beatum faciat eum in
terra. Si de perfecta beatitudine intelligatur, sic dicitur, in terra, scilicet viventium. Ps. 26: credo videre bona
Domini in terra viventium. Matth. 5: beati mites, quoniam ipsi possidebunt terram.
Si autem intelligatur de beatitudine hujus vitae, inquantum aliquid aeternum mente sapimus, sicut dicitur Phil. 3:
nostra conversatio in caelis est; sic dicitur, beatum faciat eum in terra, hac, scilicet participatione illius
171

