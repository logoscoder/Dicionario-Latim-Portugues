sed voluntatem ejus qui misit me. Haec vota solvit Christus dando se ad passionem, et iterum quando dedit
corpus suum in cibum fidelium; unde dicit, vota, idest sacrificia: reddam, in ara crucis et in sacrificium fidelium;
et hoc faciam in conspectu timentium eum: Eccl. 3: qui timet Dominum, honorat parentes.
|#22 Edent. Hic consequenter ponit effectum passionis qui est ad alios: et primo proponit diversos passionis
effectus; secundo ostendit eos ad futura pertinere, ibi, annunciabitur. Circa primum duo facit. Primo proponit
effectus pertinentes ad apostolos.
Secundo ponit tales effectus per apostolos ad alios derivatos, ibi, reminiscentur. Ad apostolos pertinet
ministerium dominici sacramenti: quod designatur cum dicit, edent pauperes, idest humiles et contemnentes res
mundi: Matth. 5: beati pauperes spiritu, quoniam ipsorum est regnum caelorum.
Isti edent sacrificium, idest sacramentum corporis et sanguinis, sacramentaliter et spiritualiter.
Et ex hoc sequitur triplex effectus; spiritualis, scilicet satietas, laus et vita. Quantum ad primum dicit, et
saturabuntur, quia quiescet desiderium suum in plenitudine gratiarum quae per hoc sacramentum acquiruntur:
Psal. 62: sicut adipe et pinguedine repleatur anima mea.
Quantum ad secundum dicit, et laudabunt Dominum qui requirunt eum. Nec mirum, quia laus sequitur ex
laetitia: isa. 51: venient in sion laudantes, et laetitia sempiterna super capita eorum.
Satietas autem desiderii causat delectationem: isa. 55: delectabitur in crassitudine anima vestra, idest in spirituali
pinguedine: Psal. 41: in voce exultationis et confessionis sonus epulantis.
Sed non quilibet laudat Deum; sed qui requirunt eum, idest qui nihil aliud quaerunt nisi Christum, vel Deum: isa.
55: quaerite Deum dum inveniri potest; invocate eum dum prope est. Quantum ad tertium dicit, vivent corda
eorum etc.. Joan. 6: si quis manducaverit ex hoc pane, vivet in aeternum. Et ideo dicit, vivet; quasi dicat:
quamvis corpore moriantur imitando passionem Domini, tamen corde vivent: Psal. 68: quaerite Dominum, et
vivet anima vestra.
|#23 Reminiscentur. Hic ponit effectus derivatos ad alios. Et primo communiter ad omnes. Secundo quantum ad
carnales, ibi, manducaverunt. Tertio quantum ad spirituales, ibi, et anima mea. Est autem triplex effectus. Primus
est divina cognitio ad quam gentes per apostolos devenerunt. Secundus est effectus ad conversionem ad
Christum.
Tertius effectus manifestatur per operis perfectionem.
Quantum ad primum dicit, reminiscentur. Hominibus naturaliter inserta est quaedam Dei cognitio; sed
obliviscuntur Domini per peccatum: Deut. 32: oblitus es Domini creatoris tui. Gentiles autem habuerant aliquam
Dei cognitionem, sed obliti fuerant propter peccata; sed per apostolos fuerunt reducti ad reminiscentiam naturalis
cognitionis: jer. 51: recordamini Domini procul. Quantum ad secundum dicit, et revertentur ad Dominum,
scilicet per amorem. Et hoc fecerunt non solum Judaei, sed, universi fines terrae: isa. 21: si quaeritis, quaerite;
convertimini, et venite: et hi duo effectus etiam ad sacramentum altaris pertinent, quod est quoddam memoriale
dominicae passionis, ut dicitur 1 Cor. 11. Ideo dicit, reminiscentur, quia conversio animae ad Deum est effectus
sacramenti altaris: Psal. 22: super aquam refectionis educavit me. Colentes eum non in ceremoniis, sed, in
conspectu ejus, scilicet spirituali cultu: joan. 4: veri adoratores adorabunt patrem in spiritu et veritate. Et omnes
familiae gentium: soph. 2: adorabunt eum viri de loco suo, omnes insulae gentium; quasi, ut intelligatur quod
gentiles coluerunt Deum Israel: et sicut proselyti euntes ad habitandum cum Judaeis, recesserunt a loco suo.
|#24 Quoniam. Potestas spiritualis totius mundi est Christi: Dan. 7: et dedit ei potestatem et honorem et regnum
etc.. Et non solum Judaeorum, secundum illud, isa. 9: super solium David; sed ipse dominabitur gentium: Psal.
2: postula a me, et dabo tibi gentes hereditatem.
|#25 Manducaverunt. Hic ponitur effectus qui secutus est quantum ad carnales: et ponit duo. Primo ponit
bonum eorum. Secundo ponit eorum defectum, ibi, in conspectu ejus cadent, carnales: et hi perceperunt duplex
bonum: scilicet participationem sacramenti, et venerationem Dei in cultu. Quantum ad primum dicit,
manducaverunt, licet indigne, quia carnales sunt: 1 Cor. 15: caro et sanguis regnum Dei non possidebunt. De
bonis dixit supra quod saturabuntur et laudabunt Dominum, et vivent, quia venerantur sacramentum per fidem
quam habent. Sed isti quia sunt pingues terrae, idest in terrenis defixi, idest non in spiritualibus elevati: cadent in
conspectu ejus, scilicet Dei: Hier. 31: inebriabo animas sacerdotum pinguedine, et populus meus bonis meis
adimplebitur.
Isti designantur per vaccas pingues, Amos 4. Deut. 32: incrassatus est dilectus, et recalcitravit: nam, qui indigne
manducat et bibit, judicium sibi manducat et bibit, ut dicitur 1 Cor. 11: et bene dicit, omnes qui descendunt: idest
si qui affectu demerguntur ad terrena: quia etsi isti videantur stare in conspectu hominum, tamen in conspectu
Dei cadent: isa. 8: offendent ex eis plurimi, et cadent. Vel, cadent in conspectu ejus, idest substernentur ei etiam
inimici, omnes qui descendunt in terram, idest in corruptionem peccati: Phil. 2: in nomine Jesu omne genu
flectatur.

85

