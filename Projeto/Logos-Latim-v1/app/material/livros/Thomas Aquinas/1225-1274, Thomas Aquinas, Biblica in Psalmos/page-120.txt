Quando quis habet in se turpe, et illud tegitur, tunc oculos intuentis turpitudo non offendit. Deus autem tegit
turpitudinem peccatorum: sed quomodo? totaliter, scilicet abluendo animam. In peccato enim duplex est
deformitas. Una scilicet ex privatione gratiae qua privatur peccator: et haec totaliter tollitur, et non tegitur, quia
datur ei gratia.
Alia macula est ex actu peccati praeterito: et haec non deletur, quia non datur ei quod non fecerit, sed quod non
imputetur ei ad culpam: et haec tegitur. Quantum ad tertium dicit, beatus vir cui non imputavit Dominus
peccatum.
De reatu poenae intelligitur, quia poena non ei reservatur pro peccato: Dan. 3: omnia induxisti super nos etc..
Secundum Glossam, triplex peccatum hic insinuatur: peccatum originale, actuale mortale, et actuale veniale.
Primum signatur per iniquitatem, quae est quaedam inaequalitas: et hoc est in originali, inquantum in ea vires
animae recedunt ab aequalitate innocentiae; et hoc dimittitur et diminuitur, quia aufertur reatu et remanet actu.
Dicit autem pluraliter iniquitates, quia in diversis diversa originalia, et in uno unum. Secundum signatur per
peccatum actuale mortale. Actualia enim peccata mortalia dicuntur tegi, quando non imputantur peccatori jam ad
culpam. Tertium signatur per peccatum veniale, quod non imputat Dominus. Peccatum enim veniale non
imputatur ad poenam aeternam. Vel primum dicit propter peccatum quod est ante baptismum.
Secundum propter peccata quae sunt post baptismum.
Tertium vero post confessionem, quia non imputabitur peccatum ad poenam. Sed ex parte hominis requiritur
quod non fictus confiteatur; alias non consequitur gratiam: Sap. 1: spiritus sanctus disciplinae effugiet fictum. Et
ideo, nec est in spiritu ejus dolus, ut aliud habeat interius, et aliud praetendat exterius.
|#2 Quoniam tacui. Secunda pars est, ubi ponitur via perveniendi ad remissionem peccatorum: et circa hoc tria
facit. Primo enim ponit statum peccati.
Secundo conversionem, quae est causa remissionis peccati, ibi, delictum meum. Dicit ergo, quoniam tacui etc..
Contradictio videtur hic. Cum enim clamet tota die, dicit se tacere.
Respondeo. Tacebat ab eo quod dicendum erat, sed clamabat quod dicendum non erat, nedum clamandum.
Et in utroque est peccatum. De primo isa. 6: vae mihi quia tacui. Debet enim peccator dicere peccata sua: job 16:
si tacuero, non recedit a me; nunc autem etc.. Ergo quoniam tacui peccata mea, inveteraverunt ossa mea, idest
interior fortitudo defecit. Saepe in Scriptura sacra per membra corporalia intelliguntur virtutes interiores. Unde
per ossa in quibus est fortitudo, intelligitur interior virtus. Et quia inveterascit quod deficit, idest minuitur, inde
dicit: inveteraverunt ossa mea: baruch 3: quid est Israel, quod in terra inimicorum es, inveterasti etc.. De secundo
isa. 5: expectavi, ut faceret judicium, et ecce iniquitas: justitiam, et ecce clamor. Et hoc est quod dicit.
Dum clamarem tota die. Clamabat enim se justum, clamabat de poena, et tacebat de culpa.
Sed quid fecit Dominus? convertit eum aggravando manum Domini, gravamen inferentem, quoniam die ac
nocte. Secundo conversione consequente, conversus sum etc.. Dicit ergo, die ac nocte, idest continue, gravata est
etc.. Manus Domini aliquando consolatur: Ezech. 3: manus Domini erat mecum confortans me. Aliquando
aggravat, sicut hic 1 Reg. 5, dicitur manus Domini gravissima: isa. 26: in tribulatione etc.. Et ideo dicit,
conversus sum in aerumna mea, idest in miseria quam patior pro peccatis. Dum configitur spina, dum spina,
idest remorsus conscientiae, infigitur cordi meo. Vel pro spina dorsi quae tenet totum hominem rectum, dum
configitur. Et signat superbiam, quae quando constringitur, corrigitur homo. Vel quare clamabas? propter
gravitatem, inquit, manus tuae. Et hoc ideo quia non sum conversus ad te, sed ad peccatum. Et hoc dum spina
peccatorum configitur, idest firmatur in me, et sic spina, idest peccatum, intelligitur. Vel dum ratio, quae sicut
spina est, regens dorsum deprimitur. Vel secundum Hebraeos, conversus est humor meus in siccitatem aestatis,
idest ex aggravatione manus tuae, quicquid in me carnale et humidum fuit, conversum est in siccitatem aestatis.
Hieronymus habet, versatus sum in miseria mea dum exardescit messis, idest ad modum messis arui.
|#3
Deinde cum dicit, delictum. Primo ponit confessionem. Secundo ejus efficaciam ostendit, ibi, dixi,
confitebor. Sed quia duo debet homo confiteri, scilicet bona omissa, et mala commissa; quantum ad primum
dicit, delictum meum, scilicet quod dimisi facere quod debui: cognitum tibi feci: non quod Deus non cognoscat;
sed quando homo recognoscit peccatum suum, tunc vult etiam quod Deus cognoscat, ut ignoscat. Quantum ad
secundum dicit, injustitiam meam non abscondi: job 31: si abscondi quasi homo peccatum meum etc..
Prov. 28: qui abscondit scelera sua etc.. Efficacia vero confessionis ostenditur, cum dicit, dixi, confitebor.
Confessionis effectus est remissio peccatorum.
Dicit ergo, dixi, idest proposui in corde me: confitebor Domino, idest ad honorem Domini: jos. 7: da gloriam
Domino Deo Israel, et confitere etc.. Injustitiam meam, non bona mea: adversum me, non pro me. Aliquis
confitetur peccatum suum, sed contra proximum, dicens, alius induxit me. Contra naturam, ex fragilitate sic
accidit.
Contra Deum, non potui resistere: 2 Reg. Ult.: ego sum qui peccavi, ego sum qui inique egi.
Vel, adversum me, idest propositum meum, quo manere in peccato proponebam. Sequitur remissio, et tu
remisisti: Eccl. 2: remittit in tempore tribulationis peccata.

120

