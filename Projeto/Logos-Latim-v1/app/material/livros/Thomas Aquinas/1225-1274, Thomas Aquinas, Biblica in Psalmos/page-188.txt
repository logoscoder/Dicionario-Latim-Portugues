praecingi, quia praecinguntur qui parantur ad serviendum: Luc. 12: praecinget se, et faciet illos discumbere etc..
Aliud est succingi, quia succinguntur qui parantur ad ambulandum: Eccl. 36: latro succinctus exiliens de civitate.
Aliud est discingi, quia discinguntur, qui vadunt ad quiescendum: 3 Reg. 20: non glorietur accinctus aeque ut
discinctus. Gladius Christi est doctrina ejus. De hoc gladio habetur Eph. Ult. Gladius spiritus quod est verbum
Dei.
Hoc gladio posuit Christus divisionem in hoc mundo, ut bona discernantur a malis: Matth. 10: non veni pacem
mittere, sed gladium. Hic gladius est ex utraque parte acutus, ut testatur Apoc. 1, quia de aeternis et temporalibus
instruxit. Et est super femur, quia organo humanitatis verbo doctrinae usus est: isa. 52: ego ipse qui loquebar,
ecce adsum.
Potentissime. Ubi ostenditur ejus virtus seu potentia naturalis: 1 Reg. 2: non est fortis sicut Deus noster: job 9: si
fortitudo quaeritur, robustissimus est. Specie tua. Secundum Hieronymum et Hebraeos hoc quod dicitur, specie,
conjungitur cum hoc, quod dicitur, potentissime, et est totum sub uno versu, et sic uno modo legitur in Glossa; et
si sic conjungatur cum potentissime, sic est sensus: tu Christe es potentissimus, specie tua, scilicet humanitatis,
secundum quam etiam est maximus virtute: Cant. 5: species ejus ut Libani. Et pulchritudine tua, scilicet
divinitatis: sapien. 13: quorum si specie delectati deos putaverunt, sciant quanto his dominator eorum speciosior
est. Vel es potentissimus, specie tua, idest speciosa pulchritudine tua.
Unde Hieronymus habet, laude tua, quia ex hoc es laudabilis et gloriosus, quia es armatus et fortis.
|#4 Intende, prospere procede. Psalmista supra ad commendationem Christi posuit fortitudinem et apparatum
regis; hic autem agit de ejus processu: et circa hoc duo facit. Primo proponit processum regis. Secundo ejus
causam, ibi, propter veritatem.
Circa primum sciendum est quod loco istorum trium quae hic ponuntur, scilicet, intende, prospere procede, et
regna, in Psalmo Hieronymi habetur unum tantum, prospere ascende. In ascensu designatur processus: jerem. 49:
leo ascendit, et superbia jordanis ad pulchritudinem robustam. Unde manifestum est quod haec pertinent ad
quamdam perfectionem et ascensum. In ascensu bellicosi sunt tria; principium, medium et finis. Principium
debet esse diligens et discreta consideratio: Prov. 34: cum dispositione initur bellum: et Luc. 4 dicitur, quod rex
iturus ad bellum prius etc.. Unde, intende, idest diligenter considera. In Christo autem intendere designat
dispositionem misericordiae ejus qua intendit ad salutem humani generis: psalm. 37: intende in adjutorium
meum. Medium est prosper processus. Processus autem Christi intelligitur dupliciter. Uno modo, secundum
quod ex utero virginis processit in nativitate: Psal. 18: tamquam sponsus procedens de thalamo suo.
Et hic fuit prosper processus, quia sine peccato natus est, et matri non abstulit virginitatem, nec dolorem intulit.
Alio modo, secundum quod processit de homine ad hominem convertendum, hunc et illum. Et in hoc fuit
prosper, quia tandem pervenit ad conversionem totius mundi: isa. 55: faciet quaecumque volui, et prosperabitur
in his ad quae misi illum: psalm. 117: o Domine bene prosperare. Quod dicit, intende, potest conjungi cum hoc
quod dicit, specie tua; quasi dicat, ergo speciose virtute humanitatis etc. Et pulchritudine divinitatis intende.
Finis ejus regnum ejus: psalm. 46: regnabit Deus super omnes gentes. Finis ejus quod regnet per fidem in
cordibus omnium: Luc. 1: et regnabit in domo Jacob. Et ideo dicit, et regna. Causa processus est propter
veritatem. Et hoc vel causa dispositiva, vel finalis. Si ly propter primo dicatur secundum quod est causa
dispositiva, secundum quod in Hieronymo habetur, propter verbum veritatis et mansuetudinem justitiae,
notandum quod duo sunt necessaria ut rex prospere agat. Primo scilicet ut ei credatur: quia si nihil ei crederetur,
et ipse aliis crederet, non posset plus quam unus homo: Prov. 17: non decent stultum verba composita. Secundo
quod diligatur; quia si non diligitur, non potest prosperari in regno nec in negotiis suis: et hoc facit fieri
mansuetudo et clementia regis: Eccl. 3: fili in mansuetudine opera tua perfice. Et ita haec duo disponunt ad
prosperitatem regis: Prov. 20: misericordia et veritas custodiunt regem: Ps. 36: mansueti hereditabunt terram.
Sed secundum litteram nostram, ad hoc ut rex possit prosperari in negotiis suis, debet habere tria: scilicet
veritatem, mansuetudinem, et justitiam. Et ista tria fecerunt prosperari Christum: quia fuit verax in docendo,
mansuetus in patiendo, justus in operando.
De primo Matth. 22: scimus quia verax es etc.. De secundo 1 Pet. 2: cum pateretur, non comminabatur: jer. 11:
ego sicut agnus mansuetus etc.. De tertio, quia in nullo a justitia discessit: Psal. 144: fidelis Dominus in omnibus
verbis suis. Si autem ly propter designat causam finalem, sic est sensus: intende, prospere procede, et regna, idest
ut facias veritatem.
Christus autem fecit veritatem dupliciter: scilicet implendo promissiones, et adimplendo figuras: Rom. 15: dico
autem Christum Jesum ministrum fuisse circumcisionis ad confirmandas promissiones patrum: 2 Cor. 1:
quotquot promissiones Dei sunt in illo. Et iterum propter mansuetudinem derivandam in discipulos: Matth. 11:
discite a me etc.. Item, regna, propter justitiam: joan. 5: pater omne judicium dedit filio deducet te mirabiliter
dextera tua. Hic est modus determinati processus. Procede prospere.
Et quomodo? deducet te dextera tua. Et loquitur ad similitudinem bellicosi, qui si habet hostem contra se, dicitur
sibi oportet quod manus tua faciat tibi viam, et sic bellando transibis; quasi dicat: procede, si manus tua dextera
faciat tibi viam. Et hoc mirabiliter, quia omnes mirabuntur. Hieronymus habet: docebit te dextera tua, idest dum
facies magnifica, manus tua ostendet te mirabilem. Tamen in alio Psalmo habetur, manus tua deducet te.
188

