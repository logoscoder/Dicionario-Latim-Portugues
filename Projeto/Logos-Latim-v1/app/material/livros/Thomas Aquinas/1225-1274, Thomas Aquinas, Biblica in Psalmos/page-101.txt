aspectus splendoris per gyrum. Et immolavi. Est autem duplex sacrificium: scilicet interius quo homo animum
suum dat Deo. Ps. 50: sacrificium Deo (scilicet acceptum Deo) est spiritus contribulatus.
Et omne exterius sacrificium ordinatur ad repraesentandum illud; unde Augustinus dicit, quando offers hoc
exterius, est ut repraesentes animum tuum Deo.
Sed quia omnis repraesentatio fit per aliqua signa, inter quae primatum tenent verba, ideo inter sacrificia videtur
praeeminentiam habere sacrificium laudis: Ps. 49: sacrificium laudis honorificabit me; unde dicit, immolavi in
tabernaculo ejus hostiam, non pecorum, sed potius, hostiam vociferationis, idest divinae laudis. Et hac
vociferatione, cantabo, tibi, scilicet canticum et laetitiam mentis et rectitudinem operis: psalm. 107: paratum cor
meum. Cantabo; quasi dicat, paratum cor habeo ad serviendum tibi, cum laetitia mentis: psalm. 99: servite
Domino in laetitia.
|#7 Exaudi. Supra Psalmista posuit suum desiderium; hic prorumpit ad petendum rem desideratam: et circa hoc
tria facit. Primo petit exaudiri.
Secundo proponit petitionem, ibi, tibi dixit cor meum. Tertio ostendit fiduciam quam habet de exauditione, ibi,
credo videre bona Domini. Ad hoc ergo quod exaudiatur, inducit duas rationes. Unam ex devotione propria.
Aliam ex sua miseria. Devotio est causa quod audiatur a Deo aliquis. Devotio est clamor cordis qui excitat Deum
ad audiendum. Et ideo dicit, exaudi: quia clamavi non exterius, sed interius: jac. 5: clamor eorum ad aures
Domini Sabaoth introivit. Item miseria nostra provocat ad exaudiendum: Exod. 3: videns vidi afflictionem populi
mei, et descendi liberare eum; unde dicit, miserere mei, et exaudi me; quasi dicat, me miserum et meam
miseriam cognosco, unde tuum est misereri: Judith 9: exaudi me miseram deprecantem.
|#8 Tibi. Hic ponit petitiones. Et primo petit divinae faciei prospectum. Secundo divinum auxilium, ibi, adjutor
meus es tu. Tertio viae suae directivum, ibi, legem pone mihi Domine. Circa primum ostendit, quod de re petita
habet magnum desiderium et intimum et anxium et assiduum.
Intimum, quia tibi dixit cor meum. Aliquando homo aliquid petit ore, sed cor ejus ad alia versatur: Matth. 7: non
omnis qui dicit mihi Domine etc.. Isa. 29: populus hic labiis me honorat etc.. Sed quando petitio est ex intimo
desiderio cordis, tunc est Deo accepta, sed tunc non os tantum, immo cor petit: 2 regum 7: invenit servus tuus
cor suum ut oraret te oratione hac: psalm. 118: clamavi in toto corde. Anxium et aequum dicit habere cum dicit:
exquisivit te etc.. Contingit aliquando quod desiderium est intimum et quietum et non multum quaerit; sed
quando est anxium, tunc vere quaerit: unde dicit, exquisivit te, idest frequenter et diligenter quaesivit. Et hoc
etiam ostendit aequum desiderium: quia imago non perficitur nisi pertingat ad exemplar ad quod est facta; unde
dicit, exquisivit te facies mea. Facies hominis interior est, in qua visus est interior, idest anima sive mens
rationalis, et haec, scilicet facies mea quae est facta ad imaginem tuam, exquisivit te. Unde non potest reformari
et perfici nisi jungatur tibi, Domine. Unde sicut quaelibet res quaerit suam perfectionem, ita mens nostra quaerit
Deum. Et ostendit quod sit assiduum, quia requiram, idest iterum et iterum quaeram: isa. 21: si quaeritis,
quaerite: Matth. 7: quaerite et invenietis. Hoc est proprium diligentis, quaerere saepe rem dilectam. Et quid
quaerit, ostendit cum dicit, faciem tuam Domine requiram. Hoc petebat Moyses exo. 33: ostende mihi faciem
tuam. Et Dominus non statim ostendit, sed dixit, ostendam tibi omne bonum: Luc. 10: beati oculi qui vident quae
vos videtis.
Et ideo David non erat extra spem, sed adhuc quaerebat; unde alibi dicit, ostende nobis faciem tuam etc.. Job 33:
deprecabitur Deum suum, et placabilis erit, et, videbit faciem ejus in jubilo.
|#9 Ne avertas. Hic proponit triplicem petitionem.
Et primo petit non fraudari a re desiderata.
Secundo petit amoveri causam per quam posset fraudari. Tertio petit dirigi in via, ibi, legem pone.
Dicit ergo, faciem tuam, Domine, requiram. Et rogo, ne avertas faciem tuam a me; quasi dicat, sicut avertit homo
ab homine, quando non vult eum audire. Sed aliter est in Deo quam in homine.
Homo enim avertens faciem mutatur. Ipse Deus autem immobilis est; sed dicitur avertere faciem, inquantum nos
avertimur et immutamur. Et per hoc quod in corde nostro fit aliquod velamen quo inepti reddimur ad videndum
faciem suam. Et ideo littera Hieronymi habet, ne abscondas: isa. 8: expectabo Dominum qui abscondit faciem
suam a domo Jacob. Causa vero aversionis est ira Dei in poenam peccati. Et haec aversio est maxima poenarum;
et hoc est quod dicit, et ne declines in ira a servo tuo, idest ne irascaris mihi in hoc quod declines faciem tuam a
me. Et dicit, in ira: quia aliquando declinat in misericordia, cum scilicet non respicit peccata: Ps. 50: averte
faciem tuam a peccatis meis. Aliquando declinat in providentia, quando scilicet permittit aliquem cadere ut
fortius resurgat, quia diligentibus Deum omnia cooperantur in bonum, Rom. 8.
|#10 Adjutor. Hic petit divinum auxilium in agendis antequam veniat ad faciem, ne scilicet impediatur a visione
faciei. Et primo ponit petitionem.

101

