Currunt simul sexta et septima aetas, scilicet quiescentium et laborantium, et post has erit octava aetas
resurgentium.
Dividitur autem Psalmus iste in tres partes. Primo enim ponitur poenitentia; secundo poenitentiae fletus, ibi,
laboravi etc.. Tertio utriusque fructus, ibi, discedite. Sed homo existens in peccato tria incommoda patitur, a
quibus petit liberari. Primum est perversitas actus; secundum est vulneratio naturae et debilitas; tertium reatus
poenae imminens. Primo ergo petit liberari a primo; et ideo dicit, Domine ne in furore etc.. Secundo contra
secundum; et ideo addidit orans, miserere mei etc.. Tertio contra tertium; et ideo subjungit, sed tu Domine etc..
Dicit ergo: Domine, ne in furore tuo. A malis actibus liberat aliquis aliquem arguendo verbis, et corripiendo
poenis: et utrumque facit Deus. Sed argutio quandoque fit ad emendationem: et hoc est, in misericordia Ps. 140:
corripiet me justus etc..
Quandoque ad condemnationem; et hoc est irae; et ideo dicit, Domine, arguas me, sed non in furore, quia hoc est
vindictae, et hoc fiet in judicio, quando dicet Matth. 25: discedite a me maledicti etc.. Esurivi enim etc.. Isa. 30:
ardens furor ejus, et gravis ad portandum etc.. Modo autem arguit, sed non in furore; quia ad emendandum
arguit, et non ad condemnandum: et hoc petit iste cum dicit, neque in ira tua corripies me: quasi dicat, corripe
me, sed non in ira vel in furore, sed per flagella temporalia. Augustinus: hic ure, hic seca, hic non parcas, ut in
aeternum parcas. Hier. 10: corripe me, verumtamen in judicio.
|#2 Deinde cum dicit, miserere, petit liberari a secundo, scilicet a vulneratione naturae et debilitate. Et primo in
generali infirmitatem exponit; secundo in speciali, ibi, sana etc.. Dicit ergo, miserere mei Domine, quoniam
infirmus sum. Peccatum est spiritualis infirmitas: nam infirmitas corporalis ex solutione debitae proportionis
humorum accidit: sic quando affectiones animae non sunt proportionatae, est ibi spiritualis aegritudo; et ideo
dicit infirmus sum. Glossa, infirmus sum natura et vitio adeo quod justitiam tuam sustinere nequeo. Ps. 115:
servus tuus ego sum, et filius ancillae tuae. Sap. 9: homo infirmus et exigui temporis, et minor ad intellectum
judicii et legum. Deinde cum dicit, sana, etc. Exponit in speciali quomodo sit infirmus: et hoc dupliciter.
Primo, quia amisit suam fortitudinem; secundo, quia perdidit suam discretionem, ibi, et anima mea turbata est
etc.. Dicit ergo: sana me Domine. Hier. 17: sana me Domine, et sanabor etc.. Quia si homo est liber a peccato,
aptus est ad retinendum gratiam et virtutes, quae sunt fortitudo hominis; et ideo sana me Domine, et hoc ore,
quia ossa mea, idest fortitudo mea, animae scilicet meae virtus et fortitudo, turbata est. Item turbatur discretio,
inquantum peccatori videtur recte agere cum peccat; et ideo dicit: et anima mea turbata est valde: quia perversum
habet judicium de agendis; ut scilicet quod bonum est judicet esse malum, et e converso. Deinde cum dicit, sed
tu Domine, orat contra reatum damnationis. Ubi tria facit. Primo enim ostendit periculum imminere; secundo
petit auxilium gratiae, ibi, convertere; tertio exponit periculum imminens, ibi, quoniam non est in morte etc..
Dicit ergo: infirmus sum, non possum per me surgere: sed tu Domine, qui potes, usquequo non exaudies? Ps. 12:
usquequo Domine oblivisceris me in finem? in hoc videbatur periculosum sibi, quod non convertebatur. Eccl. 5:
ne tardes converti ad Dominum, et ne differas de die in diem: subito enim veniet ira illius, et in tempore
vindictae disperdet te. Habacuc 1: usquequo clamabo, et non exaudies, vociferabor ad te verum patrem, et non
sanabis etc.: quasi dicat: quamdiu ero in peccato, et non dabis auxilium ut resurgam? et ideo petit auxilium,
dicens, convertere etc.. Et tangit tria: scilicet conversionem, ereptionem, et salvationem. Oculus hominis non
illuminatur a sole nisi habeat directam oppositionem ad illum; ita anima si debet recipere lumen divinum, debet
habere directum aspectum ad Deum: et hujusmodi directus aspectus semper est paratus a Deo; sed homo avertit
se, et oportet quod Deus convertat, inquantum prius convertitur ad nos convertendo nos ad se; et ideo dicit,
convertere. Thr. 5: converte nos Domine, et convertemur ad te etc.. Si aliquis compeditus traheretur ad
suspendium, ac videret aliquem de quo confideret, rogaret attente ac diceret, eripe me. Hoc modo orat iste
dicens, eripe animam meam; quasi dicat, eripe me tractum per peccatum, ductum ad mortem. Prov. 24: erue eos
qui ducuntur ad mortem. Ps. 68: eripe me de luto ut non infigar etc.. Coloss. 1: eripuit nos de potestate
tenebrarum. Item salvum me fac. Postquam liberaveris me a malis, perduc ad salutem. Ps. 62: in ipso salutare
meum: et hoc non per merita mea, sed propter misericordiam tuam, ad titum 3: non ex operibus justitiae quae
fecimus nos, sed secundum suam misericordiam salvos nos fecit.
|#3 Deinde cum dicit, quoniam, ostendit periculum imminens. Et primo periculum praesentis mortis, scilicet
naturalis. Secundo damnationis aeternae a qua non est reditus: unde, quoniam non est in morte, idest post
mortem, qui memor sit tui, scilicet cogitando bonitatem tuam, si de ea non fuit memor in vita. Et hoc ideo, quia
anima rationalis non habet flexibilitatem arbitrii post mortem. Eccl. 11: sive ceciderit lignum ad Austrum, sive
Aquilonem; in quocumque loco ceciderit, ibi erit. Secundum periculum est, quia in inferno est obstinatio, et non
est ibi confessio, ista scilicet de qua dicit apostolus. Rom. 16: ore autem fit confessio ad salutem: et ideo dicit: in
inferno autem quis confitebitur tibi? vel aliter; in morte, scilicet peccati, qui memor sit tui: quasi dicat: te
deprecor, eripe animam meam ne consentiam: quia in peccato meo non ero memor tui: Daniel. 13: declinaverunt
oculos suos ut non viderent caelum nec recordarentur judiciorum justorum. In inferno autem, idest in profundo
peccatorum, quis confitebitur tibi? Prov. 8: impius cum in profundum venerit peccatorum, contemnet.

18

