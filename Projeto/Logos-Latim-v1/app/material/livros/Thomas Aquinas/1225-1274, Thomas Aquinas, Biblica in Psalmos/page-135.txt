condemnationem contra duo, quae mali persequentes intendunt. Principaliter enim intendunt eum totaliter
destruere: Ps. 82: non memoretur nomen Israel ultra. Secundo intendunt quod saltem inferant ei aliqua mala; et
de utroque petit eos condemnari. Secundum, ibi. Avertantur.
Circa primum duo facit. Primo enim ponit poenam quam expetit. Secundo subdit eorum demeritum, ibi,
quaerentes animam meam. Poenam petit duplicem; scilicet confusionem et timorem. Confusio autem consistit in
hoc quod non potest quis suum implere intentum. Secundum est, quod deficiens a proposito, timet ne incidat, vel
in similem poenam, vel in manus adversarii. Et ideo dicit quantum ad primum, confundantur; et quantum ad
secundum, revereantur, idest timeant similem poenam. Simile habetur Hier. 17: confundantur qui me
persequuntur, et non confundar ego etc.. Hoc etiam potest reduci ut intelligatur esse dictum pro confusione
eorum: de bona scilicet confusione, et de bono timore, ut salubriter confundantur ad poenitentiam.
Et revereantur, idest timeant poenas, etiam si meritum eorum contradicat, quia sunt quaerentes animam meam.
De secundo dicit, avertantur.
Et circa hoc duo facit. Primo enim petit ut impediantur a proposito. Secundo, quod confundantur impediti, ibi, et
confundantur. Dicit ergo, avertantur retrorsum, non valentes proficere in eo quod intendunt, sed, deficiant, in
posterius, et ex hoc confundantur. Potest etiam ad bonum reduci, avertantur retrorsum, ut me sequantur: Marc. 8:
vade retro Satana. Et confundantur, de peccatis suis: Rom. 6: quem fructum habuistis in illis in quibus nunc
erubescitis? cogitantes mihi mala: Hier. 18: tu scis Domine omne consilium eorum adversum me in mortem.
|#4 Deinde cum dicit, fiant, adhibet similitudinem.
Et primo quantum ad primum. Secundo quantum ad secundum, ibi, fiant viae illorum. Dicit ergo, fiant tamquam
pulvis. Petit namque primo judicium contra eos qui quaerebant eum totaliter destruere; et ideo similitudinem
adhibet de re quam totaliter destruitur; scilicet de pulvere. Dispersio enim pulveris ex tribus contingit: ex
pulveris scilicet dispersione; quia siccus est pulvis, et in minima divisus: et ideo facile dispergibilis est. Et ideo
dicit, fiant tamquam pulvis: ut sicut pulvis comminutus est in multis propter defectum humoris, ita sint et impii.
Alia ratio est ventus commovens: unde ait, ante faciem venti. Ventus quandoque significat tribulationem: joan.
27: tollet eum ventus urens etc.. Quandoque ipsam tentationem peccati; Is. 64: iniquitates vestrae quasi ventus
abstulerunt vos. Tertio ex impulsu alicujus impellentis ventum: unde ait, et Angelus Domini coarctans eos,
scilicet ad hoc ut totaliter dispergantur: nam sicut per auxilium Angelorum aliqua prosperantur virtute majori, ita
ex Angelis bonis vel malis contingit quod tribulationes magis gravantur: nam Deus quandoque punit etiam per
bonos Angelos, peccatores: isa. 37: egressus est Angelus Domini, et percussit in castris Assyriorum centum
octogintaquinque millia etc.. Deinde cum dicit, fiant viae illorum, ponitur similitudo de secundo impedimento,
idest de processu viae; et tria impedimenta ponit in via. Primum est tenebrae: quia tunc de facili quis impingit.
Fiant ergo viae illorum, idest processus, tenebrae. Secundum est, quod sit lubrica et disposita ad casum: Thren.
4: lubricaverunt vestigia nostra in itinere viarum nostrarum. Et tertium est, quod sit aliquis persequens et cogens,
ut magis corruat. Et Angelus Domini etc.. Prov. 17: Angelus crudelis contra eum mittetur. Dicit ergo, fiant viae
illorum tenebrae, ignorantiae: Ps. 81: nescierunt neque intellexerunt, in tenebris ambulant. Et lubricum, idest
vitia carnalia in quibus de facili cadunt.
Et Angelus Domini persequens eos. Ipse Daemon tentans ad peccandum, vel Angelus bonus permittens cadere,
ut humiliati fortiores resurgant.
|#5
Quoniam gratis absconderunt. Supra Psalmista petiit quod nocentes judicarentur, et expugnantes in
expugnationem venirent; hic autem ostendit, quomodo merito haec patiantur. Et primo ponit culpam. Secundo
poenam, ibi, veniat illis.
Circa primum ponit primo malitiae interpretationem.
Secundo executionem, ibi, supervacue. In primo ponuntur tria, quae aggravant culpam. Primum est iniquitas; et
ideo dicit, gratis. Secundum est fraus; et ideo dicit, absconderunt. Tertium est crudelitas: et ideo dicit, interitum
laquei sui. Dicit ergo, quoniam gratis. Si aliquis intentat malum contra se nocentem, non videtur totaliter
iniquum; sed quando contra eum qui in nullo nocuit, hoc omnino est iniquum: et hoc est quod dicit, gratis,
scilicet sine offensa quam fecerim: jo. 15: odio habuerunt me gratis: isa. 52: Assur absque ulla causa calumniatus
est eum. Fraus vero notatur, cum dicit, absconderunt mihi, quia scilicet per fraudem intentant mala mihi: Thren.
3: ursus insidians factus est mihi, leo in absconditis: psalm. 9: insidiatur quasi leo in spelunca sua. Crudelitatem
autem ostendit, quia parant insidias ad mortem: unde ait, in interitum laquei sui, idest abscondunt laqueum ad
mortem: Prov. 1: veni nobiscum, insidiemur sanguini, abscondamus tendiculas contra insontem frustra,
deglutiamus eum etc.. Secundo cum dicit, supervacue exprobraverunt, ponitur executio, similiter sine causa.
Dicit autem exprobraverunt, quia opprobria intulerunt. Est autem opprobrium, quando quis imponit crimen alicui
quod est contra ejus honorem. Aliquando imponitur crimen alicui, ut confundatur et abjiciatur.
Aliquando vero ut perdat vitam; et hoc est contra animam ejus: et ideo dicit, animam meam; quasi dicat, propter
hoc fecerunt ut totaliter me vita privarent. Sic Judaei Christo imposuerunt crimina morte digna: Luc. 23:
commovet populum, docens per universam Judaeam: psalm. 68: improperia exprobrantium tibi ceciderunt super
me. Sed hoc, supervacue, idest sine causa, sicut supra dictum est, scilicet gratis: jo. 8: quis ex vobis arguet me de
135

