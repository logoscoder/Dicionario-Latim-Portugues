Petitio sua circa duo versatur. Primo enim petit pro se. Secundo pro inimicis. Pro se enim petit ut salvetur, non
per merita sua sed propter amorem divini nominis. Unde dicit: Deus in nomine tuo salvum me fac. Act. IV: non
est aliud nomen datum sub coelo, etc.. Prov. XVIII: turris fortissima nomen Domini. Pro adversariis petit
iudicium quod potest tripliciter intelligi.
Uno modo de iudicio discretionis, ut scilicet eius causa discutiatur ab eis. Ps.: iudica me, Deus, et discerne. Alio
modo ut intelligatur de iudicio persecutionis, ut scilicet secundum suam iustitiam iudicet eum, liberando ipsum a
malis. Isai. XII: iudicabit in iustitia pauperes. Alio modo de iudicio condemnationis. Et hoc non petit ex
desiderio vindictae sed conformando se divinae iustitiae.
Vel hoc dicit malorum iudicium praevidendo. Et hoc est quod dicit, et in virtute tua iudica me, Deus, exaudi
orationem meam.
Hic ponitur exauditio. In oratione sunt duo.
Scilicet illud quod petitur, et petitio. Quandoque autem Deus exaudit quod petitur, et non ipsam petitionem, quia
id quod petitur aliquis impetrat ex gratia et misericordia; et haec sunt a Deo donata.
Sed ipsa petitio aliquando fit a peccatore; et ideo non est exaudita, quia non est Deo accepta. Et ideo petit,
scilicet ut sua oratio sive petitio impleatur cum dicit: Deus, exaudi orationem meam, et quod sua verba percipiat
auribus, auribus percipe verba oris mei; quod fit quando sua verba Deus acceptat et approbat. Ps.: verba mea
auribus, etc..
|#2 Quoniam alieni insurrexerunt. Hic ponit necessitatem orandi, ubi exaggerat persecutionem hostium, primo
ex eorum affectu. Secundo ex potentia.
Tertio ex contemptu Dei. Ex affectu quia quando aliquis omnino alienus ab aliquo persequitur aliquem, hoc est
periculosum, quia sine misericordia in eum insurgit; et ideo dicit, quoniam alieni, idest Daemones, vel
peccatores. Si referatur ad quemlibet iustum, insurrexerunt adversum me sine aliqua compassione sive
misericordia. Sed alieni possunt dici qui aliter se habent quam amici, sicut Saul alienus erat a David, et ziphaei
qui accusaverunt eum Sauli. Iob XIX: noti mei quasi alieni recesserunt a me. Ex potentia, quia quando debilis
invadit potest se quis defendere; sed isti sunt fortes, quia fortes quaesierunt animam meam. I Reg. XXIV: Saul
elegit tria millia virorum ad persequendum David. Vel fortes, idest Daemones. Luc. XI: cum fortis armatus, idest
diabolus, etc..
Ex contemptu Dei, quia aliquando aliquis desistit a persecutione in quantum retinetur amore Dei. Sed isti nec
propter hoc dimittunt, unde dicit, et non proposuerunt Deum ante conspectum suum.
Psalm.: dixit enim in corde suo: non requiret Deus.
|#3 Ecce enim Deus adiuvat me. Hic ostendit se esse in oratione exauditum. Et primo ostendit se esse
exauditum quantum ad aliquid. Secundo ponit exauditum quantum ad alia, ibi, averte mala.
Dictum est supra quod oratio erat pro se cum dicit: salvum me fac, et pro inimicis cum dicit in virtute.
Primo ergo dicit se exauditum pro se quia dicit se salvatum; et deinde dixit de inimicis qui insurrexerunt contra
eum et qui quaerebant animam suam; et in utroque est salvatus, quia contra insultum inimicorum dicit, ecce Deus
adiuvat me, scilicet praebet mihi auxilium. Isai. L: Dominus Deus auxiliator meus. Contra hoc quod quaerit
animam meam dicit, Dominus susceptor est animae meae, quasi dicat: Dominus salvavit me suscipiendo me in
sua tutela. Sapient. III: iustorum animae in manu Dei sunt. Psalm.: tu autem, Domine, susceptor, etc..
|#4 Averte mala inimicis meis. Hic petit se exaudiri pro inimicis. Et petit duo contra duo quae faciebant in illo,
quia persequebantur eum, et quaerebant eum occidere; et ideo petit ut ipsi patiantur persecutionem et occidantur.
Quantum ad primum dicit, averte, scilicet a me, inimicis meis mala, quae mihi quaerunt inferre, quasi dicat: in
eos illa mala verte quae volunt inferre mihi. Quantum ad secundum dicit, disperde illos, idest fac ut disperdantur;
idest occidantur; et hoc in virtute tua. Vel in virtute tua, idest propter potentiam tuam. Sed hoc videtur esse
contra verbum Christi, qui dicit: orate pro persequentibus.
Dicendum quod omnes istae imprecationes quae leguntur in prophetis, tripliciter possunt intelligi.
Uno modo per modum pronunciationis quia loquebantur spiritu Dei et praedicebant futura. Per modum orationis,
quasi dicat averte, etc., idest avertes. Unde in Hebraeo habetur de praesenti, avertis. Alio modo secundum
conformitatem ad divinam iustitiam. Tertio secundum spiritualem denunciationem. Peccatores quando desinunt
peccare, tunc moriuntur et desinunt esse peccatores.
Et hoc est continue precandum.
|#5 Voluntarie sacrificabo tibi. Hic ponit recompensationem.
Et primo ponitur recompensatio. Secundo ponitur recompensationis ratio.
Duo intendit recompensare sacrificium et confessionem.
Quantum ad primum dicit, voluntarie sacrificabo tibi. Contra supra dixit si voluisses sacrificium, dedissem.
Et dicendum quod hic dicit de sacrificio quod est acceptum Deo, quod est sacrificium spiritus contribulati et
castigationis corporis. I Cor. IX: castigo corpus meum, etc..
225

