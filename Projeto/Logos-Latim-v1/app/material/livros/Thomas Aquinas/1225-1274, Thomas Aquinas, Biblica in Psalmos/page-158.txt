exteriora) ad ea quae priora sunt extendens me ipsum. Prov. 4: ducam te per semitas aequitatis, quas cum
ingressus fueris non arctabuntur gressus tui.
Quoniam lumbi mei impleti sunt illusionibus. Hic ponitur causa tristitia. Secundum glos. Exponitur, quod per
lumbos intelligitur anima. Et dicit, lumbi, quia ibi est delectatio. Et non est sanitas in carne mea; ut ostendat se
infirmum intus et extra.
Sed melius exponitur aliter, quod affligitur per peccatum cum recognoscit miseriam suam. Miseria autem
maxime recognoscitur in corruptione sensualitatis. Rom. 7: video aliam legem in membris meis repugnantem
legi mentis meae.
Et subdit: infelix ego homo, quis me liberabit de corpore mortis hujus? quasi dicat: ideo cognosco me miserum,
et sum contristatus, quia lumbi mei impleti sunt illusionibus. Ad litteram, carnalis delectatio implet me
illusionibus, quia diabolus utitur sensualitate nostra sicut instrumento, et ubi nos debiles conspicit, ibi impugnat
nos.
Prov. 14: stultis illudit peccatum. Istae autem illusiones variarum rerum ex duplici causa proveniunt.
Quandoque ex corruptione, quia caro semper quaerit convenientia sibi, quantum est de se; et nisi spiritus retineat,
oportet quod delectetur in eis; et impossibile est quod spiritus semper sit vigil; et ideo oportet quod illudatur.
Quandoque proveniunt tales illusiones ex spiritu proprio, quando scilicet aliquis saepe inserit in se tales
cogitationes carnales: et hoc est veniale peccatum primo; demum si consentiat, fit mortale; et hoc recognoscit,
non quasi ex carne, sed ex se: unde ait: non est sanitas in carne mea. Rom. 7: scio quod non habitat in me, hoc
est in carne mea, bonum.
|#4 Afflictus. Hic ponit magnitudinem tristitiae.
Et primo ponit talem magnitudinem. Secundo ponit signum, ibi, rugiebam. Duo posuit in tristitia.
Primum, quod est contristatus. Secundum, quod est incurvatus. Per primum designat tristitiam, per secundum
vero dejectionem: et haec duo habet repetere hic. Quantum ad hoc quod est incurvatus, dicit, humiliatus.
Quantum ad hoc quod est contristatus dicit, afflictus: et de utroque nimis: et hoc propter magnitudinem mali
quod incurrerat, quia peccatum est maximum malum. Et ideo affligitur multis doloribus. Item, propter
amissionem magni boni: jer. 2: vide et scito quam malum est dereliquisse Dominum etc.. Item secundum
Origenem propter immutationem status de statu gratiae et virtutis in statum peccati. Boetius: magnum
infelicitatis genus est, fuisse felicem: job 29: quis mihi det, ut sim juxta menses pristinos, secundum dies quibus
Deus custodiebat me? signum magnae tristitiae est rugitus: ideo dicit, rugiebam a gemitu cordis mei. Rugitus
dicitur esse vox bestiarum, scilicet leonis et ursi, propter vehementiam doloris vel famis. Unde rugitus est
vehementia fletus: job 3: quasi inundantis aquae sic rugitus meus: unde, rugiebam, scilicet amarissime flebam.
Sed contingit aliquando quod aliquis flet extra, non tamen ex animi commotione.
Sed non sic ego fleo, immo a gemitu cordis mei procedit hic rugitus: Thren. 1: multi gemitus mei, et cor meum
moerens: isa. 59: rugiemus quasi ursi omnes.
|#5 Domine ante te omne desiderium meum. Hic ponitur remedium consolationis. Et primo ostendit quod in
Deo solo est consolationis suae remedium.
Secundo ostendit, quod hoc est sibi necessarium, quia nihil in se habet de quo consoletur, ibi, cor meum: Oseae
13: perditio tua ex te Israel, tantummodo ex me auxilium tuum. Est autem duplex tristitia. Quaedam tristitia est
inducens desperationem; et haec tollit desiderium et gemitum, quia utrumque istorum fit in occulto: ideo
desiderium et gemitus interior notum est Deo; unde dicit, Domine ante te omne desiderium meum. Ante te
approbatum est quod desidero, et ideo spero mihi dari per te: Prov. 70: desiderium suum justis dabitur: Ps. 9:
desiderium pauperum exaudivit Dominus. Alio modo sic, ante te, idest tibi cognitum est, qui scrutaris corda: 1
Reg. 16: Deus intuetur cor: Prov. 15: perditio et infernus coram Domino; quanto magis corda filiorum hominum?
alio modo sic, ante te etc. Idest ad hoc est desiderium meum ut sim ante te: Ps. 41: sitivit anima mea etc.. Et
gemitus meus a te non est absconditus, idest tu approbas eum, vel tu cognoscis eum: Exod. 3: videns vidi
afflictionem populi mei etc..
|#6 Cor meum conturbatum est. Hic ostendit necessitatem consolationis suae esse a Deo, quia nihil est in eo de
quo possit consolari. Tria sunt in homine, scilicet, intellectus, voluntas, et potentia executiva: intellectus dirigit,
voluntas imperat, potentia exequitur: et haec tria deficiunt in me. Quia, cor, idest affectus, conturbatum est, idest
commotum est tristitia et commotione: Ps. 59: commovisti terram et conturbasti eam etc.. Vel conturbatum est
prae solicitudine mundi. Item virtus executiva dereliquit me, quam habui ante peccatum.
Vel loquitur ex persona humani generis. Virtus quam accepi in primo parente, ut non haberem corruptionem
interiorem aut exteriorem, dereliquit me, propter peccatum: isa. 50: non est in me virtus. Et lumen oculorum
meorum, idest ratio et mens mea, non est mecum, idest privantur lumine rationis, per quod vitant malum et
faciunt bonum.
Vel, lumen oculorum meorum, idest Deus, non est mecum propter peccatum, quia peccata vestra absconderunt
faciem ejus a vobis.
158

