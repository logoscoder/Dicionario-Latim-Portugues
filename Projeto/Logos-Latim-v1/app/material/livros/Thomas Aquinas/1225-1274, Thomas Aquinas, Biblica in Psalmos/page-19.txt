|#4 Deinde cum dicit, laboravi, ponit gemitum poenitentis: ubi tria videtur tangere. Primo tristitiam cordis.
Secundo defectum rationis, ibi, turbatus est. Tertio infirmitatem virtutis, ibi, inveteravi. Tristitia cordis tripliciter
indicatur.
Primo per gemitum et suspiria. Secundo per corporis inquietudinem. Tertio per lacrymas.
Quantum ad primum dicit, laboravi in gemitu meo, scilicet suspirando: Thren. 1: multi gemitus mei, et cor meum
moerens etc.. Ps. 37: rugiebam a gemitu cordis mei. Dicit autem, laboravi, quia labor est pugnare contra se, et
tamen labor iste bonum fructum habet: Sap. 3: bonorum laborum gloriosus est fructus. Quantum ad secundum
dicit, lavabo: ubi duo ponit, scilicet lectum et stratum; et haec duo licet pro eodem accipiantur, tamen
proprietatem sequimur. Stratum dicuntur panni qui sternuntur in lecto. Lectum, illud quod subtus ponitur, et
dicitur lectus ab eligendo, scilicet stramina et similia, unde fit lectus.
Per hoc ergo quod dicit: lavabo per singulas noctes lectum meum, dat intelligere quod quaelibet nocte surgebat,
et appodiatus juxta lectum plorabat. Littera Hieronymi est, natare faciam lectum meum: et est parabolica locutio.
Vel natare faciam, idest ad modum natantis faciam habere ex inquietudine mea in eo. Dicit autem, lacrymis
stratum meum rigabo, quia etiam in lecto jacens plorando perfundebat pannos lecti, quasi irriguum lacrymarum.
Moraliter, lectus in quo homo quiescit, est conscientia, hanc lavat homo per lacrymas in poenitentia: Hier. 4: lava
a malitia cor tuum. Per stratum vero designantur peccata, quae supersternuntur conscientiae: quae quidem
abluenda sunt lacrymis: quia lacrymae lavant delictum, quod pudor est confiteri.
Glossa: Thren. 2: defecerunt prae lacrymis oculi mei etc.. Per singulas ait noctes, idest per singula peccata. De
singulis enim peccatis debet homo poenitendo plorare. Datur autem hic intelligi quod poenitens habeat vices
interpolatas: quia inter bona quae faciebat aliquando peccabat, et de singulis plorabat: unde non dicit per unam,
sed per singulas noctes. Dicit autem rigabo per inundantiam lacrymarum; Hier. 9: quis dabit capiti meo aquam,
et oculis etc.. Thren. 2: deduc quasi torrentem lacrymas per diem et noctem, ne taceant pupillae oculi tui.
|#5 Consequenter cum dicit, turbatus, ponit defectum rationis. Tristitia enim est causa irae; et ideo tristis
irascitur de facili. Ira autem semper turbat oculum rationis. Turbati autem minus praevident; et ideo dicit:
turbatus est oculus meus, idest ratio mea, sed a furore aliorum: irascebatur enim David et turbabatur, quando
videbat insurrexisse contra se Absalon filium suum et consiliarios ejus. Vel a furore suo, quia turbabatur contra
peccata propria. Recognoscebat enim in statu persecutionis illius, quod propter peccata sua juste affligeretur; et
haec ira non caecat, sed turbat. Alia vero ira excaecat. Vel: a furore tuo, Domine Deus quo me punis, quasi
provocatus a me, quia te turbavi: isa. 38: attenuati sunt oculi mei, suspicientes in excelsum: job 16: facies mea
intumuit a fletu et planctu etc.. Tertio ostendit infirmitatem virtutis, cum ait: inveteravi etc.. Quando aliquis in
juventute victoriosus fuit et fortis, si postmodum patiatur non solum ab extraneo, sed etiam a suis, reputatur
senescere. Ita David, qui in juventute sua vicerat omnes, modo autem fugiebat filium suum, dicit inveteravi,
scilicet aliorum reputatione: inter omnes inimicos meos, manifestos scilicet et occultos: Hebr. 8: quod autem
antiquatur et senescit, prope interitum est. Vel peccator inveterascit, recedens a novitate Christi: de qua dicit
apostolus Rom. 9: in novitate vitae ambulemus, ut serviamus in novitate spiritus.
Rom. 7, Glossa: serviamus operibus novi hominis, idest Christi, quae non nostris viribus vel lege attingimus, sed
gratia spiritus sancti.
Scientes quia vetus homo noster simul crucifixus est Rom. 6: ut destruatur corpus peccati, ut ultra non serviamus
peccato. Per quam servitutem reducitur quis in vetustatem peccati, membrum factus veteris hominis: propter
quod monet apostolus et suadet, Rom. 12: reformamini in novitate sensus vestri, vel mentis vestrae.
Reformamini, dicit Glossa, quia in Adam fuistis deformati in novitate etc.. Novum hominem, scilicet Christum;
videlicet, imitantes hanc vetustatem et deformitatis miseriam, propheta sub interrogatione deplorat dicens,
baruch 3: quid est, Israel, quod in terra inimicorum es? inveterasti in terra aliena etc.. Et consonat ei quod hic
dicitur, inveteravi inter omnes inimicos meos: vel Daemones, vel omnia peccata quibus omnibus consensi; et sic
hoc quod dicit: inveteravi, secundum hunc sensum est materia gemitus; quasi dicat, ideo lavabo etc. Quia
inveteravi veterem hominem imitatus, vitiis omnibus me subjiciens; et tunc hoc quod dictum est turbatus est,
etc., refertur ad statum poenitentis. Vel potest referri ad materiam justitiae, et hoc quantum ad statum peccati;
quasi dicat: ideo inveteravi, idest peccavi, quia oculus meus, idest caro mea, turbata est a furore, idest ab impetu
passionis: Ps. 57: supercecidit ignis, scilicet concupiscentiae secundum Glossam Augustini: et non viderunt
solem, scilicet justitiae: Daniel. 13: concupiscentia subvertit cor tuum. Item idem: exarserunt in concupiscentiam
ejus etc. Ut neque recordarentur judiciorum justorum. Ab impetu ergo passionis dicit David in eo forte turbatum
oculum rationis ut non videret caelum, et hoc fuit concupiscentia bersabee, 2 Reg. 2, quam ad se vocatam
cognovit. Et postmodum cognito quod esset gravida, ad crimen adulterii addidit crimen homicidii. Unde uriam
virum bersabee proditorie jussit occidi: pro quibus peccatis gravissimis justo Dei judicio passus est a filio
persecutionem.
|#6 Discedite. Haec est tertia pars principalis, in qua fructus poenitentiae ponitur: unde hic se exauditum
ostendit, et exinde gratulatur: et circa hoc tria facit. Primo enim repellit a se inimicos. Secundo confitetur se esse
exauditum, ibi, quoniam exaudisti. Tertio praenunciat inimicorum eventum, ibi, erubescant. Dicit ergo, discedite,
19

