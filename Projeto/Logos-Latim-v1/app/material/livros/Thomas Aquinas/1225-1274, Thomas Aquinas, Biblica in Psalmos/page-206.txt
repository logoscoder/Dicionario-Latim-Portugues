Usque ad et iniquitatem. Glossa, pejores sunt simulantes quam aperte mali.
Sed numquid hoc verum est? videtur quod non.
Isa. 3: peccatum suum sicut sodoma praedicaverunt.
Glossa Hieronymi: secunda tabula est occulte peccare.
Dicendum, quod aliud est non publicare peccatum, et aliud est simulare innocentiam: nam publicare peccatum
est malum, quia scandalizat alios; sed simulare innocentiam, ut alios trahat ad peccatum, majus malum est. Et de
his loquitur hic. Alia littera habet, et in ore suo benedicat Deum. Et exponitur sic. Quamvis interius sint bestiae,
tamen labiis exterius benedicent Deum. Isa. 29: populus hic labiis me honorat etc.. Vel aliter. Benedicent Deum
de malis quae fecerunt. Hieronymus habet: post eos justitiae eorum current: quasi dicat: non intellexit, et similis
factus est bestiis, et inde scandalizantur, et ideo fit, quia voluerunt esse bestiae.
Ideo, post eos, idest in finem comedentur a bestiis, idest a Daemonibus; quasi dicat: current post Daemones in
inferno.
|#8 Sicut oves. Hic ponit mala quae evenient peccatoribus post hanc vitam. Et quia tria mala jam dixit: scilicet
quod sunt similes bestiis, quod contemnunt sapientiam, tertium est quod confidunt in virtute. Et contra primum
dicit: quia isti sunt sicut bestiae, dignum est quod sicut bestiae puniantur; unde dicit, sicut oves in inferno positi
sunt. Oves non habent auxilium a natura ad se defendendum, et ideo expositae sunt ad caedem. Psal. 43:
aestimati sumus sicut oves occisionis. Quia ergo mali in inferno sunt omnino poenis expositi, ideo sunt sicut
oves. Jerem. 12: congrega eos sicut gregem ad victimam. Item oves tonduntur, et tonsae occiduntur: ita prius
tonduntur a lana mali, et privantur sive expoliantur exterioribus bonis, et postea occiduntur in inferno, mors
depascet eos: apocalyp. 21: pars eorum est sulphur. Hic depascet eos: et dicit, depascet, quia etsi mors inferat
poenam, non tamen totaliter auferet; sed reservat semper ad poenam. Vel, mors, idest diabolus: Apoc. 6: nomen
illi mors: depascet eos, idest deducet de pascuis ad pascua, idest de poenis ad poenas. Job 24: ad calorem nimium
transiet ab aquis nivium. Alia littera habet, mors pastor eorum erit. Et loquitur sic. In vita ista sunt sicut oves
deputandi ad infernum; et diabolus est pastor eorum. Et dominabuntur. Hoc est contra illud quod dixit supra,
quod videntur sapientes simul mori cum insipientibus; hic dicit quod justi dominabuntur eorum, scilicet
malorum. Vel sapientes, qui vocantur justi in matutino, idest in die judicii, quando accipient judiciariam
potestatem. Malach. 4: calcabitis impios cum fuerint cinis sub planta pedum vestrorum. Et auxilium eorum. Hoc
est illud quod dixit, et in multitudine divitiarum etc.: quasi dicat: auxilium eorum quod erat ab amicis et divitiis
eorum, veterascet, idest peribit in inferno.
Isa. 10: ad cujus fugietis auxilium? job 6: ecce non est auxilium mihi in me. A gloria eorum, idest juxta gloriam
eorum. Apocalyps. 18: quantum glorificavit se, tantum etc.. Verumtamen redimet animam meam; quasi dicat:
mali ista habent; sed ego liberabor ab istis. Et per quid? per effusionem sanguinis Christi. Redimet de manu
inferi, idest de manu diaboli, sub qua erant homines ante adventum Christi. Oseae 13: de morte redimam eos.
Cum acceperit me, idest cum acceperit animam meam. Hebr. 2: nusquam Angelos apprehendit, sed semen
Abrahae.
|#9 Ne timueris. Supra Psalmista ostendit quid sit homini timendum in mundo; hic ostendit quid sit non
timendum, scilicet prosperitas impiorum.
Et primo monet ut non timeamus propter prosperitatem malorum; secundo assignat rationem, ibi, quoniam cum
interierit. Prosperitas malorum duo habet: scilicet abundantiam divitiarum, et sublimitatem gloriae. Quantum ad
primum dicit, ne timueris cum dives factus fuerit homo. Quantum ad secundum, et cum multiplicata fuerit gloria
domus suae. Et dicit, homo. Homo constat ex duplici natura: scilicet animali et rationali. Et quandoque sumitur
pro una, quandoque pro alia. Hic sumitur pro animalitate; quasi dicat: si homo animalis dives factus fuerit: tales
enim saepe ditantur. Job 21: quare impii vivunt, sublimati sunt, confortati sunt divitiis? item ibidem 12: abundant
tabernacula praedonum: si ista scilicet videris, ne timueris. Duplex potest esse causa timoris. Una, ne desaeviant
in homines: alia, ne ex hoc scandalizentur boni, et deficiant a spe, secundum illud psalm. 72: mei autem pene
moti sunt pedes...p et dixi: ergo sine causa justificavi cor meum; quasi dicat: ex quo tot bona Deus facit malis,
videtur quod non curet de nobis, secundum illud Malach. 3: vanus est qui servit Deo, et quod emolumentum
habemus, quia custodivimus praecepta Domini? quantum ad secundum dicit, et cum multiplicata fuerit gloria
domus ejus. Eccl. 9: non zeles gloriam et opus peccatoris. Psal. 36: vidi impium etc.. Quoniam cum interierit.
Hic assignatur ratio, quare non sunt timendi mali si divites fiant. Primo, quia quandoque omnibus exterioribus
bonis privabuntur; secundo etiam omnibus interioribus bonis deficient. Secunda ibi, quia anima ejus. Ideo dicit,
non sunt timendi, quia Deus reservat tibi majora. Haec autem quae dantur istis sunt transitoria. Et ostendit primo,
quod divitiae transeunt; dicens, quoniam cum interierit, scilicet dives, non sumet omnia, idest nihil ex omnibus
quae habuit, poterit habere. Job 27: dives cum dormierit, nihil secum auferet. 1 Tim. Ultim.: nihil intulimus in
hunc mundum: haud dubium, quia nec auferre quid poterimus. Secundo ostendit defectum gloriae hominis
peccatoris, neque descendet cum eo gloria ejus; quia tunc gloria ejus finitur cum carne, et reservatur ei ignominia
in inferno. Oseae 4: gloriam eorum in ignominiam commutabo. Apocal. 18: glorificavit se etc..

206

