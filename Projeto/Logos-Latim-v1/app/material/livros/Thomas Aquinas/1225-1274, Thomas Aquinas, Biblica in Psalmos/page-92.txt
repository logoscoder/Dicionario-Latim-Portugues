vocantur delicta, quasi leviora, et aliquo modo magis venia digna, quia difficile est quod homo a delicto se
totaliter custodiat; et ideo dicit, delicta: Gal. Ult.: si praeoccupatus fuerit homo in aliquo delicto, vos qui
spirituales estis, hujusmodi instruite in spiritu lenitatis. Secundo ex parte peccantis: quia quanto magis homo est
praeditus ratione, et est in majori statu, tanto peccatum est gravius in eo. Et ideo peccata quae in juventute fiunt,
minus imputantur quam illa quae fiunt in senectute: isa. 65: peccator centum annorum maledictus erit.
Et ideo dicit, delicta juventutis. Ad litteram pro illis quae committuntur in juventute, orat, prout dicitur Gen. 8:
proni sunt spiritus hominis in malum, idest in peccatum, ab adolescentia sua: Eccl. 11: adolescentia et voluptas
vana sunt.
Vel, juventutis, idest originalis, quia homo nascitur filius irae. Et quamdiu homo est juvenis, est in domo patris:
sic quamdiu homo est peccator, est in domo diaboli, quae domus est ruinosa: job 1: venit ventus a regione
deserti, et concussit quatuor angulos domus, et oppressit omnes filios etc..
Vel, juventutis, idest peccata ex superbia commissa.
Juvenes naturaliter sunt superbi et praesumptuosi.
Tertio ex motivo ad peccandum; quia peccata quae per ignorantiam committuntur, sunt minora; unde dicit, et
ignorantias meas ne memineris: 1 Tim. 1: misericordiam consecutus sum, quia ignorans feci in incredulitate: Ps.
78: ne memineris iniquitatum nostrarum antiquarum, sed recorderis misericordiae. Consequenter ponitur ratio
petitionis. Non petit sibi peccata dimitti propter sua merita, quia misericordia non habet meritum.
Et ideo allegat duo ex parte Dei, scilicet misericordiam et bonitatem, quae in Deo sunt ut in subjecto, sed
differunt ratione. In Deo autem consideratur bonitas, scilicet communicatio bonorum in creaturis, quia bonum est
diffusivum sui. Misericordia vero dicit specialem profusionem bonitatis ad removendam miseriam; et ideo,
secundum misericordiam tuam memento mei tu, non peccatorum: Dan. 9: non in justificationibus nostris
prosternimus preces ante faciem tuam, sed in miserationibus tuis multis: Psal. 78: cito anticipent nos
misericordiae tuae, quia pauperes facti sumus nimis. Non solum propter misericordiam qua parcis miseris sis
memor tantum, sed propter bonitatem tuam, qua bona facis omnia; et haec bonitas est ipse Deus, quia ipse est
esse bonitatis.
|#7 Dulcis. Supra petivit Psalmista sibi sua peccata dimitti per misericordiam divinam: hic autem ponit
fiduciam ex misericordia divina conceptam: et circa hoc duo facit. Primo ponit causam fiduciae.
Secundo ponit ipsam fidem conceptam, ibi, propter nomen tuum. Circa primum duo facit. Primo proponit
causam fiduciae circa divinam bonitatem.
Secundo ponit divinae bonitatis effectum, ibi, propter hoc legem dabit etc.. Notandum quod circa divinam
bonitatem dicit duo: scilicet dulcedinem et rectitudinem, quia dulcis et rectus. Dulcedo proprie est in
corporalibus, metaphorice autem dicitur in spiritualibus. Unde oportet quod in spiritualibus dulcedo sumatur ad
similitudinem corporalis.
Habet autem hoc dulcedo corporalis, quod reficit gustum corporalem et quietat et delectat: similiter et spiritualis
dulcedo quietat et reficit et delectat spiritualem gustum. In Deo autem est essentialis dulcedo: Sap. 16:
dulcedinem quam habes in filios ostendebas. Sed apud homines dulcedo dicitur inquantum satisfaciunt, vel sibi
vel aliis, in malis sive in peccatis; sed in Deo non est nisi in bonis; et ideo subdit, et rectus Dominus: Ps. 118:
justus es Domine, et rectum etc.; ita ut dulcedo ad misericordiam, rectitudo ad justitiam referatur.
|#8 Propter. Hic ponit effectus divinae bonitatis.
Est autem triplex gradus hominum, in quibus judicium divinae bonitatis invenitur. Primus gradus est
peccatorum. Secundus poenitentium. Tertius justorum. Quantum autem ad peccatores manifestat Deus suam
bonitatem, eos corrigendo; unde dicit, propter hoc, idest propter dulcedinem et rectitudinem suam. Dabit legem
delinquentibus in via: Gal. 3: lex propter transgressionem posita est.
Et ideo bonitas Dei est quod delinquentes corrigit.
Et dicit, delinquentibus, quia, ut dicitur 1 Tim. 1, justo non est lex posita. Item dicit, in via, quia in via est status
merendi et peccandi. Vel, in via, scilicet fidei, quia dicitur via qua itur ad Deum: Heb. 11: accedentem ad Deum
oportet credere. Ergo etiam si in fide delinquitur reducitur ad Deum per correctionem. Vel dabit legem charitatis:
Rom. 13: plenitudo legis est dilectio, ut ex charitate habeant remissionem peccatorum: Prov. 10: universa delicta
operit charitas. Vel, delinquentibus in via justitiae eos corripiendo: baruch 3: viam autem sapientiae nescierunt:
et de his ponit legem. Secundus effectus est, quod poenitentes dirigit; unde dicit, diriget mansuetos in judicio.
Mansuetatur autem bestia, quando deposita ferocitate subditur hominibus: sic homines quando deponunt peccata,
subduntur Deo; et ideo dicit, in judicio, scilicet correctionis, quia per judicium correctionis proficiunt ad meliora,
et in futuro judicio magis proficient, in quo poenitentes pervenient ad hereditatem aeternae vitae, et audient
sententiam pro se: Prov. 16: hominis est animum praeparare, et Domini gubernare linguam. Mansuetudo est
virtus mitigans iram, quae ira valde impedit cognitionem, et maxime in maribus invenitur.
Haec autem virtus maxime debet appeti; unde dicit Dionysius in Epist. Ad demophilum, quod Moyses propter
nimiam mansuetudinem fuit dignus apparitione divina. Tertius effectus est, quod justos instruit: unde dicit,
docebit mites vias suas. Mansuetus dicitur, qui de feritate ducitur ad pietatem, vel humilitatem; sed mites
92

