Quandoque praemittitur vitatio mali, sicut isa. 7: ut sciat reprobare malum, et eligere bonum. Et ratio est, quia
duplex est ordo. Unus scilicet intentionis; et secundum hunc ordinem semper prius debet praemitti bonum quam
vitatio mali, quia ad hoc vitat malum, ut faciat bonum. Alius est ordo executionis: et secundum hunc ordinem
prius praecipitur ut vitet malum: quia omnes nascimur filii irae; et non possumus fieri justi nisi expellamus
malum.
Et inhabita in saeculum saeculi. Hic ponitur fructus justitiae; quasi dicat: si declinaveris a malo, et feceris
bonum, inhabitabis, sed non dicit explicite ubi, sed quantum, quia in saeculum saeculi.
Sed est sensus, inhabita, quasi intus habita. Sensibilia dicuntur exteriora bona, quia exteriori sensu capiuntur.
Interiora bona sunt spiritualia et intelligibilia.
Cum ergo dicit, inhabita, dicit intra possessionem spiritualium bonorum habitabis: Cant. 1: introduxit me rex in
cellaria sua. Et dicit, in saeculum saeculi, idest in perpetuum: Exod. 15: introduces eos, et plantabis, etc.. Quia
Dominus amat judicium. Hic ponitur ratio quare inhabitet in saeculum saeculi; quasi dicat, ideo inhabitabit, quia
hoc statutum est ex divino judicio. Probat hoc, scilicet quod inhabitet semper et libenter, quia Dominus amat
judicium: isa. 61: ego Dominus diligens judicium. Et inducitur quod hic dicitur, duplici ratione: quia sic est ratio
ejus quod dicit, declina a malo etc. Ut scilicet sis, scilicet imitator Dei, quia Dominus amat judicium; et hoc est
declinare a malo et facere bonum. Vel ad hoc refertur, inhabita in saeculum saeculi, quia hoc justum est. Et Deus
amat judicium. Justum enim est ut si homo non velit relinquere Deum, non relinquatur ab eo, qui est aeternus. Et
ideo non relinquentur ab eo justi, qui volunt esse cum eo. Et ideo dicit, non derelinquet sanctos suos. Et ex hoc
sequitur quod, in aeternum conservabuntur, quia aeternus est et potens: Ps. 11: tu, Domine, servabis nos et
custodies nos etc.. Isa. 33: non rumpentur funiculi.
|#20 Injusti. Hic ponitur forma judicii, quae erit bonis et malis. Primo ergo ponit quid dabitur malis in judicio.
Secundo, quid bonis, ibi, justi. Malis immittet punitionem: quia, injusti punientur: Eccl. 21: in finem illorum,
scilicet peccatorum, inferni et tenebrae et poena: 2 thes. 1: dabunt poenas in interitu aeternas. Item
exterminationem, quia semen impiorum peribit. Hic loquitur secundum existimationem hominum. Mali autem
cum moriuntur, credunt saltem in filiis vivere. Sed dicit quod semen eorum peribit, idest vel carnales filii qui
proprie imitantur eorum malitiam, vel sectatores falsae doctrinae aliquorum, sicut semen Arii. Justis autem duo
retribuet: contra punitionem dabit remunerationem; unde dicit, justi autem hereditabunt terram, quasi hereditate
eam possidentes: Ps. 68: hereditate acquirent eam etc.. 1 Petr. 1: regeneravit nos in spem vivam. Contra
exterminationem hereditatem, quia, inhabitabunt in saeculum saeculi super eam, idest in hac terra viventium
semper erunt.
|#21 Os justi meditabitur. Hic ostendit, quod bona justorum majora sunt, quantum ad usum virtutis, quia injusti
habent os pronum ad malum.
Primo ergo agit de spiritualibus bonis justorum.
Secundo de perversitate malorum, ibi, considerat.
Circa primum duo facit. Primo enim ponit spiritualia justorum praeeminentia. Secundo ponit fructum ipsorum
bonorum, ibi, non supplantabuntur.
Bona spiritualia in duobus consistunt: scilicet prout sunt in ore et prout sunt in corde. In ore justi non est nisi
bonum et veritas: Eph. 4: deponentes mendacium, loquimini veritatem. Est autem duplex veritas: et utraque
habet justi praemia.
Prima est de divinis. Secunda est de humanis.
Quantum ad primum dicit, os justi meditabitur sapientiam.
Sed non videtur bene dicere: quia meditari est actus cordis, non oris.
Respondeo dicendum, quod meditabitur, idest meditata loquetur, vel modulabitur. Et multiplicare aliqui
meditantur sapientiam. Quidam meditantur Christum, qui est sapientia Dei patris saltem credendo: Deut. 4: haec
est sapientia vestra et intellectus coram populis. Quidam acquiescendo cum intelligentibus: Eccl. 6: si dilexeris
audire, sapiens eris. Quidam in ea psallendo; colos. 3: psallentes in cordibus vestris Domino: prov.
Ult.: os suum aperuit sapientiae, et lex clementiae in lingua ejus. Sed os justi meditabitur sapientiam docendo: 1
Cor. 2: sapientiam loquimur inter perfectos. Origenes autem dicit: imperiti pessimum vitium habent, ut
superfluos eos dicant, qui studium doctrinae impendunt: imitantes rerum vocabula, eorum studium contemnunt,
loquacitatem suam, inertiam et imperitiam approbantes. Quantum ad secundum dicit, et lingua ejus. Hoc
tripliciter exponitur, lingua ejus loquetur judicium, idest cum judicio et discretione sermonem proferet: Ps. 111:
disponet sermones ejus in judicio: Eccl. 21: verba prudentum statera ponderabuntur. Alio modo secundum quod
refertur ad judices: quia judex, sive os justi, sive lingua judicis, justum judicium loquitur in sententiando. Vel
lingua justi loquetur de judiciis Dei: et convertet peccatores ad poenitentiam ex consideratione divini judicii: job
19: fugite a facie gladii, quoniam ultor iniquitatum gladius est.
Sed quare dicit in futuro, meditabitur, et loquetur? respondeo dicendum, quod loquitur in futuro, ut designet
continuitatem meditationis; quasi dicat: continue loquitur et meditatur. Vel dicit hoc de futuro, quia modo
modicum quid de sapientia possumus loqui, sed in futuro poterimus magna meditari de sapientia, et plura loqui
153

