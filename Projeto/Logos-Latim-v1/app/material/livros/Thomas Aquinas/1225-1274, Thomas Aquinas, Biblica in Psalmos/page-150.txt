dicitur hereditas in quo est stabilimentum et finis alicujus. Justi finem suum habent in re aeterna: Psal. 15:
Dominus pars hereditatis meae: Thren. 3: pars mea.
Et ideo non potest eorum hereditas deficere. Impii autem ponunt finem suum in mundanis: Sap. 2: haec est pars
nostra etc. Et ideo non manet.
Et de istis dicitur 1 Pet. 1: in hereditatem conservatam in caelis.
|#15 Deinde cum dicit, non confundentur, ostendit quomodo justi tueantur contra mala. Et hoc dupliciter:
quoddam enim est malum, quod bono est contrarium; et quoddam est malum per defectum boni, ibi, et in diebus
famis. Dicit ergo quantum ad primum, non confundentur in tempore malo, idest in tempore adversitatis: Amos 5:
prudens in tempore illo tacebit, quia tempus malum est. Est enim tempus malum dupliciter: vel de praesenti, et
hoc est tempus adversitatis quod est malum; unde non confundentur in tempore malo, idest in tempore
adversitatis. Mali enim in tempore adversitatis confunduntur, non boni: tunc nempe confunditur quis, quando
perdit in quo sperat; sed quando id manet in quo sperat, non confunditur. In adversitate autem perduntur
temporalia, in quibus boni non sperant: et ideo non confunduntur tempore adversitatis. Vel de futuro in die
judicii: et in eo impii confundentur per erubescentiam de peccatis: psalm. 6: confundantur et erubescant valde
velociter. Justi autem honorabuntur: Rom. 2: his quidem qui secundum patientiam boni operis gloriam et
honorem etc..
Quantum ad secundum malum, quod est per defectum boni, subjungit, et in diebus famis saturabuntur.
Hoc tripliciter exponitur. Ad litteram enim hoc potest exponi de fame temporali: nam aliquando Deus providit
quod fames esset apud infideles, apud fideles vero abundantia, quia fideles sibi invicem communicabant quae
habere poterant. Aliquando etiam providetur a Deo fidelibus ne egeant: job 5: in vastitate et fame ridebis, sic et
elias satiatur tempore famis, 3 Reg. 17. Ad probationem tamen nostram aliquando famis necessitas servos Dei
praeoccupasse probatur. Unde apostolus ait de seipso 2 Cor. 11: in fame et siti etc.. Vel quia servi Dei modico
contenti saturantur: Phil. Ult.: scio et humiliari, scio et abundare: ubique et in omnibus institutus sum, et satiari,
et esurire, et abundare, et penuriam pati. Impii autem multa volunt et multa quaerunt; et ideo in diebus famis non
saturabuntur.
Exponas etiam de fame verbi Dei. Et in his diebus hoc saturantur justi: Matth. 5: beati qui esuriunt et sitiunt
justitiam, quoniam ipsi saturabuntur.
Vel tertio exponitur de fame quae erit in futura vita, ubi justi saturabuntur, et injusti esurient: isa. 65: servi mei
comedent, et vos esurietis. Origenes in Glossa, Exod. 16: qui non colligebat manna in die sexto, esuriebat in die
septimo. Nunc est dies sextus: et ideo qui non colligit nunc, esuriet tunc, ibi, consequenter cum dicit, quoniam
peccatores peribunt, ostendit quomodo conterentur brachia peccatorum. Et ponit tria. Primo casum impiorum.
Secundo ordinem cadendi, ibi, inimici. Tertio modum: ibi, quemadmodum fumus. Dicit ergo, quia peccatores
peribunt; quasi dicat: ideo justi conservantur, quia perditio debetur solis peccatoribus, sed salus justis: job 3:
conteret multos et innumerabiles, et stare faciet alios pro eis. Ordo cadendi est, quia tolluntur in altum ut fortius
cadant: job 30: elevasti me, et quasi super ventum ponens elisisti me valide. Et ideo dicit, inimici vero Domini
mox ut honorificati fuerint et exaltati, psalm. 72: dejecisti eos dum allevarentur. Sed modus est sicut fumus, quia
si dispergitur non reparatur.
Et hoc est quod ait, deficientes quemadmodum fumus deficient; jac. 4: quae est vita vestra? vapor est ad
modicum parens.
|#16 Mutuabitur peccator. Supra ostendit quod pauca justorum bona praeponderant multis malorum bonis
ratione stabilitatis; hic autem ostendit idem ratione utilitatis. Et primo ostendit quod bona justorum sunt
fructuosa, sed malorum e converso. Secundo ostendit hoc experimento, ibi, junior fui. Tertio concludit principale
intentum, ibi, declina. Circa primum duo facit, secundum quod duplex fructus provenit homini: unus enim est ex
bonis possessis, alius ex operibus quae fecit. Unde primo ostendit quod fructuosi sunt boni, quantum ad primum.
Secundo quantum ad secundum, ibi, apud Dominum.
Circa primum duo facit. Primo enim praemittit fructuositatem bonorum, et contrarium malorum.
Secundo assignat rationem, ibi, benedicentes.
Circa primum duo facit. Primo ostendit infructuositatem malorum. Secundo fructuositatem bonorum, ibi, injusti
autem. Dicit ergo, mutuabitur peccator. Legatur primo, secundum superficiem litterae.
Duplex signum est quod aliquis deficiat in temporalibus. Unum, quando indiget mutuum accipere: Deut. 28: ipse
foenerabitur tibi, et tu non foeneraberis ei. Et ideo dicit, mutuabitur peccator, idest mutuum accipiet. Aliud
signum est, quando quis mutuum consumpsit, et reddere non potest: unde dicit, et non solvet, Eccl. 29: solidi vix
reddet dimidium. Et e converso, unum signum abundantiae est, quod habeat unde gratis det: unde dicit, justus
autem miseretur, idest per misericordiam gratis subvenit indigentibus: job 31: ab infantia crevit mecum miseratio
etc.. Aliud est signum, quando homo est promptus reddere quod debet: unde dicit, et retribuet, scilicet debitum:
Rom. 13: reddite omnibus debita. Sed quid est hoc quod dicit? numquid justi semper abundant terrenis, et mali
non? immo videtur contrarium; jac. 2: nonne Deus elegit pauperes in hoc mundo? sed Deus secundum istam
expositionem loquitur secundum statum veteris testamenti, in quo servantibus legem promittuntur temporalia
150

