judicio: joan. 14: manifestabo ei meipsum: Luc. 21: tunc videbunt filium hominis venientem cum potestate
magna et majestate. Tunc enim in filio cognoscent patrem: joan. 14: in die illa cognoscetis, quia ego in patre, et
pater in me, et ego in vobis. Et hoc ipsi soli filio convenit, ut ipse dicit Matth. 11: nemo novit patrem nisi filius.
Secundus fructus liberationis Christi fuit laus divina; unde dicit, in medio ecclesiae laudabo te: isa. 42: laus ejus
ab extremis terrae. Sed dicit, in medio ecclesiae: quod Augustinus sic exponit, dicens primo sic. Illud dicimus
esse in medio, quod est in manifesto. In veteri testamento Deus laudabatur in occulto, idest in mysteriis; sed in
novo laudatur in publico, quia in nuda veritate: 2 Cor. 3: nos autem revelata facie gloriam Domini
contemplantes, per amotionem velaminum.
Aliquando dicimus esse in medio illud quod est intimum.
Intimi in ecclesia sunt viri perfecti, qui specialiter laudant Deum in corde. In medio ecclesiae laudabo te, idest in
doctoribus et viris perfectis.
|#19 Qui. Exequitur utrumque. Et primo primum.
Secundo secundum, ibi, apud te. In primo proponit totam praedicationem novi testamenti, quomodo narratur
nomen Domini. Et primo ostendit ad quid inducuntur homines in novo testamento. Secundo quid eis narretur,
ibi: quoniam non sprevit: ad tria inducuntur homines in novo testamento: videlicet ad confessionem oris, ad
quaerendam gloriam Dei, et ad Deum timendum. Quantum ad primum dicit, qui timetis Deum laudate eum. Est
autem duplex timor; unus filialis qui timet Deum offendere, et timet ab eo separari, et exhibet ei reverentiam; et
hic est ex caritate. Alius autem est timor servilis, qui timet solum poenam; et hic non est ex charitate: joan. 4:
charitas foras mittit timorem. Vetus lex fuit timoris; sed nova est lex amoris. Vos ergo qui timetis Dominum,
idest qui impletis legem ex timore, laudate eum, quia nihil laudat quis quod non diligit; quasi dicat: confitemini
ei ex amore: psalm. 116: laudate Dominum etc.. Quantum ad secundum dicit, universum semen Jacob
magnificate eum: 1 corinth. 10: sive manducatis, sive bibitis, sive aliud facitis, omnia in gloriam Dei facite. Et
dicit universum semen Jacob etc.; quia filiis Jacob, idest Judaeis lex veteris testamenti fuit data, in qua
promittitur gloria humana; sed in novo testamento promittitur gloria Dei. Et dicit, universum, ut includat filios
promissionis qui computantur in semine, ut dicitur Gal. 3, scilicet gentiles. Quantum autem ad tertium dicit,
timeat eum omne semen Israel, timore reverentiae qui est cum dilectione: Deut. 10: et nunc Israel, quid Dominus
Deus tuus petit a te, nisi ut timeas eum, et ambules in viis ejus? Israel idem est quod Jacob.
|#20 Quoniam. Hic ostenditur quid eis annuntietur, scilicet virtus Christi, secundum quod loquitur in persona
Christi orantis. Aliquando enim non vult quis preces exaudire, quando scilicet ipsum pro quo petitur, non vult
videre, vel quando non vult videre rogantem; aliquando etsi vult videre rogantem, non tamen vult exaudire
petitionem: et hoc excludit quantum ad primum, cum dicit, non sprevit, quasi negligendo, neque despexit
deprecationem pauperis, idest humilitatem ejus qui non habet spem in temporalibus, idest Christi. Secundum
ostendit: nec avertit faciem suam a me; quasi non acceptando me: Psal. 68: ne avertas faciem tuam a puero tuo
etc.. Tertium cum dicit, et cum clamarem ad eum exaudivit me; quia judex admisit quod petii pro me et pro meis:
joan. 16: si quid petieritis patrem in nomine meo, dabit vobis: jonae 2: clamavi, et exaudisti vocem meam. Et
nota quod ante passionem tria dicit se fuisse passum. Dicit enim fuisse abjectum, ego sum vermis etc..
Derelictum, quare me dereliquisti? item dicit se non exauditum, clamabo per diem et non exaudies: et quare?
quia tunc dicebat, verba delictorum, idest pertinentia ad infirmitatem carnis secundum quam potius temporalia
quaeruntur; nunc autem quia per resurrectionem ad hoc genus adduxit humanam naturam ut quaereret spiritualia,
dicit contrarium. Quia supra dixit, ego sum vermis etc. Hic dicit, non sprevit me etc.. Supra dixit, dereliquisti me,
hic dicit, neque avertit faciem suam a me. Supra dixit, clamabo per diem, hic dicit, dum clamarem ad eum,
exaudivit me.
|#21 Apud. Supra Psalmista ex persona Christi duo promisit se dicturum: scilicet narrationem divini nominis, et
laudem Dei. De primo jam dixit; hic agit de secundo, scilicet de laude divina. Circa hoc duo facit. Primo ostendit
qualis sit laus Dei.
Secundo, quomodo laudi adjungit opus, ibi, vota mea etc.. Dicit ergo quantum ad primum, apud te laus mea. Et
hoc potest dupliciter intelligi. Uno modo sic: laus mea qua ego laudor, est apud te, non apud homines a quibus
non habeo laudem, sed a te: 2 Cor. 10: non qui seipsum commendat, ille probatus est, sed quem Deus
commendat. Alio modo sic: laus mea, qua scilicet te laudo, est apud te, non in oculis hominum: Eccl. 47: de
omni corde suo laudavit Deum, et dilexit Dominum, et hoc, in ecclesia magna, per me et meo nomine
congregata. Magna, dilatatione: isa. 54: dilata locum tentorii tui, et pelles tabernaculorum tuorum extende.
Magna, potestate: Matth. 16: super hanc petram aedificabo ecclesiam meam, et portae inferi non praevalebunt
adversus eam.
Et tibi dabo claves regni caelorum: et quodcumque solveris etc.. Dignitate: Apoc. 21: reges terrae afferent
gloriam suam et honorem in illam. Hic ostendit quomodo laudi adjungit opus. Votum Christi fuit ut se daret pro
salute fidelium: ipse enim illud vovit inquantum homo: Psal. 39: ut facerem voluntatem tuam, Deus meus, volui.
Quae quidem voluntas Dei est sanctificatio nostra: joan. 6: descendi de caelo non ut faciam voluntatem meam,
84

