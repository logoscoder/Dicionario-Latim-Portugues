Sinus autem Christi est secretum Dei, et hoc est propositum praedestinationis: unde pro praedestinatis orabat.
Joan. 17: ego pro eis rogo, non pro mundo. Si autem referatur ad justum aliquem qui orat pro alio, non semper
obtinet pro eo. Hier. 7: tu ergo noli orare pro populo hoc etc., quia scilicet peccata ejus non merentur exaudiri.
Tamen exauditur pro seipso, cum oratio sua efficitur meritoria; unde in sinu, idest ad me ipsum. Matth. 10: pax
vestra ad vos revertetur. Sed verum est quod praedicta utilia sunt, parum tamen valent nisi habeat aliquis pium
affectum ad proximum; et ideo subjungit.
|#10 Quasi proximum. Affectus autem ad proximum ostenditur in duobus: scilicet in complacentia boni alterius,
et in displicentia mali. Rom. 12: gaudere cum gaudentibus, et flere cum flentibus.
Primum ostendit cum dicit, quasi proximum; secundum cum subdit, quasi lugens. Dicit ergo quantum ad
primum, quasi proximum. Haec constructio est mirabilis, quia non habent hi accusativi, unde regantur. Glossa,
casus pro casu ponitur, accusativus scilicet pro ablativo; quasi dicat: sic complacebam mihi in eis, quasi in
proximo et in fratre. Vel secundum Hieronymum, et deest hic unum ad: sic enim habet Hieronymus: quasi ad
amicum et quasi ad fratrem meum. Vel dicitur, quasi sic complacebam, Deo habens me ad eos, sicut ad proximos
et ad fratres: Judaei namque fuerunt proximi Christo, quia cum eis conversabatur.
Baruch 3: post haec in terris visus est, et cum hominibus conversatus est. Fuerunt et fratres ejus per originem.
Rom. 9: ex quibus Christus secundum carnem. Joan. 4: salus ex Judaeis est. Sed job 30: frater fui draconum, et
socius struthionum. Quantum ad secundum, scilicet displicentiam in malis, dicit, quasi lugens etc.. Hoc maxime
fuit in Christo, Luc. 19; quando flevit super civitatem. Et dicit, lugens.
Luctus enim est planctus pro mortuis. Tunc ergo homo luget pro aliis, quando plorat mala eorum quae ipsi non
sentiunt velut mortui. Peccatores namque in peccatis mortui sunt, nec sentiunt mala sua; sed justi inde dolent ex
compassione. Hierem. 9: quis dabit capiti meo aquam etc.? aliquando etiam dolet quis pro malis alicujus, quae
etiam in se sentit. Et hoc est contristari. Unde Hieronymus habet pulchrius: quasi lugens mater tristis incurvabar,
scilicet super eos; quasi dicat: dolebam de eis, sicut si essem eorum mater. Hanc ergo sanctitatem affectus
ostendi eis per quam debuissent converti, sed amplius obstinati sunt, quia, et adversum me laetati sunt et
convenerunt.
|#11 Et circa hoc duo facit. Primo posuit eorum malitiam; secundo suam patientiam, ibi, et ignoravi.
Circa primum tria facit. Ponit enim tria, quae in Christi passione fuerunt. Primo ponitur Judaeorum in malo
jucunditas; secundo eorum consensus in malum, ibi, et convenerunt; tertio dura Christi afflictio, ibi, et
congregati sunt etc.. Dicit ergo: adversum me laetati sunt, insultando in morte.
Thren. 1: omnes inimici mei audierunt malum meum. Laetati sunt etc.. Contra quod dicitur Prov. 24: cum
ceciderit inimicus tuus, ne gaudeas etc.. Et convenerunt etc.. Ecce consensus eorum in malum. Convenerunt
enim principes in mortem Christi ad invicem et cum plebe, et Judaei cum gentibus. Psal. 2: astiterunt reges
terrae, et principes convenerunt in unum. Et congregata sunt super me flagella. Ecce afflictio Christi dura: quia a
Judaeis et gentibus caesus fuit.
Thren. 1: multi gemitus etc.. In Hebraeo habetur congregati sunt super me flagellantes.
Deinde cum dicit, et ignoravi, ostenditur patientia Christi: quia, ignoravi, idest ad modum ignorantis me habui,
tacendo scilicet, et non loquendo. Psal. 37: ego tamquam surdus non audiebam etc..
Isa. 53: sicut ovis ad occisionem ducetur etc..
Hier. 11: ego quasi agnus mansuetus qui portatur ad victimam, et non cognovi etc.. Vel, ignoravi, secundum
aestimationem eorum: quia eis videbar quod nescirem consilia eorum. Alia littera habet, ignorabant. Ignorabant
enim tria: scilicet quem flagellarent, quia si cognovissent, nunquam Dominum gloriae crucifixissent. 1 Cor. 2.
Item causam quare. Joan. 18: si male locutus sum, testimonium perhibe de malo; si autem bene, cur me caedis?
item effectum iniquitatis: pro hac enim perpetuo sunt privati. Luc. 21: et ira populo huic. Secundo cum dicit.
|#12 Dissipati sunt nec compuncti, ostendit, quod non sunt revocati nec mutati ad bonum per secundum
remedium, quod est flagellum divinum: et circa hoc tria facit. Primo enim ostendit malum quod patiebantur;
secundo defectum compunctionis ipsorum, ibi, nec compuncti; tertio eorum obdurationis effectum, ibi,
tentaverunt me etc.. Dicit ergo, dissipati sunt. Hoc dupliciter exponitur: et primo sic, dissipati sunt, idest corde
stupefacti, dum nescirent rationem eorum quae fiebant, idest miraculorum in passione: quia Matth. 27: multa
corpora sanctorum quae dormierant surrexerunt: et exeuntes de monumentis venerunt in sanctam civitatem, et
apparuerunt multis. Obscuratus est sol etc.. Unde revertentes percutiebant pectora sua. Vel, dissipati, idest divisi:
quia joan. 7: alii dicebant, quia bonus est: alii autem dicebant, non, sed seducit turbas. Et non sunt compuncti,
idest conversi ad poenitentiam. Et hoc patet per effectum, quia tentaverunt me dicentes: joan. 10: si tu es
Christus, dic nobis palam. Vel ad passionem Christi non sunt conversi. Nam post mortem ipsius adhuc
insultabant ei dicentes verba blasphemiae contra Christum, quia dicebant verba irrisionis. Matth. 27: vah qui
destruis templum Dei etc.. Et quantum ad hoc dicit, subsannaverunt me. Subsannatio est irrisio quae fit rugato
naso. Isa. 37: cui exprobrasti, et quem blasphemasti, et super quem exaltasti vocem tuam etc..
Item verba indignationis. Matth. 27: recordati sumus, quia seductor ille dixit adhuc vivens.
138

