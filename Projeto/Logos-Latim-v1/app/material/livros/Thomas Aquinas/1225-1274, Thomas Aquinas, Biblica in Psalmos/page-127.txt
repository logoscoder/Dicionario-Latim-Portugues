habitat, et humilia respicit etc.. Psal. 102: Dominus in caelo paravit sedem suam etc.. Vel de caelo, idest Christo.
Angelis vel apostolis respexit oculo misericordiae suae ad salvandum homines.
|#14 Deinde cum dicit, qui finxit, probat certitudinem divinae cognitionis ex ejus causalitate: et circa hoc duo
facit. Primo enim ponit ejus causalitatem.
Secundo concludit certitudinem cognitionis ejus, ibi, qui intelligit. Stultum esset dicere, quod aliquis faciens
aliquod opus operatum, ignoraret usum ejus: frustra enim faceret, cum usus sit finis ejus; et ideo alibi dicit:
psalm. 93: qui finxit oculos, non considerat? quomodo ergo potest esse quod faceret aliquid proportionatum ad
cognoscenda particularia nisi ipse cognoscat ea? homo namque cognoscit singularia per intellectum et animam et
cor suum. Ergo Deus qui facit illud cor, cognoscit ea. Et nota, quod verba habent pondus suum. Dicit enim,
corda, ut excludat unitatem intellectus in omnibus: nam diversi diversos habent intellectus. Dicit autem,
singillatim, ut ostendat quod anima non est duplex: alias non diceretur finxisse singillatim, sed unam, ex qua
omnes, et sic similiter singillatim. Ergo ipse singulas per se animas finxit, scilicet per creationem, cum sit anima
substantia per se subsistens, non ex materia.
Item dixit, finxit, ut ostendat quod non de substantia Dei fit; alias non diceretur ficta, sed consubstantialis.
Et dicit signanter, finxit, quia fingere figulorum est qui vili materiae pulchram formam imprimunt; sic Deus
corpori luteo animam creando infundit: 2 Cor. 4: habemus thesaurum istum in vasis fictilibus: Rom. 9: numquid
dicit figmentum illi qui se finxit, quid me fecisti sic? et ex hoc concludit quod intelligit omnia opera eorum: qui
enim scit causam, scit effectum. Causa autem omnium effectuum humanorum est Cor. Deus autem scit Cor.
Ergo et ejus opera. Finxit intelligitur de figmento gratiae, quia ab ipso sunt dona gratiae, et hoc singillatim, quia
divisiones gratiarum sunt, 1 Cor. 12. Et hoc quia ipse intelligit opera eorum adjuvando et promovendo.
|#15 Non salvatur. Supra Psalmista ostendit dignitatem sanctorum ex certitudine divini judicii, ex qua probare
intendit dignitatem sanctorum; nunc in parte ista ostendit humanae prosperitatis vanitatem: et circa hoc duo facit.
Primo enim ostendit quod nulla potestas temporalis potest homines ad salutem justorum perducere. Secundo
ostendit, quia hoc facit misericordia Dei, ibi, ecce oculi Domini. Dicit ergo, non salvatur rex. Sed quia potestas
saecularis est triplex: una quae consistit in multitudine subditorum, alia in robore corporis, et alia in divitiis
exterioribus; ideo ostendit quod nullum eorum potest perducere ad salutem.
Et primo de prima potestate, et haec est regia; et ideo dicit, non salvatur rex per multam virtutem.
Hieronymus habet, in multitudine etc.. Psalm. 145: nolite confidere in principibus, in filiis hominum, in quibus
non est salus. Immo si aliquando habent salutem, hoc est per Deum: psalm. 143: qui das salutem regibus.
Secundo ostendit quod non est salus in robore corporis; unde dicit, et gigas non salvabitur in multitudine virtutis
suae, idest roboris: baruch 3: ibi fuerunt gigantes nominati, illi qui ab initio etc.. Tertio, quod non in divitiis. Et
ponit duo adminiculativa; scilicet equum, et abundantiam rerum. Quantum ad primum dicit, fallax equus etc.
Idest quantumcumque habeat bonum equum, tamen non potest salvari corporaliter vel spiritualiter: Prov. 21:
equus paratur ad diem belli, Dominus autem salutem tribuet. Quantum ad secundum dicit, in abundantia autem
virtutis suae non salvabitur, idest rerum exteriorum: Prov. 11: qui confidit in divitiis suis, corruet: isa. 31: vae qui
descendunt in Aegyptum ad auxilium in equis sperantes. Mystice, moraliter et allegorice sic exponitur, quod
homo non salvatur propria virtute, quodcumque bonum obtineat. Est enim triplex bonum per quod videtur quis
consequi posse salutem. Primum est potentia; et quantum ad hoc dicit, non salvatur rex per multam virtutem.
Si vero sit potens ut regat alios, hoc non est per virtutem suam, sed habet a Deo. Secundum est constantia; et
hanc non habet per virtutem suam: unde dicit, et gigas non salvabitur in multitudine virtutis suae. Tertium est
bona dispositio corporis et fortitudo; unde dicit, fallax equus, scilicet corpus forte et robustum est fallax. Vel est
universaliter, in abundantia virtutis suae, idest undecumque habeat aptitudinem ad bonum, non salvatur nisi ei
Deus salutem tribuat: Psal. 29: ego dixi in abundantia mea, non movebor in aeternum.
Avertisti etc.. Hoc est quod dicitur hiere. 9: non glorietur sapiens in sapientia sua, et non glorietur fortis in
fortitudine sua, et non glorietur dives in divitiis suis.
|#16 Deinde cum dicit, ecce oculi, ostenditur efficacia divinae misericordiae ad salvandum. Et primo ponit
misericordiam salvantem. Secundo affectum sanctorum ex hac consideratione conceptum, ibi, anima nostra.
Circa primum tria facit. Primo enim ostendit divinam misericordiam. Secundo, in quibus habet effectum divina
misericordia, ibi, super metuentes eum. Tertio, quem effectum habet, ibi, ut eruat. Dicit ergo, ecce oculi Domini.
Divinam enim misericordiam insinuat per respectum Dei. Psalm. 118: aspice in me, et miserere mei. In quo
autem respicit, subdit, super metuentes etc.. Habac. 1: mundi sunt oculi tui ne videas malum, et respicere ad
iniquitatem non poteris. Respice ergo super eos, qui timorem habent et spem. Unum sine altero non sufficit; quia
timor sine spe desperat, et spes sine timore praesumit. Timor autem consurgit ex consideratione divinae
potestatis. Hier. 10: quis non timebit te o rex gentium? spes vero consurgit ex Dei misericordia. Ex primo
consurgit fuga peccati, ex secundo spes veniae. Effectum autem divinae misericordiae ostendit cum dicit, ut
eruat a morte etc.. Ubi duplicem effectum ostendit: quia liberat a malo; et quantum ad hoc dicit, ut eruat a morte.

127

