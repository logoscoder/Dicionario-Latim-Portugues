Osee 9: alienati sunt in confusione, et facti sunt abominabiles sicut ea quae dilexerunt. Et dixit: in studiis, quia
per ea deveniunt abominabilia.
Vel studiose faciunt, secundum Hieronymum. Plus enim abominatur Deus studiosam voluntatem peccandi, quam
ipsum peccatum: job 34: quasi de industria recesserunt ab eo: et vias ejus intelligere noluerunt. Alia littera habet,
corrumpunt et abominati sunt studium, scilicet sapientiae et disciplinae: Prov. 1: exosam habuerunt disciplinam,
et timorem Domini non susceperunt: Ezech. 8: adhuc videbis abominationes majores. Consequenter agit de
vitatione boni. Non est qui faciat bonum, quia non est justus in terra qui faciat bonum, et non peccet, Eccl. 7.
Usque ad unum, idest Christum, quia ipse solus nec peccatum contractum habuit, nec commissum. Beata virgo
habuit contractum peccatum: Eccl. 7: virum de mille unum reperi, mulierem ex omnibus non inveni. Vel, usque
ad unum, quia nec unus est qui perfecte faciat bonum. Verum est, supposito quod dixerunt, non est Deus, et
corrupti sunt.
|#2
Dominus. Hic primo certificat culpam. Secundo exponit, ibi, sepulcrum. Peccatum certificatur per
iniquitatem; et ideo hic ponit Dei inquisitionem, dicens, vos dicitis quod non est Deus; sed falsum est, quia
Dominus de caelo prospexit super filios hominum: Prov. 16: omnes viae hominis patent oculis ejus. Prospexit
ergo mittendo filium suum Dominus pater de caelo, idest de sinu pietatis suae: isa. Ult.. Caelum mihi sedes est.
Vel de caelo, idest Christus per quem judicabit peccatores. Vel aliter. Dicunt aliqui quod Deus non cognoscit
singularia et mutabilia, quia est immaterialis et simplex et aeternus. Et sic non cognoscit secundum motus rerum,
et secundum modum suae cognoscibilitatis. Respondetur: immo: quia cognoscit materialia immaterialiter, ut
Dionysius concludit.
Et ita etiam cognoscit intellectus: et ideo dicit: de caelo, idest de altitudine suae dignitatis et naturae.
Prospexit super filios hominum. Et vult invenire in nobis voluntate antecedente, qua vult omnes salvos fieri, id
quod pertinet ad salutem, scilicet ut cognoscamus Deum per intellectum, et amemus per affectum, et
desideremus. Et ideo dicit, ut videat, idest, ut videre faciat, quia ipse semper videt. Si est intelligens, per
intellectum: Deut. 32: utinam saperent et intelligerent etc.. Aut requirens Deum, per affectum. Quid inveniet,
cum hic quaesivit? contrarium: quia omnes declinaverunt; et ponit tria: scilicet declinationem a Deo, inutilem
operationem, et cessationem a bono. Dicit ergo, omnes declinaverunt, scilicet a Deo: Deut. 21: novi quod post
mortem meam inique agetis, et declinabitis de via quam praecepi vobis: Oseae 4: non est veritas, non est scientia,
non est misericordia Dei in terra: Hier. 8: nemo quod bonum est loquitur, nullus est qui agat poenitentiam de
peccato suo. Item ex hoc quod declinat a Deo, efficitur inutilis: quia illud est inutile, quod non attingit ad id ad
quod factum est. Homo autem factus est ad fruendum Deo: Sap. 4: multigena impiorum multitudo non erit utilis.
Unde dicit: simul inutiles facti sunt. Item cessant a bono, quia non est qui faciat bonum etc.. Hoc jam expositum
est.
|#3 Sepulcrum. Hieronymus dicit, quod apostolus utitur testimonio istorum versuum, sepulcrum patens etc.. Et
invenitur alibi in sacra Scriptura Rom. 3, ubi dicit quod aliquam partem accepit ex isa. 59, aliam ex aliis partibus
Psalterii, et non ex isto Psalmo tantum, cum ipse Hebraeus esset, et sciret hoc in Hebraeo non haberi; habetur
tamen in editione vulgata, qua vulgus utitur, vel quae non attribuitur alicui certae personae. A sepulcro patenti
exhalat foetor; et ideo supra Psalmista certificavit malitiam, sive culpam inimicorum; hic autem exponit eam: et
circa hoc duo facit. Primo ostendit, quomodo sunt peccatores inutiles aliis.
Secundo quomodo sibi, ibi, contritio et infelicitas.
Circa primum duo proponit. Primo quomodo noceant aliis verbo. Secundo quomodo facto, ibi, veloces etc..
Circa primum duo facit. Primo ponit promptitudinem oris ad nocendum. Secundo modum nocendi, ibi, linguis
suis dolose agebant. Dicit ergo: sepulcrum patens est guttur eorum. Tale autem ad nihil aliud est paratum nisi ut
recipiat cadavera: sic os ejus qui semper est paratus ad mortificandum per detractionem, est sepulcrum patens.
Apoc. 9: de ore eorum procedebat ignis, et fumus et sulphur. Vel nota voracitatem eorum, quia guttur servit
etiam ad comestionem. Sed quandoque nocet dolo, quandoque malitia, et quandoque injuria.
Et primo ponit dolum quem habent in lingua.
Linguis suis, exterius blande loquendo: Hier. 9: sagitta vulnerans lingua eorum dolum locuta est; secundo dolum
in corde: venenum aspidum sub labiis eorum. Occultatum venenum mortificativum est, sed venenum aspidum
insanabile est, et incantari non potest: Ps. 57: sicut aspidis surdae, et obturantis etc.. Cujus venenum dormiendo
interficit: Hier. 5: inventi sunt in populo meo impii insidiantes, quasi aucupes ad capiendos viros.
Ibidem: sicut decipula plena avibus, sic domus eorum plenae dolo, qui dulci sono attrahunt ad laqueum aves. In
quo designatur crudelitas, et pertinacia, et malitia: crudelitas, quia nituntur occidere: pertinacia, quia semper
odium est in corde ipsorum; et ideo dicit, venenum etc..
|#4 Quorum os maledictione. Hic ostendit quomodo aperte nocent, quia per verba detractoria: et amaritudine,
idest amara verba: Lev. 19: non maledices surdo. Vel quando verba contra Deum dicit, provocativa ad injuriam
vel iram: isa. 5: rugitus ejus ut leonis veloces. Hic ostendit quomodo noceant facto. Ad effundendum sanguinem:
Prov. 1: pedes eorum ad malum currunt, et festinant ut effundant sanguinem.
43

