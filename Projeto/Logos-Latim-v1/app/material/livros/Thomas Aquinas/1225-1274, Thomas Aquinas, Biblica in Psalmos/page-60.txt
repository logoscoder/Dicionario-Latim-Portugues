summo, idest de caelo: joan. 8: descendi de caelo, non ut faciam voluntatem meam etc.. Hoc est quod petebat:
Psal. 143: emitte manum tuam de alto.
Et liberavit me de aquis multis. Ps. 18: a summo caelo egressio ejus etc.. Vel spiritum sanctum: Thren. 1: de
excelso misit ignem. Et accepit me, infirmum ad sanandum. Et assumpsit me de aquis multis, scilicet baptismi,
vel de multitudine peccatorum. Vel, misit de summo, idest viris justis gratiam suam: jac. 1: omne datum etc.. Et
accepit me, ad poenitentiam: isa. 40: sicut pastor gregem suum pascet, in brachio suo congregabit agnos etc..
Oseae 11: ego quasi nutritius ephraim, portabam eum in brachiis meis.
Vel populorum: quia fideles de multitudine gentium sunt assumpti.
|#13 Eripuit. Hic probat quomodo tribulationes sunt multae. Et primo ex conditione inimicorum.
Secundo ex persecutione eorum, ibi, quoniam confortati sunt. Conditio inimicorum nociva est valde, quia
potentes et odientes; unde, eripuit me de inimicis meis fortissimis, et ab his qui oderunt me. Potentes mystice
sunt peccata carnalia: Eccl. 18: si praestes animae tuae concupiscentias ejus, faciet te in gaudium inimicis tuis:
isa. 49: numquid tollitur a forti praeda? odientes sunt Daemones.
Exod. 1: oderunt Aegyptii filios Israel: Psal. 88: concidam a facie ipsius inimicos ejus etc.. Consequenter ponitur
persecutio. Dupliciter potest quis liberari ab inimicis: vel quod non permittat se vinci, vel quod fugiat. Utrumque
autem excludit a se. Primo, quia fortes et confortati, idest multiplicati, vicerunt eum, nec potuit fugere: et hoc est
quod dicit, praevenerunt me, praecludentes modo viam ad fugiendum: Thren. 4: velociores fuerunt persecutores
nostri aquilis caeli, super montes persecuti sunt nos; et hoc, in die afflictionis, quia tunc homo debilior est
quando est afflictus: Thren. 1: omnes persecutores ejus apprehenderunt eam inter angustias. Auxilium liberatoris
ponit duplex.
Primo contra invalescentes hostes; unde dicit et factus est Dominus protector meus, ut non noceant: Psal. 63:
protexisti me a conventu malignantium etc.. Secundo, contra prudentes; unde sequitur, eduxit me in latitudinem,
de angusto in quo eram positus nesciens quid facerem, dans vias quid facerem. Vel in latitudinem caritatis: Psal.
118: latum mandatum tuum nimis. Causa liberationis est duplex: scilicet divina gratia, et meritum humanum.
Unde dicit, salvum me fecit, quoniam voluit me. Haec est potentissima causa liberationis, scilicet voluntas sua:
Eph. 1: qui operatur omnia cum consilio voluntatis suae; et tamen subsequenter operatur ibi aliquid meritum
humanum: 1 Cor. 15: gratia Dei in me vacua non fuit. Et ideo subdit, retribuet mihi Dominus etc.. Ubi tria facit.
Primo proponit meritum.
Secundo in quo consistit. Tertio ponit viam perveniendi ad hoc meritum. Secunda, ibi, quia custodivi etc.. Tertia,
ibi, quoniam omnia judicia.
Meritum hominis consistit in duobus: scilicet in operatione boni, et in evitatione mali: Ps. 33: declina a malo, et
fac bonum. Et ideo quantum ad primum dicit, retribuet mihi Dominus secundum justitiam meam, quam ipse in
me operatus est: Sap. 3: justorum animae in manu Dei sunt et non tanget illos tormentum malitiae etc.. Prov. 11:
seminanti justitiam merces fidelis. Quantum ad secundum dicit, secundum puritatem manuum mearum retribuet
mihi, idest innocentiam: job 22: salvabitur innocens, salvabitur autem in munditia manuum suarum. Non
privabitur bonis etc.. Ps. 83: haec autem justitia consistit in observatione viarum Dei: Ps. 118: viam mandatorum
tuorum cucurri. Et ideo dicit, quia custodivi vias Domini: job 23: vestigia ejus secutus est pes meus: viam ejus
custodivi, et non declinavi ex ea, et quia non impie gessi, recedendo a Deo, quia per peccatum homo recedit a
Deo, et inquinatur: Ps. 43: non recessit retro cor nostrum.
Quomodo pervenit ad hoc? quia, omnia judicia ejus in conspectu meo. Valet valde ad operandum bona et
evitanda mala cogitare divina judicia: job 19: fugite a facie gladii, quoniam ultor iniquitatum est gladius. Et
custodivi hoc, quia justitias ejus repuli a me, de industria peccando: job 21: dixerunt Deo, recede a nobis. Et
sequitur, perveniet eis inundatio.
Qui ex infirmitate vel ignorantia peccat, faciliter veniam consequitur.
|#14 Et ero. Supra commemoravit Psalmista beneficium liberationis de praeterito; hic de futuro quantum ad
spem. Et primo commemorat beneficia in generali. Secundo in speciali, quae accepit, et quae sperat, ibi, Deus
meus impolluta via ejus.
Tertio commendat justitiam divinam. Circa primum duo facit. Primo proponit orationem ad Deum. Secundo
commendat spem exauditionis, ibi, quoniam tu illuminas. Tria proponit. Primo propositum perseverandi in
innocentia. Secundo meritum retributionis.
Tertio rationem assignat. Secunda, ibi, retribuet.
Tertia ibi, cum sancto sanctus eris. Dicit ergo, et ero immaculatus cum eo, idest adhaerebo Deo, quia loquitur ex
persona sui et aliorum, quorum quidam innocentes sunt: et ideo dicit, et ero, idest stabo et perseverabo in
innocentia: Eccl. 31: beatus vir qui inventus est sine macula; vel, ero immaculatus cum eo, idest adhaerebo Deo:
1 Cor. 6: qui autem adhaeret Deo, unus est spiritus etc., conservans te ab omni macula: job 27: donec deficiam,
non recedam ab innocentia mea.

60

