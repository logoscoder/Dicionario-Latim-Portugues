tuam; et Deus perfecit eam, quia dedit eam: Psal. 147: non fecit taliter omni nationi: Matth. 5: non veni solvere
legem, sed adimplere. Si dicatur, quem perfecisti destruxerunt, sic intelligitur de Christo, quem tu perfecisti.
|#2 Justus. Hic ponitur ratio fiduciae. Et primo ponitur quaestio. Secundo solutio, ibi, Dominus in templo etc..
Tertio solutionis ratio, quoniam justus Dominus, et justitias dilexit. Dicit ergo, sic faciunt isti; sed justus
Dominus auctoritate videns hoc, quid facit? Hier. 33: hoc est nomen quod vocabunt eum Dominus justus noster.
Solvit quaestionem, et ponit quid facit hic justus. Et primo ejus judiciariam potestatem, vel conditionem judicis.
Secundo judicii discussionem, oculi ejus. Tertio condemnationem concussorum, qui autem diligit.
Judex si semper punit, crudelis est; si semper parcit, remissus. Deus autem utrumque facit; et ideo locum habet
tribunal misericordiae; et hoc est templum: Hebr. 4: adeamus cum fiducia ad thronum gratiae; et ideo dicit,
Dominus in templo sancto suo: 1 Cor. 3: nescitis quia templum Dei estis, et spiritus sanctus habitat in vobis?
habet etiam locum justitiae, unde punit, scilicet caelum; et hoc est etiam, Dominus in caelo sedes ejus.
Ubi enumeratur potestas ejus: isa. Ult., caelum mihi sedes est. Templum dicuntur fideles propter devotionem,
caelum propter sapientiam. Item caelum dicitur cuna in qua Deus sedet ut faciat eum caelum, idest secreta
scientem. Item dicitur anima templum Dei, quia in templo Deus adoratur.
Similiter in anima fideli: Matth. 6: intra in cubiculum tuum, idest secreta animae tuae, et clauso Ostio ora patrem
tuum in abscondito.
Item ibi offeruntur sacrificia: similiter in anima fideli: Psal. 50: sacrificium Deo spiritus contribulatus.
Item in templo funduntur orationes ad Deum, ita in anima operatur Deus: isa. 26: omnia opera nostra operatus es
in nobis Domine.
Item, quia Deus eam sanctificat, et in eam descendit sicut in templum: Sap. 4: gratia Dei in sanctos ejus, et
respectus etc..
|#3 Oculi. Hic agit de discussione judicii. Et primo ponit divinae cognitionis perfectionem. Secundo diligentem
examinationem, ibi, palpebrae ejus interrogant filios hominum. Tertio judicii aequitatem, ibi, Dominus interrogat
justum et impium.
Per primum nullus potest occultari, quia videt affectum pauperis et impii, peccatoris et justi: Ezech. 23: oculi
Domini lucidiores sunt super solem, circumspicientes super omnes vias hominum, et profundum abyssi, et
hominum corda intuentes: Prov. 16: omnes viae hominum patent oculis ejus; spirituum ponderator est Dominus,
idest cogitationum, vel animarum secundum Glossam; et ideo dicit, oculi ejus in pauperem respiciunt, ad
miserandum: Psal. 30: miserere mei Domine, quoniam tribulor. Item Ps. 27: Dominus protector meus, et in ipso
speravit cor meum etc.. Ad protegendum etiam probando: Ps. 33: oculi Domini super justos. Item Ps. 31: in via
hac qua gradieris, firmabo super te oculos meos. Et sic respiciens examinat diligenter. Palpebrae ejus interrogant
etc.. Per palpebras significatur discretio: quia sicut palpebrae oculi dirigunt visum, sic discretio moderatur
humanam sapientiam: Prov. 4, palpebrae tuae praecedant gressus tuos. Ipsa ergo discretio Dei interrogat, idest
probat et examinat: Sap. 1: cogitationibus impii interrogatio erit: sermonum autem illius auditio ad Deum veniet.
Et quomodo? quia quandoque punit, quandoque parcit, quandoque dat beneficia, quandoque aufert: job 6:
sagittae Domini etc.. Etiam claudit palpebras et aperit: Matth. 17: misereor super turba etc.. Item ibidem 21:
auferetur a vobis regnum Dei: Ps. 146: dat jumentis escam ipsorum etc.. Interrogat filios hominum, quia
efficiuntur quidam ex ipsis meliores, quidam pejores; vel quidam ex Scriptura efficiuntur mali, quidam boni:
quia quidam eam bene intelligunt et non fatigantur, sed exercentur; mali vero e converso faciunt. Judicii aequitas
ponitur: quia, interrogat justum et impium, quia immittit flagella justis et injustis, et tribuit bona temporalia bonis
et malis: Sap. 11: hos, scilicet bonos, tamquam pater monens probasti; illos autem, scilicet malos, tamquam rex
durus interrogans condemnasti. Propterea dicit, Dominus interrogat justum et impium, idest per tribulationes
probat. Gregorius: poena inflicta interrogat, si quis in tribulatione positus Deum veraciter amat. Justum
interrogat, idest examinat Dominus ut praemietur: Sap. 10: reddidit Deus mercedem laborum sanctorum suorum.
Sed impium sive peccatorem interrogat, ut condemnetur: Matth. 23: ligatis manibus et pedibus projicite eum in
tenebras exteriores.
|#4 Hic ponitur condemnatio: et circa hoc duo facit: quia primo ponit culpam; secundo poenam, ibi, pluet super
peccatores. Ostendit quod quantum est ex parte Dei, non est perditio malorum, sed ex parte nostra; unde dicit,
qui diligit iniquitatem, idest peccatum: joan. 3: omnis qui facit peccatum, et iniquitatem facit, quia peccatum
iniquitas est. Odit animam suam: Sap. 16: homo per malitiam occidit animam suam.
Sed quaeritur, quomodo quis se odire possit.
Dicendum, quod quodammodo odit peccator seipsum; sed simpliciter nullus odit: Ephes. 5: nemo unquam
carnem suam odio habuit. Sed quod mali quodammodo odiunt seipsos, et etiam boni quodammodo se odiunt,
declaratur hoc modo.
Anima nostra duas habet facies: unam versus Deum secundum rationem, aliam versus carnem secundum
naturam sensitivam, quae tantum corporalia comprehendit. Et sicut quaelibet res diligit proprium bonum, ita
homo diligit illud quod aestimat animam suam. Peccatores enim aestimant animam suam quod principaliter
37

