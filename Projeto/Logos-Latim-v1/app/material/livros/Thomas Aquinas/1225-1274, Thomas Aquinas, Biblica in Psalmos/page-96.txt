Domine, verumtamen in judicio et non in furore, idest severitatis. Et proponit innocentiam; et ideo dicit,
quoniam ingressus sum in innocentia mea, idest progressus sum in innocentia mea, vel ingressus sum, quia vita
nostra est quidam progressus. Prov. 4: ducam te per semitas aequitatis, quas cum ingressus fueris etc.. Et hoc in
innocentia mea, quam propono servare: job 22: salvabitur innocens, et salvabitur in munditia manuum suarum.
Non infirmabor: Hieronymus habet, non deficiam, scilicet in hac innocentia servanda: job 27: donec deficiam
non recedam ab ea: et hoc faciam non in viribus meis, sed confidentia divini auxilii, quia, in Domino sperans non
infirmabor: 1 Mach. 2: omnes qui sperant in eum, non infirmantur.
Sed contra: hoc videtur esse praesumptionis: job 9: si justificare me voluero, os meum condemnabit me.
Respondeo. Dicendum, quod allegatio innocentiae potest quandoque procedere ex superbia, quando scilicet
aliquis attribuit eam sibi, et hoc est malum: quandoque ex divina misericordia, et hoc est bonum; et ideo subdit,
quoniam misericordia tua.
Sed unde scis quod tu sis innocens? proba Domine, tu hoc. Et ponit tria: scilicet probationem, tribulationem et
tentationem. Secundum sequitur ex primo, tertium ex secundo. Dicit ergo, Domine proba me, non ut scias
aliquid ex hoc de me, sed ut aliis ostendas. Probatur autem aliquis optime per tentationem quae est sumptio
experimenti: tentatio est acceptio experimenti de eo quod quis nescit; probatio vero est ejus quod scit, virtutis
manifestatione.
Et ideo dicit, tenta me, scilicet ad hoc ut probatus appaream mihi et aliis: non enim tentat Deus ad malum: jac. 1:
Deus enim intentator malorum est; sed dicitur tentare, quando aliqua ex difficultate immensa ostenduntur. Haec
autem tentatio fit per ignem, ut dicitur Sap. 3: tanquam aurum in fornace probavit illos. Et ideo dicit, ure renes
meos et cor meum, idest immitte tribulationes; per quas pateat, quid sit in corde et renibus meis. Cordi attribuitur
cogitatio, renibus delectatio. Et hoc apparet per tribulationes; quia qui delectantur in terrenis, multum
commoventur quando perdunt ea, sed non illi qui non delectantur.
Vel potest referri ad ignem sancti spiritus: Luc. 12: ignem veni mittere in terram: quasi dicat: ne deficiam in
tribulationibus, adhibe auxilium, mitte ignem qui exurat quidquid carnalitatis est in delectationibus meis et
vanitatibus in cogitatione.
|#2 Quoniam. Hic excusat se dupliciter de hoc quod petit se tentari. Primo ex sua cogitatione, quia cogitat Dei
misericordiam, cum dicit, quoniam misericordia tua ante oculos meos est; quasi dicat: ideo peto tentari, quia
confido in misericordia tua, quae semper facit cum tentatione proventum: isa. 63: miserationum Domini
recordabor, laudem Domini super omnibus quae reddit mihi Dominus. Item ex amore justitiae. Et complacui in
veritate tua, idest si punis me propter peccata, placet mihi: si tentor, scio quod remunerabis.
|#3
Non. Hic explicat in speciali intentionem suam. Et primo ponit suam innocentiam. Secundo ponit
petitionem, ibi, ne perdas cum impiis Deus.
Ostendit ergo innocentiam suam. Et primo per recessum a malis. Secundo per accessum ad bonum, ibi, lavabo.
Est autem triplex genus malorum, secundum tria peccata. Aut enim est peccatum contra Deum, aut contra
proximum, aut contra se.
Contra se autem sunt vanitatis peccata, quibus homo vane delectatur in terrenis; et de his dicit, non sedi cum
Concilio vanitatis; quasi dicat: non dico quin in aliquo non fuerim cum eis, quia non potest fieri quin homo vane
aliquando non delectetur in terrenis; sed dicit, non sedi: Tob. 3: nunquam cum ludentibus miscui me; neque his
qui in levitate ambulant participem me praebui. Peccata quae sunt contra proximum, sunt peccata quae opere
generantur; unde dicit, et cum iniqua gerentibus non introibo, idest non solum non sedi etc. Sed nec introivi,
idest nullo modo cum eis me miscui: Prov. 1: fili, si te lactaverint peccatores, ne ambules cum eis. Item
cogitantur praedicta peccata corde; unde dicit, odivi ecclesiam malignantium, idest congregationem
malignantium: Ps. 118: iniquos odio habui, idest culpam et iniquitatem.
Tertio ponit peccatum contra Deum, et hoc est impietas; et ideo dicit, et cum impiis, idest haereticis et
schismaticis, non sedebo, idest eorum doctrinis non communicabo: Hebr. 13: doctrinis variis et peregrinis nolite
adduci.
|#4 Lavabo. Supra Psalmista ostendit innocentiam suam per hoc quod separabat se a malis; hic autem ostendit
eam, per hoc quod applicat se bonis.
Et quia bona, quorum applicatio nos facit justos, sunt divina bona, ideo dicit suam applicationem ad ea. Circa
hoc duo facit. Primo ponit studium suum. Secundo effectum, ibi, Domine dilexi decorem domus tuae. Circa
primum tria facit. Primo proponit suam dispositionem ad divinum cultum.
Secundo ponit ipsum cultum divinum, ibi, circumdabo. Tertio fructum, ibi, ut audiam vocem laudis. Dispositio
fit per puritatem et innocentiam: Ps. 14: Domine, quis habitabit in tabernaculo tuo etc.. Ps. 23: innocens manibus
et mundo corde.
Et ideo ut purus accedat, agit de puritate. Dicit ergo, lavabo inter innocentes manus meas, idest opera mea quae
principaliter lavantur a Deo, per gratiam quam infundit: Ps. 50: amplius lava me, Domine, ab iniquitate etc.. Item
lavantur a nobis per poenitentiam: isa. 1: lavamini, mundi estote etc..
96

