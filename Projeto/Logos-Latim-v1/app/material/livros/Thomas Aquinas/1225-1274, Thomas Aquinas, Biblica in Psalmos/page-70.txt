Lex autem illa humana non praestat sapientiam: aliqua enim sapientia est in humanis, ubi est aliqua veritas, ut
philosophica: et quaedam sapientia est qua utebantur sacerdotes in templo, et haec est falsa: et haec multis
proponebatur; sed illa philosophica paucis, sed divina parvulis, quia populis: Deut. 4: haec est sapientia vestra et
intellectus coram populis. Vel, parvulis, idest humilibus: Matth. 11: abscondisti haec a sapientibus et
prudentibus, et revelasti ea parvulis.
Justitiae Domini rectae, seu judicia illa quae dicuntur Exod. 22: qui furatus fuerit bovem aut ovem etc.. Isa. 26:
rectus callis justi ad ambulandum: Prov. 21: gaudium est justo facere justitiam, et pavor operantibus iniquitatem.
Et dicit duo de eis: quod recta, et quod jucunda. Recta, quia continent justitiam. Rectum dicitur justum: Prov. 8:
justi sunt omnes sermones mei, et non est in eis pravum quid nec perversum: recti sunt intelligentibus etc..
Jucunda, non severa et perturbativa, quia sunt aequitati permixta; unde dicit, laetificantes corda, propter
aequitatem et spem praemii: Ps. 118: laetabor ego super eloquia tua. Moralia vero praecepta sunt lucida et
illuminativa; unde dicit, praeceptum Domini lucidum. Lucidum dicitur, quia in se est manifestum et evidens,
sicut hic, non occides, non moechaberis, non furtum facies, et similia: quae habent in se claritatem, quod quilibet
servare tenetur dicens, Prov. 6: mandatum lucerna, et lex lux. Praeceptum dicitur ad quod attenditur secundum
imperium superioris; et est de agendis, et importat debitum faciendi in eo cui praecipitur: quod quidem debitum
est vel ex parte regulae divinae quam tenemur sequi; et sic illud cadit sub debito, sine quo rationis ordo servari
non potest: vel est debitum ex auctoritate praecipientis, cui obedire tenemur: vel ex parte finis, quem omnino
volumus, qui est praestitutus nobis; et tunc cadit sub praecepto illud sine quo non possumus servare
subjectionem ad praecipientem; vel sine quo non possumus consequi finem intentum. Dicitur enim praeceptum
quasi praecise ceptum, scilicet ad agendum: quasi quod praecise teneamur illud agere: ideo tale praeceptum est:
illuminans oculos, scilicet rationis, qui oculi tenebrescunt per cupiditatem exteriorum et concupiscentias
interiorum passionum: et hoc removet praeceptum Domini, et ideo illuminans oculos. Illumina oculos meos, ne
unquam obdormiam in morte, Psal. 12.
|#6 Timor. Hic ponit quaedam adjacentia legi: quorum unum est ex parte nostra, scilicet timor, qui inducit nos
ad servandum praecepta: Eccl. Ult.: Deum time, et mandata ejus observa. Et de timore isto duo dicit. Primo dicit
eum sanctum.
Secundo dicit eum permanentem. Omnis autem timor ex amore causatur; quia illud timet homo perdere quod
amat. Et ideo sicut est duplex amor, ita est duplex timor: quidam est timor sanctus qui causatur ab amore sancto:
quidam non sanctus, qui a non sancto causatur. Sanctus amor est quo amatur Deus: Rom. 5: charitas Dei diffusa
est in cordibus nostris per spiritum sanctum qui datus est nobis. Timor iste sanctus tria facit.
Primo timet Deum offendere. Secundo recusat ab eo separari. Tertio se Deo per reverentiam subjicit: et iste timor
dicitur castus et filialis. Non sanctus timor est qui causatur ab amore non sancto, qui est mundi, et suiipsius; et de
tali amore non sancto causatur duplex timor non sanctus. Servilis, qui est ex amore sui: et mundanus, qui
procedit ab amore mundi: Matth. 10: nolite timere eos qui occidunt corpus etc.. De timore sancto: Ps. 33: timete
Deum, omnes sancti ejus, quoniam non est inopia timentibus eum. Mundanus timor non permanet nisi cum
mundo: servilis permanet in malis in perpetuum, sed sanctus permanet in bonis. De hoc dicit Psalmus: timor
Domini sanctus permanet in saeculum saeculi.
Sed contra. Perfecta charitas foras mittit timorem, 1 joan. 4.
Dicendum, quod charitas expellit timorem servilem: sed filialis timor dupliciter permanet: scilicet in patria.
Primo quantum ad sui praemium: Ps. 9: patientia pauperum non peribit in finem. Non quod ibi sit patientia, quia
non est ibi tribulatio, sed fructus ejus: et sic fructus timoris permanet: Eccl. 1: timenti Deum bene erit in
extremis, et in die defunctionis suae benedicetur. Vel manet secundum aliquem sui actum: non quod timeat
offendere, quia ibi non timet peccatum nec separationem, sed quantum ad reverentiam, quia submittent se Deo,
nec audebunt se ei aequare: job 26: columnae caeli contremiscunt et pavent ad nutum ejus.
Ex parte Dei est aliud, scilicet judicium ejus: quod dicitur executio justitiae: Ps. 93: quousque justitia convertatur
in judicium. Et haec fiunt secundum quod punit vel praemiat; et ideo judicia Domini dicuntur vera et justificata:
vera propter rectitudinem, quia in eis semper est veritas: Rom. 2: judicium Dei est secundum veritatem in eos qui
talia agunt: non enim sequitur, testimonia humana, sed justificata in semetipsa dicuntur, quia vel non sequuntur
aliam superiorem legem, sed in semetipsa. Vel quia in semetipsis ipsa judicia Domini habent evidentem
justitiam: Ps. 36: et educet quasi lumen justitiam tuam, et judicium tuum tamquam meridiem.
|#7 Desiderabilia. Supra Psalmista commendavit legem divinam quantum ad ejus rectitudinem; hic autem
commendat quantum ad ejus suavitatem et jucunditatem: et circa hoc duo facit. Primo ponit ejus
commendationem. Secundo talem commendationem probat, ibi, etenim servus tuus. Praefert autem legem
quantum ad desiderium animae omnibus rebus mundi. In rebus autem mundanis desiderantur exteriores divitiae
et voluptates corporales.
Et supra ista est delectatio legis Dei. Quantum ad primum dicit ista quae dicta sunt: desiderabilia super aurum:
Prov. 8: melior est sapientia cunctis opibus pretiosissimis, et omne desiderabile ei non potest comparari: Ps. 118:
dilexi mandata tua super aurum etc.. Et tangit illa duo quae homines desiderant; unde dicit, aurum; et pompas,
70

