Magnificentia pertinet ad donum scientiae, quia ad scientiam pertinet magna agere: Eccl. 25: quam magnus est
qui invenit sapientiam. Vox Domini confringentis. Hic agit de exclusione vitiorum, et tangit primo vitium
superbiae. Secundo concupiscentiae, ibi, vox Domini intercidentis flammam ignis. Tertio vitium infidelitatis sive
contemptus, ibi, vox Domini concutientis desertum. Ostendit ergo primo exclusionem superbiae. Unde notandum
est quod sicut abietes sunt magnae, ita et cedri; et ideo per eas signatur superbia. Dicit ergo, vox Domini
confringentis cedros, idest virtus imperii divini super omnes superbos: isa. 14: detracta est ad inferos superbia
tua: et comminuet cedros Libani, idest vox Domini super arrogantes et superbos ipsos comminuendo sua
potentia: quia omnes reges per hoc conversi sunt ad Christum; et finaliter super cedros Libani, quia majores
Judaeorum conversi sunt, sicut de Nicodemo, joan. 3.
|#6 Item, et comminuet eos tamquam vitulum.
Hic ponitur perfectio conversionis. Mons Libani est valde pascuosus, et sacerdotes propter copiam victimae
faciebant pascere ibi boves: et ideo, comminuet eos tamquam vitulum Libani, idest humiliabit eos sicut vitulum
Libani, ut scilicet seipsos in sacrificium offerant, sicut offertur vitulus qui nutritur in monte Libani. Et hoc patet,
quia multi magni se martyrio exposuerunt pro Christo: Matth. 22: tauri mei et altilia occisa sunt. Et dilectus
quemadmodum filius unicornium. Hoc potest dupliciter legi. Primo, ut significet auctoritatem comminutionis;
quasi dicat; dilectus faciet ea. Et secundum hoc dilectus ponitur singulariter, quasi auctoritatem habens. Hic est
filius meus etc.. Matth. 3. Et haec faciet, quemadmodum filius unicornium.
Idest filius Judaeorum, quia mysterium incarnationis haec operabatur; et Judaei unicornes dicuntur, inquantum
gloriantur in cultu unius Dei. Vel unicornis dicitur, quia secundum generationem aeternam est sine matre, et
secundum temporalem generationem fuit filius sine patre. Aliter, dilectus etc. Idest Christus in exemplum hujus
comminutionis patietur, dabit exemplum aliis patiendi: 1 Petr. 2: Christus passus est pro nobis, vobis relinquens
exemplum, ut sequamini vestigia ejus. Et patietur non inquantum Deus, sed inquantum filius unicornium
Judaeorum. Revertamur ergo ad sensum litteralem.
|#7
Vox Domini intercidentis flammam. Hic commemorat beneficium, quo liberati sunt a malo inflicto
divinitus. Num. 11, dicitur quod propter murmur populi ignis invasit partem castrorum, et ad levationem manus
Moysi ignis extinctus est: et hoc est quod dicit, vox, idest imperium, Domini intercidentis, idest destruentis,
flammam ignis.
Consequenter commemorat beneficia quae promovent in bono. Et ponit tria. Primo beneficia multiplicationis
populi. Secundo nutritionis parvulorum.
Tertio ducatus per desertum. Littera Hieronymi habet, vox Domini parturientis desertum. Sic legitur in Josue.
Nullus eorum qui exierunt de Aegypto, et venerunt in desertum, intraverunt terram promissionis, nisi Josue et
caleb, ut patet Num. 14. Sed omnes qui intraverunt in eam, nati sunt in deserto. Et ideo commemorat hoc
beneficium quod populus non est extinctus; unde dicit, vox Domini parturientis, idest parturire facientis, et
specialiter desertum cades: quia quantum ad intentionem Moysi fuit, quod statim exeuntes de Aegypto intrarent
terram promissionis, et venirent in cades.
Unde miserunt exploratores, et illi dissuaserunt et timuerunt intrare: et propter illud peccatum omnes mortui
sunt. Et quia ex illo dimiserunt intrare, ideo in hoc deserto omnes mortui sunt. Vel secundum litteram nostram,
vox Domini concutientis desertum; idest commoventis ad generationem per desertum cades. Vox Domini
praeparantis cervos. Hieronymus habet, obstetricantis cervos. Hebraeus habet praeparantis mulos. Cervi in
desertis manent. Et quia filii Israel quadraginta annis fuerunt in deserto, ideo dicuntur cervi: Psal. 17: statuit
pedes meos tamquam cervorum, quia mulieres habuerunt opportunitatem pariendi et enutriendi.
Et revelabit condensa, vel saltus quia ducatum ei praestitit per columnam ignis per noctem et nubis per diem: Ps.
135: transduxit populum suum per desertum. Mystice, in hoc quod dicit, vox Domini confringentis, signat
donum fortitudinis.
Et ponit hic exclusionem peccati concupiscentiae, cum dicit, vox Domini intercidentis flammam ignis, scilicet
concupiscentiae: Sap. 6: concupiscentia sapientiae deducet ad ignem perpetuum.
Et haec nutrit alia mala de qua 1 joan. 2: omne quod est in mundo aut est concupiscentia oculorum etc.. Et haec
consumit: job 31: ignis est usque ad consumptionem devorans.
Basilius exponit sic. Vox Domini intercidentis, etc.
Quia in die judicii virtute divina ignis dividetur, quia ardor sine luce erit in igne involvente reprobos.
Ignis splendens sine ardore erit ad gloriam electorum. Et hoc quod dicit, pertinet ad donum consilii. Vox Domini
concutientis desertum. Hic ponit exclusionem duplicis infidelitatis: scilicet gentilium et Judaeorum. Quantum ad
primum dicit, vox Domini concutientis desertum, idest gentes ad fidem commovit convertendo ad eam: isa. 54:
multi filii desertae (idest populi gentilis) magis quam ejus quae habet virum, idest synagogae.
Quantum ad secundum dicit, desertum cades, quod interpretatur sanctum legis: quia Judaei sanctificati per
legislatorem convertentur in fine mundi: Isai. 1: terra nostra deserta etc.. Et hoc pertinet ad donum intellectus.
Consequenter commemorat beneficium quod pertinet ad promotionem in bonis.

108

