Et quantum ad hoc dicit, frenduerunt etc.. Hoc est aprorum qui crudeles sunt, sic et Judaei. Thr. 2: frenduerunt
dentibus, et dixerunt: devorabimus.
|#13 Domine quando respicies. Supra Psalmista ex persona Christi, vel justi, nequitiam persecutorum et
pertinaciam ostendit; hic autem contra utrumque invocat Deum. Et primo petit divinum auxilium; secundo
ostendit divini auxilii fructum, ibi, confitebor.
Circa primum duo facit. Primo petit accelerationem; secundo ipsum auxilium, restitue. Dicit ergo, Domine
quando respicies? in hoc ergo auxilii accelerationem exprimit, et affectum animi non valentis amplius pati
moram; quasi in anxietate positi.
Et ideo dicit, Domine quando respicies? hoc est enim proprie non ferentis moram. Psalm. 41: quando veniam, et
apparebo ante faciem Domini? et potest hoc dupliciter intelligi, secundum quod duplex est respectus Dei. Unus
est misericordiae quoad justos ad salutem. Sap. 4: gratia Dei et misericordia ejus in sanctos ejus, et respectus ejus
in electos illius. Alius est quoad malos ad puniendum. Judith 9: respice castra Assyriorum nunc sicut castra
Aegyptiorum videre dignatus es, quando post servos tuos armati currebant.
Et de utroque respectu potest intelligi si de Christo exponatur, Domine quando respicies me, ut resuscites me. Ps.
12: respice et exaudi me Domine Deus meus. Illumina oculos meos, ne unquam obdormiam in morte: ne quando
dicat inimicus meus; praevalui adversus eum. Vel, quando respicies super adversarios meos. Habac. 1: quare
respicis super iniquitates, sive inique agentes, et taces devorante impio justiorem se. Deinde cum dicit, restitue,
ipsum auxilium quod petit, exponit: et in hac petitione dat duo intelligere: primo scilicet necessitatem quam
patiebatur; secundo malitiam adversariorum, ibi, a malignitate.
Dicit ergo quantum ad primum, restitue, quia necessitas grandis est, nam periculosa res est, quia in periculo
animae. Restitue, inquam, animam meam, corpori scilicet a quo separata fuit in morte, licet a divinitate non
fuerit separata: 1 joan. 10: potestatem habeo ponendi animam meam etc..
Hoc poterat potentia divinitatis, quae non est alia quam potentia patris: unde ita facit a se quidquid facit, quod
tamen habet a patre. Hoc etiam dicat quilibet vir justus, quando est in periculo, vel corporali vel spirituali; quasi
dicat, libera me a periculis.
Malitia hostium duplex. Primo quantum ad fraudulentiam: unde dicit, a malignitate eorum, quia malitiose contra
me procedunt: joan. 2: vicistis malignum. Item quantum ad crudelitatem, et a leonibus unicam meam, quia anima
unica liberatur a leonibus, idest a Daemonibus, vel a tyrannis: Ps. 56: animam meam eripuit de medio catulorum
leonum: Eccl. 51: a rugientibus praeparatis ad escam.
|#14
Confitebor. Hic ponit fructum auxilii. Et primo ex parte sua. Secundo ex parte hostium, ibi, non
supergaudeant. Tertio ex parte justorum, ibi, exultent. Fructus ex parte liberati est laus Dei; unde dicit, confitebor
tibi, et laudabo te, quia liberasti me: Ps. 65: reddam tibi vota mea etc..
Et si referatur ad Christum, fructus resurrectionis Christi est instructio ecclesiae, et fides qua ecclesia confitetur
Deum: Rom. 10: corde creditur ad justitiam, ore autem confessio fit ad salutem.
Vel describitur ecclesia ex multitudine credentium.
Secundo ex virtute eorum. Quantum ad primum dicit, in ecclesia magna quidem numero et diffusione terrarum:
Malach. 1: magnum est nomen meum in gentibus. Item magna constantia et virtute, quia portae inferni non
praevalebunt adversus eam, Matth. 16. Ps. 39: annuntiavi justitiam tuam in ecclesia magna. Quantum ad
secundum dicit, in populo gravi laudabo te. Gravitas quandoque sumitur in bono, quandoque in malo; quia
similitudinarie est duplex proprietas in corporali gravitate. Una est ponderositatis, quae tendit deorsum; et haec
est mala: quia homo dicitur gravis, secundum quod ad terrae ponderositatem et similitudinem tendit: Ps. 4: filii
hominum usquequo gravi corde? isa. 1: populo gravi iniquitate, semini nequam, filii sceleratis.
Alia proprietas est stabilitas, quae opponitur levitati, et non commovetur. Levis homo dicitur, qui movetur omni
vento, Eph. 4. Qui stabilis in bono est, dicitur gravis: 1 Cor. 10: epistolae graves sunt et fortes. Hieronymus
habet, in populo forti laudabo te. Non supergaudeant mihi inimici mei. Hic ponitur fructus ex parte hostium: ubi
petit quod eorum exultatio reprimatur. Et primo proponit hunc fructum. Secundo ponit radicem insultationis, ibi,
adversantur. Tertio ponit radicis commotionem, ibi, vidisti Domine. Dicit ergo, non supergaudeant; quasi dicat,
peto restitui; ut non supergaudeant mihi, quasi vincentes me. Et hoc, quia Christo resuscitato eorum gaudium
versum est in confusionem. Vel, non supergaudeant mihi, in membris meis, quae non sunt gravia, quia
sustentantur per Christum: Mich. 8: non laeteris inimica mea. Qui adversantur. Hic ponit causam insultationis.
Causa et radix insultationis est triplex.
Ex parte cordis, operis et oris. Ex parte operis, illi supergaudeant qui adversantur inique. Si pro justitia
adversarentur et supergauderent, bonum esset et justum; sed quia inique gaudent, indecens est: Psal. 35:
iniquitatem meditatus est in cubili suo. Ex parte cordis est odium indebitum; unde dicit, et qui oderunt me gratis,
idest sine causa: Ps. 119: dum loquebar illis, impugnabant me gratis: joan. 15: ut impleatur sermo qui in lege
eorum scriptus est, quia odio habuerunt me gratis: Ps. 37: retribuebant mala pro bonis. Item odium similantium,
quia cum odio cordis, annuunt oculis. Hoc dupliciter. Uno modo, ad ostendendum palliationem odii, quasi

139

