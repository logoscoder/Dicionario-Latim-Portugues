|#2 Qui. Hic ponitur responsio: et circa hoc duo facit.
Primo commemorat merita habitantium in praedictis locis, scilicet in tabernaculo et in monte sancto Dei.
Secundo praemium, ibi, qui facit haec, non commovebitur in aeternum. Ponit autem decem effectus virtutum.
Sed actio virtuosi consideratur dupliciter.
Primo per comparationem ad se. Secundo per comparationem ad alios. Primo proponit ea per quae homo bene
operatur in se. Secundo ea per quae se bene habet ad proximum, ibi, nec fecit proximo suo etc.. In se, quantum
ad exteriora, in opere, et in locutione. In opere, quantum ad duo. Primo, quod fugiat malum; et ideo dicit: qui
ingreditur sine macula. Vita ista quaedam via est ad vitam aeternam; et ideo dicit, ingreditur, idest in via
graditur: Ps. 41: ingrediar in locum tabernaculi. Item 118: beati immaculati in via. Sine macula, scilicet mortali,
quia peccatum veniale non habet maculam proprie: Eccle. 31: beatus dives qui inventus est sine macula. Sed in
Christo et in virgine maria nulla omnino macula fuit, et istis appropriatur temperantia, quia contra temperantiam
maculatur. Secundo, ut faciat bona; et ideo sequitur, et operatur justitiam, idest ea ad quae justitia inclinat; et
reducuntur ad eam prout est specialis virtus. In sermone, primo, ut faciat bonum; qui loquitur veritatem, idest
faciat bonum locutionis: isa. 33: quis poterit habitare ex vobis cum ardoribus sempiternis? qui ambulat in
justitiis, et loquitur veritatem. Et dicit, in corde, contra illos qui loquuntur veritatem, a casu, non ex proposito:
Proverb. 12: labium veritatis firmum erit: 1 Petr. 2: deponentes omne mendacium et omnem dolum, quasi modo
geniti infantes.
Secundo, ut vitet malum, scilicet dolositatem: Hier. 9: sagitta vulnerans lingua eorum dolum locuta est. Qui non
egit dolum in lingua sua. Alia littera, qui non est facilis in lingua sua: Prov. 25: urbs patens et absque murorum
ambitu, vir qui non potest in loquendo coercere spiritum suum. Alia littera, et non est accusatio in lingua ejus;
quia scilicet non est detractor et relator; vel quia verba sua non sunt accusabilia: Eph. 4: omnis sermo malus de
ore vestro non procedat.
|#3 Nec fecit. Supra egit Psalmista de virtuosa operatione quam Deus acceptat, connumerando ea per quae
homo bene operatur in se; hic autem connumerat ea per quae se bene habet ad proximum.
Et hic quantum ad proximum petit tria. Primo, ut ei non noceat. Secundo, quod non consentiat nocenti: Rom. 1:
qui talia agunt, regnum Dei non consequentur; sed digni sunt morte non solum qui faciunt ea, sed etiam qui
consentiunt facientibus.
Tertio, quod non decipiat ipsum. Dicit ergo quantum ad primum, nec fecit proximo suo malum, nec corporaliter
nec spiritualiter: Rom. 12: nulli malum pro malo reddentes: Gal. 6: dum tempus habemus, operemur bonum.
Quantum ad secundum dicit, et opprobrium non accepit adversus proximos suos. Aliquis dicit aliquid contra
aliud, sed non est sustinendum; et ideo dicit, opprobrium non accepit, tunc scilicet, quando ille qui audit verba
detractoria contra eum, et ex his detestatur illum de quo dicuntur, vel etiam ipse dicit aliis: Eccl. 19: audisti
verbum contra proximum tuum, commoriatur in te etc.. Eccl. 28: sepi aurem tuam spinis, et noli audire linguam
nequam. Hieronymus: si non est auditor, non est detractor. Bernardus: detrahere aut detrahentem audire, quid
horum damnabilius sit, non facile dixero: Prov. 25: ventus Aquilo dissipat pluviam, et facies tristis linguam
detrahentem: quia, ad litteram, detrahens cessat cum audiens contristatur.
|#4 Ad nihilum. Hic ostendit quod non despiciat.
In homine sunt duo: scilicet vitium et virtus. Vitium est despiciendum; et ideo dicit malignus, inquantum talis, ad
nihilum est deductus, idest nihil reputatur; et hoc est bonum: primo ad tollendum aemulationem: quandoque
enim aliquis malus exaltatur: Hier. 12: via impiorum prosperatur etc..
Sed propter hoc nullo modo debet eum reputare magnum, sed debet eum despicere: 1 Mach. 2: gloria hominis
peccatoris stercus et vermis est: hodie extollitur et cras non invenitur, quia conversus est in terram suam, et
cogitatio ejus periit. Vel aliquis magnus intendit nocere; sed ex quo est malignus, contemnas eum: quia talium
derogatio est nostrae vitae adprobatio: Ps. 26: si consistant adversum me castra, non timebit cor meum, idest
peccatores. Sed virtuosum hominem reputa magnum; ideo dicit, timentes autem Dominum glorificat: Eccl. 25:
quam magnus est qui invenit sapientiam et scientiam, sed non est super timentem Dominum. Glossa aliter
exponit, ad nihilum deductus est in conspectu ejus malignus, idest diabolus vinctus est ab eo: joan. 2: vicistis
malignum etc.. Dominus glorificat timentes Dominum, scilicet se. Sed prima expositio est magis litteralis.
|#5 Hic prohibet ne decipiat proximum. In tribus autem proximus decipitur. Videlicet in promissis, et hoc per
juramentum; et ideo dicit, qui jurat etc. Idest firmat ad decipiendum, quia non servat: Zach. 8: juramentum
mendax non diligas: Levit. 14: non perjurabis in nomine Dei tui, et non pollues illud. Jurare non pertinet ad
virtutem, sed juramentum servare. Item in contractibus.
Unde: qui pecuniam suam non dedit ad usuram: Luc. 6: mutuum date, nihil inde sperantes: et munera super
innocentem non accepit: Prov. 17: munera de sinu, idest ecclesiae, impius accepit, ut pervertat semitas judicii
Deut. 23, prohibetur, quod non detur fratri ad usuram, quia vendit quod non est, cum non habeat usumfructum.
Item in judiciis, quando dat sententiam contra innocentes; et ideo dicit, et munera: isa. 5: vae qui justificatis
impios propter munera: job 19: ignis devorabit tabernacula eorum, qui munera libenter accipiunt. Consequenter
45

