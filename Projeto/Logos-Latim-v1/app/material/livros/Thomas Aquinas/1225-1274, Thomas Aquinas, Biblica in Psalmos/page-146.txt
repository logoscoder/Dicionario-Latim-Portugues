ad hoc requiritur ut sit justum desiderium, non enim est Deus auctor injustitiae; ideo primo ponit radicem justi
desiderii, scilicet quod homo delectetur in Deo per amorem; unde ait, delectare in Domino, idest totus amor tuus
sit in Deo. Philip. 4: gaudete in Domino semper. In Graeco habetur, delitiare: quasi dicat: non sis contentus de
necessariis ad salutem, sed quaere superabundantias exquisitas, sicut deliciosi homines non sunt contenti
communibus cibis. Job 22: tunc super omnipotentem deliciis affluens. Et tunc, dabit tibi petitiones cordis tui:
non dicit carnis: petitiones enim cordis secundum Origenem sunt quae cor desiderat: V. G., secundum eum, si
oculus posset petere, desideraret pulchros colores, auditus autem dulces sonos: sic cordis objectum, cum sit
veritas et justitia, haec desiderantur ab eo. Et haec, inquit, dabit tibi. Matth. 7: petite et dabitur vobis.
Vel, cordis, ait, idest, quando erunt cordis, Deus exaudiet antequam clamet. Isa. 65: antequam clament, ego
exaudiam. De secundo dicit, revela etc.. Cum enim impletur propositum alicujus, tunc gaudet. Ad quod
implendum duo sunt praenecessaria.
Primo, quod recurrat ad Deum. Secundo quod fiduciam habeat de eo: et sic tertio impletur.
Dicit ergo, revela Domino viam tuam, scilicet propositum tuum, quantum ad primum. Sed nonne scit Deus, qui
scit cogitationes hominum? Psalmista loquitur per similitudinem, revela Domino etc., idest recurre ad ipsum pro
impletione tui propositi, et hoc in oratione. Psal. 118: vias meas annuntiavi tibi etc.. Quodlibet enim negotium
debet incipere ab oratione, sicut etiam Plato dicit, et scipio faciebat. Sed petitioni tuae addas spem; et ideo dicit,
spera in eo, quantum ad secundum.
Et sic tertio implebitur petitio tua. Et hoc est quod subdit, et ipse faciet, idest implebit vias tuas. Vel aliter, revela
Domino viam tuam, idest peccata tua. Job 13: vias meas in conspectu ejus arguam, et ipse erit salvator meus. Et
ideo bene dicit: spera in eo, scilicet veniam peccatorum, et ipse faciet, idest remittet tibi peccata tua. Tertium
quod promittit est gloria, cum dicit.
|#4 Et. Ubi primo promittit gloriam; secundo ostendit quomodo perveniatur ad illam, ibi, subditus esto Domino.
Circa primum duo facit. Primo enim promittit gloriam quam consequitur. Secundo ostendit modum
consecutionis, ibi, et judicium.
Dicit ergo, et educet etc.. Sancti suam justitiam occultant. Matth. 6: attendite ne justitiam vestram faciatis coram
hominibus, ut videamini ab eis. Sed nihil occultum est quod non reveletur.
Luc. 12. Unde Deus revelat vel hic, vel in futuro; et ideo dicit, educet, idest extra ducet. Job 28: profunda
fluviorum scrutatus est, et abscondita produxit in lucem. Secundum originem simile est, sicut si aliquis habens
fidelem servum quem manumittere intendit, gloriatur in eo. Isa. 49: servus meus es tu Israel, quia in te gloriabor.
Et hoc erit in judicio: unde sequitur, et judicium tuum tamquam meridiem, idest judicium quo judicaberis non
habebit tenebras. Duo autem requiruntur volenti pervenire ad gloriam quae promittitur.
Primum est humilitas. Job 22: qui humiliatus fuerit, erit in gloria: unde dicit, subditus esto Domino: 2 Mach. 9:
justum est subditum esse Domino et mortalem etc.. Secundum est oratio per quam pervenitur ad Deum, qui est
gloria nostrae beatitudinis; et ideo subdit, et ora eum. Jac. Ult.: multum valet deprecatio justi assidua.
|#5 Noli aemulari. Supra posuit duas rationes quare non est aemulandum neque zelandum super peccatores: et
erat una ex parte peccatorum quorum felicitas brevis est; alia vero ex parte bonorum, quia meliora sunt eis
promissa: hic autem explicat in speciali. Et primo quid sit circa primum; secundo quid circa excellentiam
justorum: tamen utrumque mixtum, ibi, melius est modicum.
Circa primum duo facit. Primo reiterat sententiam et exponit cujus rationem assignare intendit; secundo assignat
rationem, ibi, desine ab ira. Dicit ergo, noli aemulari in eo. Hic repetit scientiam quam supra posuit, et exponit
quod dixerat, noli aemulari in malignantibus. Posset autem quis quaerere quid in eis prohibet aemulandum. Dico
quod temporalis prosperitas est illa: et ideo dicit, noli aemulari, idest indignari, in eo qui prosperatur in via sua
etc.. Quod potest intelligi conjunctim sic, noli aemulari etc. Quasi dicat: qui facit injustitiam, prosperatur, de quo
etiam justi aemulantur.
Psal. 72: zelavi super iniquos etc.. Item potest legi divisim: et sic sunt duae rationes quare indignetur contra eos.
Una, quia omnia eis ad votum succedunt; et ideo dicit, in eo qui prosperatur, idest si vides eos prosperari. Prov.
1: prosperitas stultorum perdet eos. Item si vides quod invalescant super justos, noli indignari. Sic dicebat baruch
4: animaequior esto populus Dei, memorabilis Israel. Nocentes peribunt qui te vexaverunt; et qui gratulati sunt in
tua ruina punientur.
Et ideo dicit, et in homine faciente injustitias.
|#6 Deinde cum dicit, desine, assignat rationem praedictae admonitionis, et hanc duplicem. Unam ex parte ejus
cui fit monitio: aliam ex parte peccatorum ibi, adhuc pusillum. Circa primum duo facit. Primo enim ostendit
periculum praesens, si non acquiescat monitioni; secundo periculum futurum, ibi, noli aemulari ut maligneris.
Ubi primo ponit periculum culpae; secundo poenae, ibi, quoniam qui malignantur. Circa periculum poenae duo
facit.
Primo enim ponit delinquentium poenam; secundo praemium sustinentium, ibi, sustinentes autem Dominum.

146

