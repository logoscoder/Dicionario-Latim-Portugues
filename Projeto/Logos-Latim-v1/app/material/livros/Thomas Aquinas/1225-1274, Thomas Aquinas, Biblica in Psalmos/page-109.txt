Et primo ponit collationem sapientiae. Secundo ejus actum. Dicit ergo, vox Domini praeparantis cervos, idest
sanctos et perfectos viros: quia sicut cervi repellunt venenosa, ita sancti repellunt omne peccatum: et sicut cervi
per spinas incedunt sine laesione, ita sancti per vanitatem mundi sine delectatione. Gen. Penul.: Nephtalim
cervus emissus, dans eloquia pulchritudinis. Et isti praeparantur per Deum, non per se: et ipse Deus, revelabit,
eis, condensa, idest ea quae aliis sunt abscondita: Matth. 11: revelasti ea parvulis. Et hoc pertinet ad donum
sapientiae. Consequenter concludit gratiarum actionem pro praedictis beneficiis, dicens, in templo ejus omnes
dicent gloriam: Psal. 148: juvenes et virgines, senes cum junioribus laudent nomen Domini. Alia littera habet,
omnis dicet vel loquetur gloriam. Verum est quod quilibet habet dona communia, et etiam specialia. Et pro hoc
speciali dono quilibet dicet gloriam: eccl.
Ult.: danti mihi justitiam, dabo gloriam.
|#8 Dominus. Hic agit de beneficiis speratis. Et primo commemorat potentiam benefactoris. Secundo ponit
sperata beneficia, ibi, Dominus virtutem populo suo dabit. In Hebraeo habetur, Dominus diluvio sedit, et hoc
habet planum sensum; quasi dicat: verum est quia hoc fecit populo Israeli.
Numquid non ejusdem potestatis aliquando fuit? immo a principio mundi judicia ejus manifesta fuerunt.
Et commemorat unum manifestum, quod ex judicio pro peccato hominum induxit diluvium. Et sedebit Dominus
rex in aeternum, judicans scilicet populos in aequitate. Hieronymus habet, Dominus diluvium inhabitat, vel
inhabitare facit. Diluvio inundante, terra evacuata est ab habitatoribus. Postea iterum, inhabitare facit terram,
dissipatam tunc per multiplicationem hominum. Mystice potest tripliciter legi. Uno modo, ut ly diluvium sit
quasi accusativus appositus ad hoc infinitum, inhabitare: quia in arca Noe soli illi habitaverunt diluvium: et sic
per arcam Noe signatur ecclesia, et sancti qui sunt in ea, securi habitant diluvium tribulationum. Alio modo e
converso, quasi, diluvium inhabitat in templo suo. Diluvium est mundum, et carnales homines mundi: nah. 1: in
diluvio praetereunte consummationem faciet. Hoc ergo diluvio faciet inhabitare in templo suo, quando
convertentur, et sedebit rex in aeternum, ut supra expositum est. Alio modo diluvium inhabitat, idest aquas
baptismales, quas ipse inhabitat per effectum gratiae. Consequenter commemorat beneficia sperata. Et primo
pertinentia ad progressum.
Secundo ad finem. Quantum ad primum dicit, Dominus virtutem populo suo dabit, per quam possint proficere:
isa. 40: qui dat lapso virtutem, et his qui non fuerunt fortitudinem etc.. Quantum ad secundum dicit, Dominus
benedicet populo suo in pace: isa. 32: sedebit populus meus in pulchritudine pacis, in tabernaculis fiduciae, in
requie opulenta.

|+29 Pars 29
|#1 In praecedenti Psalmo hortatus est propheta alios ad gratiarum actiones; hic autem ipse gratias agit. Titulus,
Psalmus cantici in dedicatione domus David. Sicut supra dictum est, Psalmi cantici dicuntur, quia prius
cantabatur, et post sequebatur Psalmus: quasi, Psalmus sequens canticum.
Sed legimus quod David domum Deo non dedicavit, quia prohibitus fuit per Nathan a Domino, 2 Reg. 7. Sed hic
non dicitur domus Domini, sed David. Legitur 2 regum 5, quod post mortem Saulis cepit hierusalem, et ibi fecit
domum suam. Et consuetum est, quod quando quis intrat domum, facit solemnitatem. Et posset dici quod tunc
iste Psalmus cantatus fuit ab ipso David, quando primo intravit domum illam novam ut inhabitaret ibi. Tamen
melius intelligitur quod referatur ad mysterium domus David, idest Christi, qui est ecclesiae caput et corpus. Et
haec eadem dicitur tabernaculum. Supra dictum est, pro consummatione tabernaculi; hic autem, in dedicatione
domus.
Tabernaculum est militantium: et sic praesens ecclesia dicitur tabernaculum. Apoc. 21: ecce tabernaculum Dei
cum hominibus etc..
Domus est quiescentium: sic ecclesia expectat quietem patriae: Psal. 121: in domum Domini ibimus.
Utraque haec habet constructionem, quae fuit in ordinatione suae incarnationis: et dedicationem, quae fuit in
resurrectione, quando corpus Christi indutum est gloria immortalitatis. Super corpus Christi continue construitur;
et per conversionem fidelium dedicabitur, quando erit in gloria.
Psalmus iste dividitur in duas partes. In prima in generali commemorat beneficia pro quibus gratias agit.
Secundo in speciali, ibi, ego autem dixi. Circa primum duo facit. Primo agit gratias de propriis beneficiis.
Secundo invitat alios ad gratias agendas de communibus, ibi, psallite Domino sancti ejus. Circa primum tria
facit. Primo ponit gratiarum actionem. Secundo commemorat beneficia, ibi, quoniam suscepisti me. Tertio
exponit, ibi, Domine Deus. Dicit ergo, Domine, exaltabo te, non faciendo te altiorem, sed confitendo et laudando
tuam altitudinem: Eccl. 43: benedicentes Dominum, exaltate illum quantum potestis. Et assignat duo beneficia,
quare exaltat: unum ex parte Dei, et aliud ex parte inimicorum: et secundum est effectus primi. Ex parte Dei,
quia suscepisti me in tuam protectionem, quando elegit eum et protexit, ut habetur 1 Reg. 16, usque in finem.
Vel Deus suscipit justos, quando unit sibi, qui per unionem caritatis adhaerent sibi. Sed Christum hominem
univit sibi suscipiendo in unitatem perfectam: Psal. 3: tu autem Domine susceptor meus es etc.. Ex parte
109

