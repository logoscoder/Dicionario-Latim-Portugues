|#3 Quoniam. Hic ponit in quibus impletur desiderium.
Et primo dicit de impletione desiderii cordis. Secundo de impletione desiderii orationis, quod idem est quod
desiderium labiorum, ibi, vitam.
Est autem duplex beneficium; et ideo primo ponit beneficium spirituale interius, quod est beneficium gratiae: et
quantum ad hoc dicit, quoniam praevenisti eum in benedictionibus dulcedinis.
Benedicere est bonum dicere; et dicere Dei est ejus facere. Unde in benedictione Dei intelligitur infusio bonitatis:
Gen. 26. Benedicam tibi, et multiplicabo semen tuum etc.. Et 17: benedicam ei, et multiplicabo eum, et augebo
eum valde. Haec ergo benedictio est dulcis: Sap. 12: o quam bonus et suavis est spiritus tuus in nobis. Ergo, in
benedictionibus dulcedinis, idest in bonis gratiae, et in immunitate a peccatis, praevenisti eum, idest Christum,
tempore: quia a principio conceptionis fuit plenus omni gratia: jo. 1: vidimus eum plenum gratia et veritate,
quasi unigenitum a patre: quia quam cito conceptus fuit unitus divinae naturae, et tam cito fuit plenus gratia.
Item, praevenisti eum, quantitate: quia prae omnibus aliis gratiam accepit, et non ad mensuram. Sancti etiam
dicuntur praeveniri; 1 jo. 4: non quasi nos dilexerimus Deum, sed quoniam ipse prior dilexit nos: Sap. 6:
praeoccupat eos qui se concupiscunt. Et sic in figura Christi David speciali gratia praeventus est: quia unctus fuit
in regem, cum adhuc esset puer, antequam ipse cogitaret de regno. Beneficium exterius ostendit dicens, posuisti
in capite ejus coronam de lapide pretioso. Si haec referuntur ad Christum, tunc est sensus. Posuisti in capite ejus
coronam de lapide etc. Idest fecisti eum regem.
Corona autem est signum regiae dignitatis: quia, ut dicitur isa. 33: regem in decore suo videbunt: Cant. 3:
egredimini filiae sion, et videte regem in diademate, quo coronavit eum mater sua: idest divinitas. Propter hoc
dicit, de lapide pretioso, idest de divinitate: quia regnum suum non est de hoc mundo, jo. 18: hieron. De auro
obrizo, idest purissimo: Apoc. 6: data est ei corona. Vel corona de lapide pretioso sunt apostoli: qui dicuntur
lapides pretiosi propter pretiositatem doctrinae: Apoc. 12: in capite ejus scilicet Christi, corona stellarum
duodecim. Eccl. 25: corona senum multa peritia. Unde coetus apostolorum est quasi corona Christi. Vel, posuisti
in capite ejus coronam, idest ecclesiam: Prov. 12: mulier, idest ecclesia, diligens corona est viro suo idest
Christo. Vel potest dici hoc de quolibet sancto: quia corona, sive merces, est ipse Deus: isa. 18: in die illa erit
Dominus corona gloriae. De lapide, propter soliditatem, pretioso, quia David ad litteram ab ipso Deo coronatus
est. Consequenter ostendit, quomodo impletur petitio labiorum ejus: unde dicit, vitam petiit a te, quando petiit a
te resurrectionem: Ps. 40: tu autem Domine miserere mei, et resuscita me, et retribuam eis.
Et hoc datum est ei: Ps. 2: postula a me, et dabo tibi gentes hereditatem: Luc. 11: omnis qui petit accipit.
Similiter etiam quilibet sanctus petit hoc, scilicet vitam, et maxime vitam aeternam: Ps. 26: unam petii a
Domino, hanc requiram etc. Et David similiter hoc petit. Secundo ostenditur quomodo impletur petitio quoad
alios; unde dicit, tribuisti ei etc.. Petiit quod corpus ejus, scilicet ecclesia, servetur in longitudinem dierum: et
hoc ei tribuit Deus. Matth. Ult. Ecce ego vobiscum sum usque ad consummationem saeculi. Hoc etiam petebat
David 2 Reg. 7: insuper locutus est de domo servi sui in longinquum.
|#4 Magna. Hic ponitur consummatio bonorum: et circa hoc duo facit. Primo ponit magnificationem istius regis
praeventi, in quo inchoata est benedictio.
Secundo exponit magnitudinem, ibi, gloriam et magnum decorem. Dico quod praevenisti eum etc. Sed adhuc
plus: quia, gloria ejus, scilicet Christi et hominis est magna in salutari tuo, idest in verbo cui unita est natura
humana. Vel, magna est gloria ejus, apud homines: et hoc, in salutari tuo, quia suscitasti eum: Hebr. 5: in diebus
carnis suae preces supplicationesque etc.. Vel magna est gloria ejus in salutari tuo, idest in auxilio tuo: in quo
institutum est, ut habeat magnam gloriam; et hanc exponit quantum ad tria. Primo per comparationem ad
seipsum; et ideo dicit, gloriam et magnum decorem imposuisti super eum, qui quidem decor impositus est super
Christum in sua resurrectione, et gloria in aliorum admiratione.
Vel ut accipiatur pro eodem, gloriam et magnum decorem imposuisti super eum: job 40: circumda tibi decorem,
et in sublime erigere, et esto gloriosus. Secundo in comparatione ad alios; unde dicit, quoniam dabis eum in
benedictionem in saeculum saeculi, quia per ipsum derivata est benedictio in omnes alios: Gen. 22: in semine tuo
benedicentur omnes gentes. Tertio in comparatione ad Deum; unde dicit, laetificabis eum in gaudio cum vultu
tuo, idest laetificat Christum hominem laetitia sempiterna: et in vultu tuo, idest in visione vultus tui: Ps. 15:
adimplebis me laetitia cum vultu tuo. Vel gloriam imposuit super eum, quando sanctis suis dedit facere miracula:
et hoc super Christum, quia totum ad gloriam Christi factum est, scilicet quod benedixit eis, et quod perduxit eos,
ad visionem suam: isa. 66: videbitis, et gaudebit cor vestrum: joan. 16: gaudium vestrum nemo tollet a vobis.
|#5 Quoniam. Supra Psalmista nunciavit regis Christi exaltationem; hic autem meritum hujus declarat: et hoc
meritum est, quia Christus secundum quod homo, et quilibet justus non ponit nisi in Deo spem suam: hiere. 17:
benedictus vir qui sperat in Domino, et erit Dominus fiducia ejus.
Et ideo quia speravit in Domino, non commovebitur: Psal. 124: qui confidunt in Domino etc..
Quia spes in Deo est firmamentum: 1 Mach. 2: omnes qui sperant in eo, non infirmantur. Ideo haec comparatur
anchorae. Sed notandum, quod tria sunt quae debent movere ad sperandum in Domino. Primo divina providentia.
Homo non consuevit sperare in illis ad quos sui cura non pertinet.
75

