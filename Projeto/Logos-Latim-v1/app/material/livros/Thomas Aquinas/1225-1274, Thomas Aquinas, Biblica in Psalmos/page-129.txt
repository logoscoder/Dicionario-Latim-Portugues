ore. Necessitas enim laudis vocalis est, ut non solum laudes Deum, sed etiam ad utilitatem et provocationem
aliorum laudes eum. Unde dicit, laus ejus in ore meo: isa. 51: gaudium et laetitia invenietur in ea, gratiarum
actio, et vox laudis. Semper, autem dicit, idest in omni statuto tempore. Vel in praeparatione animi. Vel semper
benefaciendo, ex quo Deus semper laudatur. Nota quod hic versiculus cantatur in sexta, quando Christus passus
est, cujus passio est nobis causa laudis.
|#2 Deinde cum dicit, in Domino, ponitur fructus laudis. Dicit ergo, in Domino laudabitur anima mea. Semper
enim bonum amici quis reputat suum bonum. Unde dicit, in laudem Dei etiam laus mea est. Si Deus est magnus,
constat quod ejus amicus est magnus: Psal. 117: fortitudo mea et laus mea Dominus. Et dicit, anima, quia ad
ipsam principaliter est gaudium spirituale.
|#3 Consequenter cum dicit, audiant, inducit alios primo ad causam laudis. Secundo ad ipsam laudem, ibi,
magnificate. Principium laudis est interius gaudium; unde dicit, audiant mansueti. Et ideo laetantur in omnibus
quae Dei sunt, quia immites non laetantur, sed rebellant. Et dicit, audiant.
Quia haec laetitia est ex auditu aliorum bene agentium.
|#4 Deinde cum dicit, magnificate, hortatur ad laudem. Et primo ad interiorem. Secundo ad exteriorem, ibi, et
exaltemus. Quantum ad primum dicit, magnificate Dominum mecum. Idem est magnificare et laudare Deum,
quia idem est bonitas Dei et magnitudo: quia in his quae non mole magna sunt, idem est majus esse quod melius,
secundum Augustinum de Trin.. Et ideo dicit, magnificate: Luc. 1: magnificat anima mea Dominum. Et hic
respondet ei quod dicit, benedicam Dominum.
Quoad secundum dicit, et exaltemus nomen ejus.
Quod in se altum exaltari dicitur, dum diffunditur in multis: Eccl. 43: glorificantes Deum exaltate eum, quantum
potestis etc.. In idipsum, idest concorditer. Et hoc respondet ei quod dicit, laus ejus in ore meo.
|#5 Consequenter cum dicit, exquisivi, ponitur materia laudis, quae est divina clementia in exaudiendo.
Circa primum duo facit. Primo enim ponit clementiam ejus exauditionis. Secundo meritum exauditionis, ibi, iste
pauper clamavit. Circa primum duo facit. Primo enim ponit beneficium sibi concessum.
Secundo invitat alios ad hoc beneficium consequendum, ibi, accedit etc.. Circa primum tria facit. Primo enim
ponit petitionem. Secundo exauditionem, ibi, et exaudivit. Tertio exauditionis effectum, ibi, et ex omnibus. Dicit
ergo, exquisivi Dominum. Optima optio quaerere ipsum Deum: unde in oratione dominica primo petitur,
sanctificetur nomen tuum isa. 55: quaerite Dominum dum inveniri potest. Dicit ergo, exquisivi; quasi dicat, cum
magna diligentia quaesivi. Et ideo subditur exauditio, et exaudivit me. Effectus autem exauditionis est, quia ex
omnibus tribulationibus meis eripuit me. Eripuit namque justos ex tribulationibus quandoque ut tribulationes non
patiantur: job 5: in sex tribulationibus liberabit te, et in septima non tanget te malum. Quandoque ut non nimis
molestentur: Ps. 93: secundum multitudinem dolorum meorum in corde meo, consolationes tuae laetificaverunt
animam meam: 2 Cor. 1: qui consolatur nos in omni tribulatione nostra: et hanc consolationem semper habent
viri sancti. Item eripuit exterius, quia nunquam mali possunt separare sanctos a Christo: Rom. 8: quis nos
separabit a charitate Christi?
|#6 Deinde cum dicit, accedite ad eum, et illuminamini, et facies vestrae etc. Invitat alios ad hoc beneficium
consequendum: et circa hoc duo facit.
Primo enim ponit invitationem. Secundo invitationis effectum, ibi, et facies vestrae non confundentur.
Dicit ergo, accedite ad eum, per fidem et charitatem: jac. 4: appropinquate Deo, et appropinquabit vobis. Et ideo
subdit, et illuminamini.
Deus lumen est; et qui accedit ad lumen, illuminatur: isa. 60: surge, per affectum et illuminare: Deut. 33: qui
appropinquat pedibus ejus, accipiet de doctrina illius. Effectus autem inductionis est, quia, facies vestrae non
confundentur, in repulsa: quia scilicet non patiemini eam, quia non est confusio sperantibus in eum. Dan. 3. Vel,
facies vestrae, idest cogitationes vestrae non confundentur per defectum veritatis.
|#7 Deinde cum dicit, iste pauper clamavit, ponit meritum exauditionis; et circa hoc tria facit.
Primo ponit ipsum meritum. Secundo promittit simile beneficium aliis, ibi, immittet. Tertio exhortatur ad
experiendum, gustate. Dicit ergo, iste pauper.
Iste versus nihil differt ab alio, exquisivi; nisi quod ibi dicit de se, hic vero de paupere. Et ideo hoc solum
exponatur quis sit iste pauper. Et dicitur quod, iste, vel demonstrat seipsum, vel Christum.
Et in hoc quod dicit, pauper, insinuat meritum exauditionis, quia pauper spiritu, vel pauper superbiae, vel
habendi voluntate terrena. Et isti exaudiuntur: Judith 9: humilium et mansuetorum tibi semper placuit deprecatio:
Ps. 32: respexit in orationem humilium etc.. Clamavit, magnitudine interioris affectus: isa. 6: seraphim
clamabant alter ad alterum, et dicebant, sanctus, sanctus etc..

129

