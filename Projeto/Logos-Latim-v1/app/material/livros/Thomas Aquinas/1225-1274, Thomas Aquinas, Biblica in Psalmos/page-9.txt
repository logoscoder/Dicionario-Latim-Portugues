Quando enim homo in mundo est, est sicut in via: nam si cadit, potest resurgere. Nec dicitur perire quod reparari
potest, etiam quod non cadit de via, sed in via. Sed si perit de via irreparabilis est, job 5. Et quia nullus intelligit,
in aeternum peribunt.
Et ideo dicit cum.
|#10 Ponitur alia ratio, quae est ad consequendam gloriam; quasi dicat, apprehendite disciplinam, quia cum
exarserit etc.. Beati erunt omnes qui confidunt in eo. Bene dicit cum exarserit: modo enim non ardet, cum
castigat ut pater; sed in futuro absorbebit et ardebit, quando puniet poena aeterna Isaiae 30: ecce nomen Domini
venit de longinquo: ardens furor ejus, et gravis ad portandum: labia ejus repleta sunt indignatione, et lingua ejus
quasi ignis devorans. Dicit autem in brevi, quia non singula peccata separatim sed simul omnia discutiet. Unde
illud judicium in brevi fiet, nec durabit per mille annos, ut Lactantius dixit: 1 Cor. 15: in momento, in ictu oculi,
in novissima tuba: et tunc omnes boni in immortalitatis gloriam immutabuntur: unde, beati qui confidunt; quasi
dicat: vindicta non modo non attinget confidentes, sed beati erunt, quia ad regnum pervenient: quae beatitudo vel
gloria major apparebit ex poena malorum: Hier. 17: beatus vir qui confidit in Domino, et erit Dominus fiducia
ejus etc..

|+3 Pars 3
|#1 Superior Psalmus ostendit conatum adversariorum: hic contra eorum conatum implorat auxilium divinum.
Et est hic Psalmus editus per modum orationis. In quo Psalmo possumus ponere fundamentum historiae, et
postea ponere sensum allegoricum, et ulterius moralem. Sensus historicus patet per titulum, qui est, cum fugeret
a facie Absalon filii sui. Ut 2 Reg. 15, habetur, Absalon filius David persequens patrem suum quaerebat eum
occidere: cui David cessit cum suis exiens de hierusalem nudis plantis. Intellexit hoc sibi contingere propter
peccatum homicidii et adulterii, sicut Nathan propheta ei praedixerat: 2 Reg. 12: non recedet gladius de domo tua
in sempiternum, eo quod despexeris me. Dum autem Absalon persequeretur David, conversus est contra eum
exercitus David; Absalon autem impetu muli ductus est sub ramosam quercum, ubi circumnectentibus ramis
collum ejus, ibique capite intercepto pendens, a joab principe militiae David, interfectus est. Quo mortuo, David
restitutus in regnum in pace regnavit. Contra istam ergo persecutionem est iste Psalmus, Domine quid etc.. Per
hanc tamen praefigurabatur persecutio quam Christus passus est a filio suo Juda, joan. 13: filioli, adhuc
modicum vobiscum sum. Et iterum Matth. 9: numquid possunt filii sponsi lugere etc.. A quo Juda Christus fugit,
quando illo discedente, cum caeteris apostolis in montem oliveti secessit imminente passione. Et sicut David
pacem exhibuit iniquo filio, quando praecepit populo eunti ad bellum: servate puerum Absalon, et eo interempto
dixit, quis mihi det ut moriar pro te fili mi Absalon etc. Ita Christus Judae proditori, ut patet in convivio et in
osculo: propter quod bene Absalon pax patris dicitur. Abba enim Hebraice, Latine pater interpretatur. Salon vero
pax.
Et ipse Judas cum prolatione pacis prodidit Christum.
Et sicut Absalon, ita et Judas suspensus interiit. Quo mortuo Christus in pace regnavit, quia in gloria resurrexit:
et potest ad omnes tribulationes ecclesiae referri. Potest et moraliter contra tribulationes, quas quis ab inimicis
sive temporalibus sive spiritualibus patitur. Et ideo exprimitur affectus hominis implorantis. Circa hoc ergo duo
facit. Primo praemittit adversariorum conatum, sive exponit Deo suum tormentum. Secundo confitetur adesse
sibi divinum auxilium, tu autem Domine etc.. Persecutionem autem ponit, quantum ad nocentium numerum,
multiplicati sunt, scilicet gentes, populi, reges, et principes. Et non solum hi extranei, sed etiam filius: Ps. 39:
multiplicatae sunt super caput meum etc.. Et quantum ad nocendum, motivum, quia sine causa. Unde: quid: 1
Reg. 10 et 26: quid feci, aut quod est in manu mea malum? et quantum ad multiplex tormentum, quia vexant
multipliciter tribulando.
Unde: tribulant. Tribulus est erba pungitiva: Gen. 3: spinas et tribulos germinabit tibi. Illi igitur tribulant, qui
pungunt. Christum autem punxerunt colaphizando, flagellando, conspuendo, et illudendo, et mortem intentando.
Et hoc est quod dicit: multi insurgunt, scilicet factis. Absalon enim voluit occidere David, ut patet in consilio
chusi, 2 Reg. 17. Similiter et Judas tradidit Christum ad mortem. Item tribulant verbis detrahendo, sive falsa
proponendo: unde multi dicunt etc.. Contra illud quod dicitur Ps. 36: salus autem justorum a Domino. Si enim
hoc considerarent impii, non de facili insurgerent contra justos; sed quia hoc non credunt, vel quia contemnunt
Dei potentiam vel hominis justitiam, ideo dicunt ore et opere, non est salus illi etc., idest in eo quem colit, et sibi
Deum facit. Hoc dicunt etiam persecutores de Christo: si enim resurrecturum sperarent, nec Judas traderet, nec
illi occiderent. Et est sensus. Non salvabit eum, nec est filius Dei: unde dicebant Matth. 27: si filius Dei es,
descende de cruce: et infra, si rex Israel est, descendat nunc de cruce, et credimus ei?
|#2 Tu. Haec est pars secunda. Ubi ostendit sibi a Deo paratum auxilium. Et circa hoc duo facit. Primo ostendit
sibi specialiter adesse divinum auxilium. Secundo generaliter omnibus, ibi, Domini est salus. Et circa primum
tria proponit. Primo auxilium divinum. Secundo auxilii experimentum, ibi, voce mea. Tertio securitatis
9

