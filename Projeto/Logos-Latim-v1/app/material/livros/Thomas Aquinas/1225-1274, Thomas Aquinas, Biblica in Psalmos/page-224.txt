Primo per contemptum Dei. Secundo per inordinatum amorem ad temporalia.
Quantum ad primum dicit, Deum non invocaverunt propter duo. Primo quia in Deum non credunt.
Rom. X: quomodo invocabunt in quem non crediderunt? secundo quia credunt sibi per se sufficere. Ps.: labia
nostra a nobis sunt.
Quantum ad secundum dicit, illic trepidaverunt ubi non fuit timor; quasi dicat: ex hac causa timuerunt ubi non
est timendum. Verbo illic non locum sed causam designat. Unde dicit Augustinus quod timor ex amore causatur.
Isti, scilicet mali, vel peccatores non nisi temporalium amorem habent; et ideo solum damna temporalia timent,
idest, propter illam causam ubi non est, idest, propter quod non timendum. Matth. X: nolite timere eos, etc.; et
ideo non est timendum in amissione temporalium, quia in ipsis non est proprie verum bonum nostrum, et certum
est quod si adhaereremus Deo etiam hoc dabit nobis. Matth. VI: primum quaerite regnum Dei, etc..
|#7 Quoniam Dominus dissipavit. Hic manifestat quaestionem quomodo correctio fiat, idest propter poenam. Et
inducit duplicem poenam, scilicet interiorem et exteriorem. Primum ostendit cum dicit, Deus dissipavit ossa
eorum qui hominibus placent, idest qui finaliter desiderant hominibus placere. Per ossa intelligitur fortitudo.
Haec autem fortitudo omnis (vel) est corporalis, et haec consumitur a Deo; (vel) est spiritualis, et haec
consumitur per peccatum. Haec ossa sunt virtutes bonorum virorum; unde in cruce ossa Christi non fuerunt
fracta. Sed latronum ossa fuerunt contrita. Sed dicit, eorum qui hominibus placent. Numquid placere hominibus
est pravum? videtur quod non.
I Cor. X: sine offensione estote, etc..
Item omnibus per omnia placeo, dicit apostolus.
Dicendum, quod si aliquis velit placere alicui propter inanem gloriam, sive gloriam humanam habendam hoc est
pravum in illis qui in hoc ponunt finem, quia tales confidenter peccant in occulto dummodo placeant in aperto.
Aliquando autem aliquis vult aliis placere ut trahat eos ad Deum; et sic talis placentia est meritoria et bona; et sic
volebat apostolus nos aliis placere, et sic placebat ipse. Contrarium ponitur poena exterior: unde dicit, confusi
sunt, idest confundantur, quia peccata eorum deteguntur. Iob XX: revelabunt caeli iniquitatem eius, quia
deceperunt, et quia perdent temporalia per quae credebant habere felicitatem.
Ier. XX: confundentur vehementer. Ier. XVII: confundentur qui me persequuntur.
Et hoc patientur quoniam Deus sprevit eos. Illi sunt honorati quos Deus amat. Psalm.: nimis honorati sunt, etc.;
sed quos Deus sprevit sunt confusi.
|#8 Quis dabit ex sion? hic agit de bonis. Et primo proponitur quaestio. Secundo responsio. Quaestio est talis.
Quis ex sion procedens salvabit Israel? quis? Christus quia salus ex Iudaeis est: ergo ex sion, idest ex Iudaeis, et
ex David, et ex coenaculo sion ubi apostoli spiritum sanctum receperunt, processerunt praedicatores salutis. Et
haec non dabit nisi Deus. Et qualiter? quando converterit captivitatem plebis suae. Nam plebs fidelis in
captivitate, idest in carcere diaboli tenebatur quam convertit Deus quando eam relaxavit. Ps.: converte, Domine,
captivitatem nostram, etc..
Et quid sequetur ex hoc? gaudium et laetitia. Ps.: in convertendo Dominus captivitatem (sion) facti sumus, etc..
Sed est duplex status fidelium, scilicet luctae et coronae, meriti et praemii; et utrobique est gaudium. Et primum
est gaudium de participatione gratiae. Rom. XIII: regnum est iustitia. Et ideo dicit exultabit Iacob. I reg.
II: exultavit cor meum, etc..
In praemio est gaudium, dicit Glossa. Isai. XXXV: laetitia sempiterna, etc..
Et ideo dicit, laetabitur Israel.

|+53 Pars 53
|#1 Deus in nomine tuo. Supra in aliis Psalmis Psalmista exaggeravit iniquitatem peccatorum quantum ad
affectum peccati et contemptum Dei; hic exponit persecutionem quam ab eis patitur. Titulus: in finem intellectus
David in carminibus. Prima pars tituli plana est. Secunda tangit historiam quae scripta est I Reg. XXIII, quando
David pervenit ad desertum ziph civitatis, et homines illius civitatis accusaverunt David Sauli, et Saul persecutus
est eum, non tamen potuit eum comprehendere; unde haec accusatio non nocuit David, in quo significatur quod
ziphaei, idest florentes in hoc mundo; Isai.: gloria mundi quasi flos agri, accusant sanctos, nec tamen nocere
possunt, quia sanctus occultatur apud ziphaeos, quia sanctus inter peccatores non floret, sed floritio eius est in
occulto; scilicet flores honestatis. Coloss. III: vita vestra abscondita est cum Christo. Agit ergo David in Psalmo
isto de bonis qui absconditi sunt inter malos et persecutionem patiuntur ab eis.
Dividitur ergo Psalmus iste in partes tres. Primo praemittit orationem. Secundo ostendit necessitatem orandi, ibi,
quoniam alieni. Tertio praemittit recompensationem, ibi, voluntarie sacrificabo.
Circa primum duo facit. Primo ponit petitionem.
Secundo ponit exauditionem, ibi, Deus exaudi.

224

