beatitudinis, et non tradat eum in animas inimicorum ejus. Hic petit liberari a malis. Inter omnia mala summum
malum est incidere in manus inimicorum. Psal. 58: eripe me de inimicis meis, Deus meus, quod inimici ex odio
persequuntur et affligunt: unde dicit: ne tradas eum in animas, idest in voluntates inimicorum, quorum est
semper odire, quod nihil aliud est, quam velle malum. Quando ergo quis subjicitur malis, traditur in voluntatem
inimici. Vel, in animas inimicorum, idest in potestatem diaboli, et ministrorum ejus.
|#3 Dominus opem. Hic ponitur oratio pro misericorde existente in adversitate. Et primo petit divinum
auxilium, sive subsidium; secundo allegat necessitatem hujus. Dicit ergo, Dominus opem ferat illi super lectum
doloris ejus. Petit pro misericorde, sive pro viro justo filio Core simpliciter, quod Dominus vivificet eum, et
quod beatum faciat eum in terra.
Secundo quod conservet eum, et quod non tradat eum in animas inimicorum ejus. Et ex hoc posset aliquis
colligere, quod misericors nullo modo affligeretur.
Unde ad hoc excludendum dicit, quod quandoque lectus ejus repletur doloribus, et hoc fit ipsi misericordi
aliquando ad correctionem. Job 33: increpat quandoque per dolorem in lectulo.
Vel ad humiliationem; sicut Paulo datus est stimulus carnis, 2 Cor. 12. Vel ad probationem: job per totum et
tobiae. Et ideo dicit, Dominus opem ferat illi, idest misericordi existenti in tribulatione, super lectum, ad litteram
in quo jacet, vel in quo quiescit. 1 Cor. 10: fidelis Deus, qui non patietur vos tentari supra id quod potestis. Et
quod feras illi opem, necessitas magna hoc exigit: quia, universum stratum ejus versasti in infirmitate ejus. Et
loquitur hic ad similitudinem febricitantis, qui non invenit locum in lecto in quo possit quiescere, sed continue se
vertit. Et ideo dicit, versasti; quasi dicat, indiget ope, quia tanta est ejus infirmitas, quod continue vertitur per
lectum.
Et hoc est secundum litteralem sensum; tamen simpliciter omne illud per quod in temporalibus quiescebat,
versum est sibi in amaritudinem: quia in eis Deus ponit amaritudinem, ut eis contemptis convertatur ad Deum.
Eccle. 2: cumque convertissem me ad universa opera quae fecerant manus meae, vidi in omnibus vanitatem.
Et quia misericordi debetur misericordia, ejus misericordiae conscius peto misericordiam. Primo ergo petit
misericordiam absolute; secundo ostendit in quo praecipue eam petit; tertio causam petitionis assignat. Dicit
ergo, Domine, ego dixi miserere mei; quasi dicat: non recurro ad justitiam, sed ad misericordiam, quia non in
justitiis nostris est salus. Isa. 64: quasi pannus menstruatae omnes justitiae nostrae.
Sed in quo petit misericordiam? ubi est praecipue miseria. Et hoc datur, scilicet misericordia, ubi est praecipua
beatitudo: quia beatitudo non est in rebus corporalibus, quia corporalia ordinantur ad ultimam beatitudinem.
Ergo praecipua miseria non est in rebus corporalibus, sed in his quae habent in se contrariam ad beatitudinem
dispositionem: sicut in adulteriis, furtis, homicidiis et aliis peccatis: et qui hujusmodi agit, regnum Dei non
consequetur, ut apostolus dicit Gal. 5, sed est damnatus: Prov. 14: miseros facit populos peccatum.
Peccatum enim deordinavit corpus, et corpus deordinavit animam: Sap. 9: corpus quod corrumpitur, aggravat
animam. Et haec sanitas habetur a Deo solo: Sap. 16: non herba neque malagma sanavit eos, sed sermo tuus
Domine.
Et ratio petitionis hujus est, quia peccavi tibi. Sed numquid peccata merentur misericordiam? non: hoc ergo
continuatur sic ut scilicet ly quia designet materiam misericordiae, non meritum. Nulla miseria est, ubi non sit
locus misericordiae. Et ideo quia sum miser, peto misericordiam. Vel ut ly quia denotet causam meritoriam: et
sic quia confessio peccati est meritum misericordiae, ideo dicit, peto misericordiam, quia confiteor quod peccavi
tibi: Prov. 28: qui abscondit etc.. Qui autem confessus fuerit, misericordiam consequetur. Vel aliter, quia peccavi
tibi; quasi dicat: quare peto misericordiam? quia tu solus es qui potes sanare: quia in te facta est injuria et
peccatum, ideo ad te pertinet remissio. Et in omni peccato offenditur Deus. Et cantatur hic versus in tertia, quia
fide et operatione trinitatis remittitur peccatum.
|#4
Inimici mei dixerunt. Supra Psalmista petiit misericordiam sanantem; hic autem ponit necessitatem
hujusmodi petitionis, quae causatur ab hostibus: et secundum mysticum sensum, quia litteralis est planus, in loco
isto dicuntur ista verba ex persona Christi. Circa quod tria facit. Primo ponit affectionem malorum volentium
malum ejus. Secundo ponit studium eorum insidiantium, ibi, et si ingrediebatur. Tertio ponit consilium
tractantium, ibi, adversum me, quia inimicus. Primo desiderat offendere. Secundo insidiatur. Tertio cogitat
quomodo perficiatur. Dicit ergo, inimici mei dixerunt, in corde, vel in ore, mala mihi: Matth. 12: malus homo de
malo thesauro profert etc. Et haec verba mala sunt exprimentia desiderium eorum de morte Christi, vel viri justi.
Unde dicitur, quando morietur. Hic est modus expressivus desiderii: Ps. 41: quando veniam et apparebo etc..
Sap. 2: morte turpissima condemnemus eum.
Et volebant mortem Christi, ut fama ejus, quae tunc erat celebris, extingueretur: Hier. 11: eradamus eum de terra
viventium, et nomen ejus non memoretur amplius. Unde dicunt, et peribit nomen ejus. Sed contrarium accidit:
quia per mortem magis exaltatus est, et plures post mortem Christi conversi sunt: joan. 12: si granum frumenti
cadens in terram mortuum fuerit, multum fructum affert: etsi mali insidiantur bonis, ut extinguatur nomen
eorum, sed, ut dicitur Prov. 10: memoria justi cum laudibus. Et hoc peccatores procurant insidiando. Sic ergo
ponit primo insidiandi modum. Secundo ostendit insidiarum effectum, ibi, ingrediebatur. Circa primum tria facit.
172

