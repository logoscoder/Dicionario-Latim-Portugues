elevati, per superbiam, vehementer, intantum quod noluerunt Christi doctrinam. Et ideo apostoli iverunt ad
gentes.
Alio modo, quia dii fortes, idest apostoli. Et dicuntur dii propter judiciariam potestatem. Et judices in veteri
testamento dii vocabantur: Exod. 22: diis non detrahes. Applica ad deos, idest ad judices. Et dicuntur fortes,
propter constantiam in passione: Rom. 8: quis nos separabit a charitate Christi? terrae, idest adhuc in terrenis
existentes: 2 Cor. 4: habemus thesaurum istum in vasis fictilibus. Et elevati sunt vehementer, per
praedicationem: Marc. Ult.: illi autem profecti praedicaverunt ubique. Item per miraculorum operationem. Item
per gloriae adeptionem.
Hieronymus habet, quoniam dii scuta terrae, quia apostoli fuerunt protectores omnium populorum.

|+47 Pars 47
|#1 Supra Psalmista invitavit gentes ad psallendum Deo de beneficiis Dei; hic autem describit magnam populi
vel civitatis exultationem. Titulus, Psalmus laus cantici filii Core pro secunda sabbati.
Apud Judaeos sabbatum solemnissimum habebatur: et omnes ferias a sabbato vocabant; ita quod dies dominica
vocabatur prima sabbati; dies lunae vocabatur secunda sabbati; et sic de aliis diebus.
Dicit ergo, pro secunda sabbati, quia Gen. 1, prima die dixit Deus, fiat lux; secunda die dixit, fiat firmamentum.
Per lucem intelligitur Christus; per firmamentum ecclesia designatur. Quia ergo agit hic de magnificentia
ecclesiae, ideo convenienter dicitur pro secunda sabbati. In Hebraeo tamen, nec in Hieronymo non est pro
secunda sabbati. Dividitur ergo Psalmus iste in duas partes. Primo enim describit magnificentiam civitatis.
Secundo subdit gratiarum actionem, ibi, suscepimus Deus. Circa primum duo facit. Primo describit
magnificentiam civitatis. Secundo inducit testimonium, ibi, quoniam ecce. Dignitas civitatis dependet a Domino
ejus: et ideo primo commendat Dominum. Secundo civitatem, ibi, fundatur. Dominum describit ex propria
dignitate, et ex suis operibus. Ex dignitate, quia, magnus Dominus: Ps. 76: quis Deus magnus etc.. Et magnitudo
ejus est immensitas ejus bonitatis. Augustinus: in his quae non mole magna sunt, idem est magnum esse quod
bonum esse. Ex operibus, quia, laudabilis nimis. Laus proprie respicit opera. Et dicit, nimis, quia
quantumcumque laudes eum, adhuc deficis a laude ejus: Eccl. 43: glorificantes Deum quantumcumque potestis,
praevalebit adhuc: et hoc licet in tota creatura pateat, specialiter tamen apparet in beneficiis gratiae quibus
constituta est ecclesia. Et ideo dicit, in civitate Dei nostri, scilicet ecclesiae: Apoc. 21: vidi civitatem sanctam
jerusalem etc..
Et haec civitas, scilicet ecclesia, sita est in monte sancto ejus. Hic mons est Christus. Isa. 2: erit mons domus
Domini. De hac civitate dicitur Matth. 5: non potest civitas abscondi supra montem posita.
|#2 Fundatur. Hic commendat civitatem tripliciter.
Primo ex amplitudine, vel jucunditate. Secundo ex dispositione. Tertio ex sapientia civium.
Dicit ergo, fundatur exultatione universae terrae; quasi dicat, fundata est in monte, idest Christo.
Sed numquid haec fundatio pertinet ad unam terram tantum? non, sed redundat in gaudium universae terrae, quia
omnes percipiunt gaudium hujus fundationis: Ps. 65: jubilate Deo omnis terra, Psalmum dicite etc.. Isa. 51:
venient in sion laudantes: Thren. 1: haeccine est urbs perfecti decoris? alia littera habet, fundatur; quasi dicat,
magnus Dominus. Et dico Dominus, qui est fundator hujus civitatis. Et hoc, in exultatione.
Mons sion latera Aquilonis, idest deposita in latere montis sion ad Aquilonem. Sion signat Judaeos, Aquilo vero
signat gentiles idolatras. Haec ergo civitas est composita ex Judaeis et gentilibus.
Hieronymus aliter habet, et competit mysterio sponsae, germinet gaudio universae terrae montis sion, in lateribus
Aquilonis civitatulae regis magni.
Et exponitur secundum mysterium. Haec civitas laudatur ex civilitate quam colit, et ex humanitate Christi quam
assumpsit. Dico, quod est magna; et hoc est ex ipso specioso germine, idest Christo. Et hoc est gaudium
universae terrae.
In Hebraeo habetur, decorus nimis exultationis, scilicet Christus, et hoc est in monte sion. Deus in domibus ejus
cognoscetur. Hic commendat civitatem a sapientia civium: vera namque sapientia consistit in Dei cognitione. Jer.
9: in hoc glorietur qui gloriatur, scire et nosse me. Et ideo commendat eam ex hoc quod Deus in ea cognoscitur,
et dicit, Deus in domibus ejus cognoscetur. Est autem triplex cognitio Dei: quia hoc potest referri ad statum
civitatis jerusalem, et ad ecclesiam, et ad futuram gloriam. Una ergo cognitio de Deo est figuralis et obscura; et
haec cognitio fuit in veteri testamento: et talis cognitio fuit in civitate illa, scilicet jerusalem, et in populo
Judaico. Ps. 75: notus in Judaea Deus etc.. Et secundum hoc dicitur, Deus in domibus ejus cognoscetur.
Hieronymus habet, Deus agnitus est etc., scilicet non in uno loco, sed in omnibus domibus et civitatibus. Et dicit,
in domibus; nam apud Athenas cognoscebatur Deus.
Act. 17: in ipso vivimus, movemur et sumus.
Ad Roman. 1: invisibilia Dei etc.. Sed non cognoscebatur in domibus, sed in scholis apud aliquos: sed in gente
illa omnes cognoscebant Deum.
199

