intendunt: quia quaelibet res est illud quod est praecipuum in ea, sicut rex dicitur regnum. Qui ergo naturam
sensitivam habent principale diligunt eam; qui autem intellectivam, eamdem amant. Nullus ergo odit animam
quantum ad id quod aestimat principale. Boni ergo odiunt quantum ad naturam sensitivam; mali quantum ad
intellectivam. Secundo ponit poenam.
Et hoc possumus exponere de praesenti, vel de futuro. De praesenti sic, et servat metaphoram.
Dixit quod Dominus est in caelo, quia ibi est sedes ejus; sed de caelo venit pluvia: ideo eorum poena signatur
cum dicitur, pluet super peccatores. Et quid? laqueos. Et si exponatur hic in praesenti, notandum est, quod in
peccato sunt quatuor. Primum est seductio; unde dicit: pluet super peccatores laqueos. Quasi justo judicio
permittit eos illaqueari et seduci: isa. 8: et offendentur ex eis plurimi et cadent, et conterentur et irretientur et
capientur. Secundum est concupiscentia; et ideo dicit, ignis concupiscentiae: Psal. 57: supercecidit ignis, et non
viderunt solem, scilicet carnalis concupiscentiae etc.. Tertium est foetor infamiae; et ideo dicit, sulphur. Sic pluit
Dominus super sodomam et Gomorrham igne et sulphure.
Potest addi et quartum, scilicet inquietudo mentis; et ideo dicit, spiritus procellarum: isa. 57: cor impii quasi
mare fervens. Pars calicis eorum: quia calix est quaedam mensura, et ipsi poenas habent secundum eorum
peccata: isa. 27: in mensura contra mensuram, cum abjecta fuerit judicabit. Sed si exponatur de futuro, sic
punientur ibi motus: quia ligabuntur ut nec mala vitare, nec bona consequi possint; ideo dicit, pluet super
peccatores laqueos, idest colligantes sensus: et sic referuntur ad odoratum sulphur, ad tactum ignis: isa. 66: ignis
eorum non extinguetur: Apoc. 20: missi in stagnum ignis. Item affectus, quia non quiescunt: quia, spiritus
procellarum pars calicis eorum, idest Daemones inquietantes, molestantes, et affligentes. Quoniam justus
Dominus et justitias dilexit, ideo non expectandum est ab eo nisi justitia: Hier. 9: ego Dominus qui facio
misericordiam, judicium et justitiam in terra: Psal. 114: justus Dominus in omnibus viis suis.
Aequitatem vidit vultus ejus vel facies, idest aequitas visa est notitia ejus; quasi dicat: illis quibus innotescit et
quos diligit, aequitatem ostendit.

|+11 Pars 11
|#1 In praemissa decade Psalmista tractavit de persecutione, quam ipse passus est ab Absalone filio suo, per
quam figurabatur persecutio quam passurus erat Christus a Juda; in hac autem secunda decade, sicut ex titulis
quorumdam Psalmorum apparet, agit de persecutione quam passus est a Saule, per quam figurabatur persecutio
quam Christus erat passurus a principibus sacerdotum. Dividitur autem deca hujus in duas partes. In prima petit
liberari ab inimicis. In secunda jam liberatus orat pro sui exaltatione in Psal. Exaudiat te Dominus, qui quidem
competit quantum ad historiam David.
Quia mortuo Saule David promotus est in regem: et quantum ad mysterium Christo, cujus regnum in morte ejus
confirmatum est: Phil. 2: propter quod, quia scilicet factus est obediens patri usque ad mortem, Deus exaltavit
illum. In prima parte facit duo. Primo petit liberationem. Secundo de liberatione gratias agit: et hoc in 17 Ps.:
diligam te circa primum tria facit. Primo exaggerat persecutorum malitiam. Secundo commemorat propriam
justitiam, ibi, Domine quis habitabit. Tertio propter suam justitiam petit exauditionis efficaciam, ibi, exaudi
Domine etc.. Circa primum duo facit. Primo reprehendit adversariorum dolositatem.
Secundo arguit eorum iniquitatem, ibi, dixit insipiens. Circa primum duo facit. Primo commemorat dolositatem
eorum. Secundo petit divinum lumen, ne ab eis illaqueetur, ibi, usquequo Domine. Hoc etiam satis competit
quantum ad historiam David, contra quem Saul dolose procedebat.
Praemittit autem huic Psalmo talem titulum, in finem pro octava Psalmus David, quod expositum est supra.
Circa primum tria facit. Primo describit commemorationem dolositatis eorum; secundo petit eorum
destructionem, ibi, disperdat Dominus; tertio ponit rationis exauditionem, ibi, propter miseriam etc.. Circa
primum duo facit. Primo describit eorum defectum; secundo subdit defectus signum, ibi, vana locuti sunt. Circa
primum sciendum est quod David considerans malitiam adversarii contra se invalescentem, quasi stupefactus,
primo recurrit ad divinum auxilium dicens, Domine salvum me fac. Et merito: quia praeter eum non est salvator,
ut dicitur isa. 45. Secundo enumerat eorum defectus.
Duo autem praeservant hominem a malo: scilicet timor Dei: Eccl. 2: qui timet Deum, custodiet mandata illius: et
amor veritatis; quia scilicet recta opera dicuntur vera quasi concordantia regulae: quae si non sint recta, pertinent
ad infamiam. Aliqui enim etsi propter timorem Dei mala non vitent, retrahuntur tamen ab eis propter infamiam.
Sed aliquis nec infamiam timet: unde dicitur Luc. 18, de quodam qui nec Deum timet, nec hominem reveretur. Et
ista duo excludit ab adversariis Psalmista. Primo quidem timorem Dei, cum dicit, quoniam defecit sanctus:
sanctitas enim in timore et cultu Dei consistit. Unde et divino cultui dedicata sancta dicuntur; quasi dicat: non
invenitur in hoc mundo homo qui Deum timeat. Mich. 7: periit sanctus de terra, et rectus in hominibus non est.
Secundo excludit veritatis amorem cum dicit, quoniam diminutae.
Sed quaerendum est, quare dicit, veritates in plurali? Oseae 4: non est veritas Dei in terra.
Ad quod dicendum est, quod una est primordialis veritas, quae est in intellectu divino. Joan. 14: ego sum via,
veritas et vita. Sicut autem ab una facie hominis diversae similitudines resultant in diversis speculis, et in uno
38

