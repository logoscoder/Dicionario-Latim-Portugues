secundum hoc est prima expositio: aliud intendit Deus hoc permittens, scilicet purgationem ab omni carnalitate;
et sic secunda expositio. Et hoc modo dicit apostolus Gal. 5: qui Christi sunt, carnem suam crucifixerunt cum
vitiis et concupiscentiis.
Quantum ad tertium dicit, qui tribulant me inimici mei: psalm. 12: qui tribulant me exultabunt si motus fuero.
Ipsi infirmati sunt, quia non valuerunt implere propositum, et ceciderunt, quia superati sunt, et absorpti: hierem.
20: Dominus mecum est tamquam bellator fortis; idcirco qui persequuntur me, cadent et infirmi erunt.
|#2 Si consistant. Homo debet habere securitatem in duobus. Primo in praeparatione malorum. Secundo in
eorum passione, ibi, exurgam. Dicit ergo: Dominus sic est illuminatio mea, quia inimici cadunt coram me.
Glossa. Si consistant adversum me castra, castra sunt ubi steterunt milites; non timebit cor meum. Quamdiu
homo est in castris, non pugnat, sed disponit, et consiliat ad pugnandum. Per castra intelliguntur consilia et
conjurationes malorum contra aliquem. 4 Reg. 19: Angelus Domini percussit castra Assyriorum: Exod. 14:
factum est in vigilia matutina, et ecce ascendit Dominus super castra, et percussit. Non timebit cor meum, quia
Dominus mecum est: job 17: pone me juxta te, et cujusvis manus pugnet contra me.
Sed, si exurgat adversum me praelium, idest si jam invadant me, et praelientur contra me, quamvis sint multi: in
hoc ego sperabo: quia ut dicitur 1 Mach. 3: non in multitudine exercitus victoria belli, sed de caelo fortitudo est.
Est enim consuetudo amicorum juvare amicos, cum impugnantur ab hostibus: Psal. 93: consolationes tuae
laetificaverunt animam meam.
|#3 Unam petii. Supra Psalmista posuit fiduciam ex oratione conceptam; hic autem ponit desiderium, quod ex
hac fiducia oritur: et circa hoc duo facit. Primo proponit desiderium. Secundo causam desiderii assignat, ibi,
quoniam abscondit me.
Circa primum tria facit. Primo describit qualitatem desiderii. Secundo ipsam rem desideratam, ibi, ut inhabitem.
Tertio intentionem finis, ibi, ut viderem voluntatem. Desiderii ergo qualitas in duobus consistit: scilicet in unitate
et solicitudine: et utrumque pertinet ad perfectionem desiderii.
Perfectio enim desiderii dependet ex perfectione causae suae, scilicet amoris, qui quando est perfectus, primo
congregat in unum omnes vires, et movet eas in amatum. Est enim, secundum Augustinum, pondus amantis. Res
autem ponderosa sine vacillatione tendit ad unum, sed non sic si res non bene est ponderosa; sed divinus amor
facit totum hominem in Deum tendere sine vacillatione: Psal. 72, quid enim mihi est in caelo, et a te quid volui
super terram? Gregorius: vis amoris studium multiplicat inquisitionis. Hoc fecit Anna prophetissa, quae non
discedebat de templo, jejuniis et orationibus serviens die ac nocte. Et ideo dicitur Luc. 10: porro unum est
necessarium; unde dicit, unam petii, idest unam rem, vel unam petitionem. 3 Reg. 2: unam petitionem parvulam
ego deprecor a te, ne confundas faciem meam. Secundo solicitat, cum sit sicut stimulus et ignis, amor: Cant. 8:
lampades ejus lampades ignis: 2 Cor. 9: charitas Dei urget nos. Unde dicit, hanc requiram: isa. 21: si quaeritis,
quaerite: Matth. 7: quaerite et invenietis. Consequenter ponitur res petita; unde dicit, ut inhabitem in domo
Domini. Domus Domini spiritualis est duplex: et tertia est materialis, scilicet ecclesia, in qua morari salutiferum
est: Gen. 28: non est hic aliud nisi domus Dei et porta caeli: nam in ea excitatur animus hominis ad devotionem.
Domus spiritualis Dei est ecclesia militans: 1 Tim. 3: ut scias quomodo oporteat te conversari in domo Dei, quae
est ecclesia Dei vivi, columna et firmamentum veritatis. Alia est ecclesia triumphans: 2 Cor. 5: si terrestris
domus nostra hujus habitationis dissolvatur, quod aedificationem ex Deo habemus domum non manufactam, sed
aeternam in caelis. De utraque ergo potest hoc intelligi, quia haec domus via est ad illam et porta ejus.
Ps. 117: haec porta Domini, justi intrabunt per eam. Et ideo desiderandum est habitare in hac domo, scilicet
ecclesia. Et hoc omnibus diebus vitae meae, idest usque in finem: Ps. 131: haec requies mea in saeculum saeculi:
hic habitabo, quoniam elegi eam. Habitat autem quis in domo Dei per fidem et charitatem et conformitatem
bonorum operum: Ps. 67: qui habitare facit unius moris in domo. Et laudabile est quod semper in ea habitet, et
non separetur ab ea. Separatur autem homo ab ecclesia per peccatum, per excommunicationem, et per schisma,
vel haeresim.
Qui ergo usque in finem habitat in ea, idest in ista ecclesia, habitabit in illa in perpetuum: Psal. 83: beati qui
habitant in domo tua, Domine. Hic consequenter ponitur intentio, scilicet, ut videam etc.. Et ponit duo: quia ut
videam voluptatem Domini, et visitem templum ejus. Alia littera habet, ut continuo habitem. Hieronymus habet,
et videam pulchritudinem Domini. Ut est merces, secundum Augustinum: jo. 17: haec est vita aeterna ut
cognoscant etc.. Tria sunt in illa visione desideranda, quae naturaliter homo desiderat videre. Primo pulchra.
Summa pulchritudo est in ipso Deo, quia pulchritudo in formositate consistit: Deus autem est ipsa forma
informans omnia: ideo dicit, secundum unam literam, ut videam delectationes Domini: Sap. 13: si specie
delectati deos putaverunt, sciant quanto his dominator eorum speciosior est; speciei enim generator haec omnia
constituit.
Secundo delectabilia, et fugere tristitiam: et ideo secunda litera habet, ut contemplem delectationes Domini, idest
bonitatem Dei, in qua est summa delectatio: Ps. 15: delectationes in dextera tua usque in finem. Tertio dispositio
rerum.

99

