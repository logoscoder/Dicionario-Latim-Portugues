prima quaerebatur in veteri testamento; secunda quaeritur in novo. Quare ergo derelictus est passibilis? quia ipse
venit in novo testamento.
Et haec verba quae hic dixit, longe a salute mea, spirituali, quia sunt pro corporali salute.
Longe. Christus loquitur in persona peccatorum, qui quandoque propter peccata derelinquuntur a Deo: unde
dicit, verba delictorum meorum, idest peccatorum, sunt longe a salute, spirituali: quia haec est causa quare
peccatores non salvantur, quia sunt peccatores: joan. 9: peccatores Deus non audit. Vel secundum Augustinum,
loquitur, a me, quasi derelinquendo me, fecisti me longe a salute mea, idest corporali: et haec verba sunt
delictorum meorum.
|#2 Deus. Haec in speciali prosequuntur. Per diem et noctem duo intelligere possumus. Uno modo ad litteram
diem et noctem temporalem et sic clamare, est clamare assidue; unde dicit. Non exaudies; quasi dicat: quamvis
assidue clamem, non sum tamen exauditus. Littera Hieronymi habet, et nocte et non est silentium mihi, quasi
non sileo die et nocte orare. Alio modo, ut per diem intelligatur prosperitas, et per noctem adversitas.
Et secundum Augustinum verba quae pro salute corporali dicuntur, fiunt per diem pro prosperis; per noctem, ut
tollatur adversitas. Ergo Christus clamat per diem, quando est in prosperitate, et non exauditur, quia petit ut non
pereat: et per noctem, ut tollatur adversitas, et non tollitur.
Sed contra dicitur de Christo (Hebr. 5) quod exauditus est etc..
Et dicendum, quod oratio est actus rationis: unde omnis oratio Christi procedens ex rationis judicio est exaudita.
Secus est de oratione exprimente infirmitatem naturae passibilis et proprium motum membrorum, quia nec ipse
voluit eam exaudiri: joan. 12: nunc anima mea turbata est, et quid dicam, pater etc.. Et quare non est exauditus in
prosperis et adversis, ostendit, et non ad insipientiam mihi: quia haec petitio non pertinet ad salutem novi
testamenti, quam ego intendo, quae est salus aeterna; sed pertinet ad salutem veteris testamenti. Ut ergo hanc
sapientiam discas, scias quod salus temporalis non pertinet ad novum testamentum, sed ad vetus. Haec est
sapientia quae stultitia est apud homines: 1 corinth. 4: nos stulti propter Christum: ibid. 1: nonne Deus stultam
fecit sapientiam hujus mundi etc..
|#3 Tu autem. Supra posita est quaestio Christi inquirentis causam passionis suae; hic autem ostendit quod
hujusmodi quaestio est rationabilis, et rationabile est quod est derelictus. Et primo dicit hoc esse mirabile ex
parte Dei. Secundo ostendit hoc experimento antiquo, ibi, in te speraverunt.
Hoc quod hic dicitur, tripliciter refertur ad praedicta, secundum tres expositiones. Una est, quia est longe a salute
temporali, et sic facta est ista divisio. Unde illud est mirabile ex parte Dei propter duo. Primum est, cum Deus in
sanctis habitet, et non defendat eos: Judith 6: si Dominus nobiscum est, cur haec mala omnia apprehenderunt
nos? ubi sunt mirabilia ejus quae patres nostri narraverunt nobis? et ideo dicit, tu autem in sancto habitas:
hierem. 14: tu in nobis es Domine, sed specialiter habitat in Christo. Alia ratio est, quia quidquid boni habemus,
totum est in laudem Dei. Et ideo si nobis est bene, melius a nobis laudatur Deus. Et ideo sequitur, laus Israel:
hierem. 17: sana me Domine, et sanabor; salvum me fac, et salvus ero, quoniam laus mea tu es. Secundum aliam
expositionem, quare me dereliquisti? ideo scilicet quia, verba delictorum meorum sunt longe a salute mea,
spiritualiter: sed ego clamo pro temporali: tu vero qui habitas in sancto, ut sis, laus Israel, non exaudies, quia non
exaudis quando quis non clamat pro spirituali salute.
Vel secundum tertiam expositionem, ut loquatur Christus in persona peccatoris; quasi dicat, ideo es longe a
salute mea, quia non habitat in peccatoribus; sed in sancto.
|#4 In te. Hic ponitur alia ratio quae sumitur ex antiqua consuetudine et experimento quo sancti patres
liberabantur a tribulationibus invocantes Deum; sicut patet Exod. 14, quod liberati sunt de persecutione
Aegyptiorum: et de susanna quae liberata est ab iniqua sententia senum, Dan. 13: Daniel liberatus de ore sive de
lacu leonum, Dan. 14.
Quomodo ergo sum derelictus a te, et non sum liberatus a passione? duo ergo facit circa hoc. Primo facit
mentionem de malo corporalis afflictionis.
Secundo de malo confusionis. Quantum ergo ad liberationem primi mali duo faciebant. Primo sperabant in eum;
unde dicit, in te, non in mundo, speraverunt patres nostri: isa. 26: sperasti in Domino in saeculis aeternis, in
Domino Deo forti in perpetuum etc.. Et liberasti eos; et iste est fructus spei, quia liberasti eos. Secundo
clamabant; unde dicit: ad te clamaverunt, ex magna cordis affectione, et salvi facti sunt: Psal. 119.
Ad Dominum cum tribularer clamavi etc..
Quantum ad secundum malum, scilicet confusionem, dicit, in te speraverunt, et non sunt confusi.
Sed contra: Dan. 3: non est confusio confidentibus in te: Rom. 5: spes non confunditur.
Dicendum quod patres pertinebant ad vetus testamentum in quo temporalia dabantur: et ideo, ut ostendat quod
divina providentia temporalia etiam disponat, liberat eos etiam temporali liberatione.
Sed Christus promittit et donat spiritualia: et ut ostendat contemnenda temporalia et speranda aeterna, noluit
temporalem liberationem secundum rationem: et tamen aliqui in novo testamento sunt temporalibus

79

