|#2 Deus manifeste. Hic agit de adventu; et dicit duo de secundo adventu, contra duo quae fuerunt in primo. In
primo adventu venit Deus occultus in infirmitate humanitatis. Ezech. 32: solem nube tegam. Et illud isa. 45: vere
tu es Deus absconditus: sed tunc erit manifestus. Apoc. 1: ecce veniet, et videbit eum omnis oculus.
Thessal. 2: quem Dominus Jesus interficiet spiritu oris sui, et destruet illustratione adventus sui. Item in primo
adventu ostendit mansuetudinem.
Isa. 53: tamquam agnus coram tondente ductus est. Unde nihil dixit coram principibus et sacerdotibus, nec coram
Pilato; sed tunc non silebit, sed loquetur. Isa. 42: silui, semper tacui, et patiens fui, in judicio quando judicabar,
quando tolerabam malos: sed ut parturiens clamabit. Et dicit, noster; quasi dicat, non alius Deus est iste qui venit
quam noster, extra quem non est salus. Hieronymus incipit versum, ex sion perfecta decore Deus apparebit; quasi
dicat: Deus apparebit ex sion quae est perfecta decore spiritus sancti. Quantum ad primum subdit, Deus
manifeste veniet. Quantum ad secundum, ignis in conspectu ejus ardebit. Hic ponit apparatum venientis.
Principes coram se faciunt deferri insignia et gladios.
Rom. 13: non sine causa gladium portat; quasi dicat, quia habent potestatem judicandi. Sic ante Christum
praecedent signa vindictae, et ministri judicis. Primo ergo ponit signa et instrumenta vindictae. Secundo ostendit
potestatem quantum ad ministros, ibi, advocavit. Instrumentum divini judicii est duplex. Unum principale ex
parte ignis punientis; et aliud ex parte totius creaturae pugnantis contra insensatos. Sap. 5. Quantum ad primum
dicit, ignis in conspectu ejus exardescet.
Ad litteram ignis praecedet ante eum, ut habetur Hebr. 10, quia ignis confringens ardebit, et purgabit superficiem
terrae, et purgabit si quid est purgandum in bonis, et tandem involvet malos in infernum. Vel ignis conscientiae
remordentis. Isa. 50: ambulate in lumine ignis vestri. Quantum ad secundum dicit, et in circuitu ejus tempestas
valida, quae consurget ex commotione omnium elementorum ante judicium. Luc. 21: erunt signa in sole etc., et
erit tanta commotio quod etiam virtutes caelorum movebuntur. Tempestas, idest indignatio erit in circuitu ejus,
idest in sanctis qui erunt circa ipsum. Isa. 3: ad puniendum peccatores.
Job 27: apprehendet eum, quasi aqua, inopia. Prover. 1: cum venerit repentina calamitas.
|#3 Advocavit caelum desursum etc.. Posito adventu judicis ad judicium, et judicis apparatu quantum ad
instrumentum poenae, hic ponit apparatum judicii quantum ad ministros. Et primo agit de assistentia
ministrorum; secundo de officio Angelorum, ibi, congregate; tertio de officio apostolorum, ibi, annuntiabitur. In
prima parte fit mentio de caelo et terra. Et intelligitur dupliciter. Uno modo, ut intelligatur per metonymiam
continens pro contento, ut per caelum designet sanctos qui in caelis sunt, et per terram designet homines qui sunt
in terra; et isti omnes ad judicium vocantur.
Et haec est secunda vocatio, quia supra dixit et vocavit terram, quia illa vocatio est vocatio ad fidem, ad quam
omnes vocantur boni et mali. Matth. 13: simile est regnum caelorum sagenae Missae in mare etc.. Sed ista
secunda vocatio est ad segregandum, quia, elegerunt bonos in vasa sua, malos autem foras miserunt; et ideo dicit,
ut discerneret populum suum, discretione bonorum a malis. Matth. 25: segregabit oves ab haedis.
Psalm. 42: judica me Deus, et discerne causam meam. Sed aliter vocantur caeli, aliter terra; quia caelestes viri
vocantur ad hoc, quasi judices.
Matth. 19: vos qui reliquistis omnia etc. Usque tribus Israel. Terreni vocantur, ut judicentur. Joel. 3: congregabo
omnes gentes, et deducam eas in vallem josaphat. Vel, vocavit caelum, idest caelestes, idest justos ad praemium.
Dan. 12: docti fulgebunt sicut splendor firmamenti etc.. Et terram, idest terrenos, idest malos ad poenam. Potest
etiam esse alius sensus, ut caelum et terra ponantur pro ipsis creaturis corporalibus: et sic vocantur per modum
testimonii vel impugnationis contra infideles, quia in eis mali potuerunt advertere ex caelo et terra. Job 20:
revelabunt caeli iniquitatem ejus, et terra consurget adversus eum, scilicet peccatorem. Vel, advocavit caelum
desursum, ut det ei animas sanctorum quas tenet, et terram, ut det animas malorum quas tenet in profundo. Et
huic concordat littera Hieronymi, quae dicit, congregate mihi omnes sanctos meos; quasi dicit: ad hoc advocat, ut
exhibeat sanctos suos. Congregate illi sanctos ejus. Hoc est officium Angelorum, ut in judicio scilicet congregent
electos.
Matth. 24: mittet Angelus suos etc.. Et est vox Danielis prophetae ad Angelos ad ministerium missos.
Sancti enim ejus sunt, qui ordinant testamentum super sacrificia. Ly super, dupliciter accipitur.
Uno modo, ut designet ordinem causae materialis: et tunc est sensus, super sacrificia, idest qui fecerunt pactum
cum Deo de sacrificiis offerendis.
Et fecit mentionem de sacrificiis propter duo. Primo quia sequens disceptatio erit de sacrificiis; secundo quia
disceptatio in judicio erit solum cum fidelibus qui judicabuntur. Et isti sunt qui cum Deo pactum in sacrificiis
fecerunt. Alio modo ut ly supra, notet excessum. Et sic dicendum est quod per testamentum intelligitur novum
testamentum, quod excedit: unde est sensus, super sacrificia, idest qui praeferunt novum testamentum sacrificiis
veteris testamenti.
Vel testamentum promissum a Deo: et sic, super sacrificia, idest qui bona promissa a Deo reputat majora
omnibus meritis nostris. Rom. 8: non sunt condignae passiones hujus temporis etc..
Vel per testamentum illud anima habet foedus cum justitia, misericordia, fide et hujusmodi. Oseae 2: sponsabo te
mihi in fide. Et sic sunt, super sacrificia, idest qui praeferunt bona spiritualia hujusmodi sacrificiis corporalibus.
208

