misericordiae; quia misericordia Dei placida est in prosperitate et adversitate. Et ideo quantum ad prosperitatem
dicit, in die mandavit Dominus misericordiam suam, idest tempore prosperitatis; quasi dicat: quicquid habeo
prosperitatis, imputo divinae misericordiae.
Thren. 3: misericordiae Domini, quia non sumus consumpti. Quantum ad statum adversitatis dicit, et nocte, idest
tempore adversitatis dedit canticum ejus, idest laetitia, idest est mihi in tribulatione consolatio maxima ex divina
misericordia.
Unde alia littera habet, in die declaravit, idest idest divina misericordia declaratur, idest manifestatur tempore
adversitatis. Eccl. 35: speciosa misericordia Dei in tempore tribulationis. Psal. 50: secundum multitudinem
miserationum tuarum etc.. Secundum Hieronymum tamen sic legitur, in die mandavit Dominus misericordiam
suam, et nocte canticum ejus apud me. Et haec oratio Domini etc.: quasi dicat, percipio misericordiam Dei etc. In
die naturali, vel adversitatis; in nocte canticum Dei, et oro iterum, Deo vitae meae: et haec est planior: tamen
secundum quod Glossa exponit, exponatur et dicamus, apud me oratio, ubi proponit orationem: et facit circa hoc
tria. Primo describit modum orandi; secundo orationis tempus; tertio orationis effectum. De oratione duo dicit:
qualiter se habeat ad orandum: quia aliquando orat homo, et oratio ejus non est apud Deum, quando non orat per
se, sed ut videatur quasi in publico. Matth. 6: tu autem cum oraveris etc.. Secundo qualiter se habeat ad eum
quem orat, quia, Deo vitae meae, scilicet naturalis vitae auctori. 1 Reg. 2: Dominus mortificat et vivificat. Item
vitae gratiae.
Ipse est vita tua: quia anima vivit per gratiam per hoc quod vivit Deo. Item vitae gloriae. Psal. 35: apud te est
fons vitae. Consequenter ponitur oratio, et, dicam Deo susceptor meus es etc..
In qua duo facit. Primo gratias agit de beneficiis perceptis; secundo quaerit rationem de malis quae patitur. Primo
debet homo praemittere, quia non est gratus de beneficiis perceptis, ideo indignus est de percipiendis. Sap. 16:
ingrati spes etc.. Et ideo dicit, susceptor meus es. Hieronymus habet, petra mea es, idest fortitudo. Et ideo
susceptor dicitur ad defendendum. Psal. 3: tu autem Domine susceptor meus es etc.. Vel, susceptor meus es,
idest naturae meae. Isa. 42: ecce servus meus, suscipiam illum. Vel susceptor meus in baptismo. Ps. 17:
assumpsit me de aquis multis. Et si susceptor es, miror de malis quae patior. Et primo inquirit rationem de malis;
secundo proponit quaedam quae sunt signa unius et causa alterius, ibi, dum affligit. Ex malis duo considerat.
Unum ex parte Dei: scilicet quod esset ejus oblitus. Aliud ex parte sui, quia premebatur tristitia. Ex parte Dei,
quia permittebat eum affligi: et ideo dicit: quare oblitus es mei, quia olim sic suscepisti me. Isa. 49: Dominus
oblitus est mei.
Sed in rei veritate non est oblitus ex parte sui qui affligebatur: unde dicit, et quare contristatus incedo, idest quae
est causa qua das me tristitiae? Psal. 37: tota die contristatus ingrediebar, dum affligit me inimicus. Hic ostendit
dolorem quem patitur ab adversariis: et assignat effectum persecutionis; quasi dicat: haec est causa quare
contristatus incedo, quia affligor ab inimicis quandoque a temporalibus, quandoque a spiritualibus. Matth. 13:
inimicus homo hoc fecit. Causa doloris seu effectus est, dum confringuntur ossa mea. Ossa ecclesiae sunt fortes,
ut praelati et viri perfecti. Et quandoque per adversarios temporales, quandoque per tentationes affliguntur. Psal.
21: dinumeraverunt omnia ossa mea. In quolibet homine quaelibet virtus est sicut quoddam os: et si contingat
justum castum cadere, confringitur os ejus. Exprobraverunt. Hic agit de causa tristitiae quam patitur ex verbis
injuriosis: unde dicit, exprobraverunt mihi, scilicet verbis injuriosis. Jer. 20: factus sum in derisum tota die,
omnes subsannaverunt me. Et hoc improperium est gravissimum. Tanto quis gravius fert improperium, quando
fit sibi de re de qua gloriatus confidit. Iste autem maxime gloriabatur de Deo: et ideo hoc opprobrium est sibi
gravissimum.
Et ideo inimici mei, dicunt mihi per singulos dies, ubi est Deus tuus? Psal. 12: ne quando dicat inimicus etc.
Quare tristis es etc..
Hic ostendit orationis effectum. Et oratio habet duplicem effectum. Unus est expulsio tristitiae.
Alius est augmentum spei. Primus effectus est, quia per orationem ascendit mens hominis in Deum; et quia Deus
est summe bonus; quando anima inhaeret ei, sentit delectationem maximam, et delectatio pellit tristitiam vel
diminuit: et ideo dicit, quare tristis es etc. Ex quo oravi. Et hoc expositum est supra. Alius effectus est, quia
crescit in spe: quia si rex admittit aliquem ad familiare obsequium et colloquium, assumit fiduciam petendi et
obtinendi. In oratione autem homo specialiter loquitur cum Deo. Psal. 27: in ipso speravit cor meum etc. Et ideo
subdit, spera in Deo; et hoc expositum est supra.

|+42 Pars 42
|#1 In praecedenti Psalmo David narravit suum desiderium; nunc autem adhibet orationem ad implendum
desiderium. Et primo ponit orationem; secundo effectum ejus, ibi, quare tristis es. Circa primum duo facit. Primo
proponit orationem in generali; secundo in speciali, ibi, ab homine iniquo.
Et primo petit judicium; secundo judicii effectum.
Petit ergo, judica me Deus.
Sed videtur praesumptionis esse: quia ipse dicit, non intres in judicium etc.. Psal. 142.
179

