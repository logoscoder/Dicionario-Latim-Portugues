Sed quia duplex malum potest homo pati: scilicet in opere, et in verbo: primo ostendit quando protegit a primo
malo. Secundo quomodo a secundo, ibi, proteges. Dicit ergo, abscondes etc.. Loquitur similitudinarie; sicut si
aliquis quaeratur ad mortem, quicumque illum absconderit in secretis suae domus, ibi tutus esset: sic est de
sanctis. Impii persequuntur eos: sed Deus abscondit eos in abscondito, idest perducet ad illum locum
absconditum suae dulcedinis: Gal. 3: vita vestra abscondita est cum Christo in Deo; sed hoc erit in futuro
perfecte, quando videbunt eum facie ad faciem: 1 Cor. 13: tunc autem facie ad faciem videbimus eum sicuti est.
Et hoc est quod ait, faciei tuae. Sed in praesenti etiam abscondit, inquantum videmus aliquid de dulcedine gloriae
suae contemplando. Et intantum abscondit, inquantum homines turbare non possunt firmatos in Dei amore: Sap.
3: justorum animae in manu Dei sunt etc.. Vel non sentiens conturbationes quas homines patiuntur in judicio:
Sap. 5: turbabuntur timore horribili etc.. Item inquantum homo absconditur in contemplatione, et non sentit
turbationes mundi: Sap. 8: intrans in domum meam conquiescam in illa etc.. Secundo ostendit quomodo
absconduntur a maliloquis, cum dicit, proteges eos etc.. Aliqui enim proteguntur a malefactoribus, sed non a
maliloquis; ab hoc enim malo non omnes proteguntur. Unde Octavianus tiberio respondit zelanti pro ipso contra
male loquentes de eo, nolo super hac re mihi tiberi turberis. Satis praestitum est nobis, ut nullus nos offendere
posset. Dicit ergo, proteges eos in tabernaculo tuo. Hoc ad praesentem ecclesiam respicit, quae tabernaculum est
militantium: isa. 4: tabernaculum erit in umbraculum diei ab aestu etc.. Et hoc, a contradictione linguarum, quae
vel blasphemando Deum, vel docendo falsa, contradicunt veridicae doctrinae, ut sunt schismata, et diversae
haereses: job 16: suscitatur falsiloquus adversus faciem meam, contradicens mihi. Si ergo recurratur ad
tabernaculum Dei, idest ad ecclesiam, et ad secreta fidei ejus, ibi invenitur defensio secura ab hujusmodi
contradictione linguarum.
|#18 Consequenter cum dicit, benedictus, refert gratiarum actionem. Ubi duo facit. Primo enim gratias agit.
Secundo inducit alios ad hoc, quibus praedicta beneficia sunt collata, ibi, diligite. Circa primum tria facit. Primo
enim prorumpit in gratias.
Secundo proponit misericordiam gratiarum, ibi, quoniam mirificavit etc.. Tertio exponit causam, ibi, ego autem
dixi. Dicit ergo, benedictus Dominus; quasi dicat: ex quo protectus est sic populus sanctorum a Deo, nihil aliud
restat nisi benedicere Deum, idest attribuere hoc ejus bonitati; Tob. 12: benedicite Deum, et enarrate omnia
mirabilia ejus. Et quare? quia mirificavit, idest mirabilem fecit, misericordiam suam mihi. Tunc enim videtur
homo teneri ad gratiarum actiones, quando mirabiliter liberatur a magnis periculis. Et quomodo mirificavi? in
civitate, inquit, munita; quasi dicat: ita liberavit me, quod fecit me sicut civitatem munitam. Alia littera, in
civitate circumstantiae.
Hebraei habent, obsessa. Hoc autem potest referri ad duas intentiones: et utrumque misericordiam Dei ostendit
mirabiliter; quia in civitate munita ita liberavit me, quia fecit me sicut civitatem munitam contra mala. Et haec
civitas est ecclesia: Hier. 1: dedi te hodie in civitatem munitam, et in columnam ferream, et murum aeneum. Vel,
in civitate obsessa, similiter mira misericordia est: quia sumus liberati a minori malo. Periculum enim magnum
perferunt obsessi; et ideo dicit, eram in civitate obsessa, seu circumdata, et tamen liberavit me velut centrum a
circumferentia. Circumferentia namque ponitur in gyro, centrum in medio. Populus Judaeorum qui in medio erat
gentium, qui circumstabant Judaeam, ubi dicebantur laudes Deo, ubi sacrificia offerebantur, ubi prophetiae non
cessabant. Modo autem in omnibus gentibus circumstantibus diffusa est misericordia Dei: Marc. Ult.: euntes in
mundum universum, praedicate evangelium omni creaturae. In civitate ergo ait circumstante, scilicet in toto
populo gentium.
|#19 Deinde cum dicit, ego autem, exponit materiam gratiarum. Ubi primo ponit magnitudinem.
Secundo ponit exauditionem, ibi, ideo exaudisti etc.. Dicit ergo, ego dixi in excessu mentis meae. Excessus
contingit quandoque ex causa interiori; et hoc quando videt stupenda ex quibus fit extra se.
Act. 3: repleti sunt stupore et extasi. Quandoque a causa superiori, quando scilicet contemplatur quis divina, et
rapitur extra se supra se: 2 Cor. 5: sive mente excedimus Deo. Sic ergo elevatus ad divina dicit, projectus sum
etc. Idest perpendi me longe esse a te: quia quanto homo magis accedit ad Deum, tanto se minorem advertit.
Job ult.: auditu auris audivi te, nunc autem oculus meus videt te etc.. Vel si intelligatur quantum ad excessum
causae inferioris, quod innuit littera Hieronymi, aliquando homo considerat gravitatem peccatorum vel malorum
imminentium, et ex hoc reputat se derelictum: sicut Christus in persona suorum dixit Matth. 27: Deus Deus
meus, ut quid me dereliquisti? et sic dicit hoc David.
Considerans mala quae mihi veniunt, projectus sum: jonae 2: abjectus sum a conspectu oculorum tuorum.
|#20 Secundo cum dicit, ideo exaudisti, ponit exauditionem; quasi dicat, ideo, quia hoc dixi, exaudisti: psalm.
10: respexit in orationem humilium. Sic publicanus Luc. 18, quoniam recognovit se peccatorem, descendit
justificatus in domum suam: Eccl. 35: oratio humiliantis se nubes penetrat. Vel secundum Hieronymum, ponitur
interrogative, ego dixi etc.. Ergo ne exaudies? quasi dicat: mirum est cum sim ita longe a te, quod me exaudias.
Dum clamarem ad te. Glossa Augustini, clamor fit ad Deum non voce, sed corde; quia multi silentes labiis, corde
averso nihil impetrare potuerunt. Clama ergo intus ubi Deus audit.
118

