culpam cum dicit, et intravit; Psal. 10: eloquia Domini eloquia casta. Item cum commisisset duo peccata, scilicet
adulterium et homicidium, Scriptura nominavit adulterium tantum. Et hoc propter duo. Primo, ut designet quod
in scrutandis et publicandis peccatis aliorum non simus prompti, sed valde parci. Proverb. 24: ne insidieris ut
quaeras impietatem in domo justi; et hoc signatur Matth. 25, ubi Dominus merita bonorum enumerat diligenter,
demerita malorum transiit. Item adnotandum, quod quando quis facit duo peccata, et unum facit propter aliud,
unum transit in speciem alterius: sicut qui committit furtum ut fornicetur, dicitur potius fornicator. Dividitur
autem iste Psalmus in duas partes. Primo enim implorat misericordiam; secundo promittit emendam, ibi, docebo
iniquos. Circa primum duo facit. Primo petit culpae relaxationem; secundo petit sanctitatis et gratiae
restaurationem, ibi, quoniam iniquitatem. Petit ergo primo misericordiam Dei, cum dicit, miserere mei Deus. Ubi
sciendum est, quod, sicut dicitur Proverb. 14, miseros facit populos peccatum. Sicut enim non est vere felix qui
abundat divitiis, fruitur voluptatibus, pollet honoribus, sed qui fruitur Deo; ita non est miser qui est pauper,
miser, et debilis et infirmus; sed qui est peccator; et ideo iste qui est peccator, dicit, miserere mei Deus, tu
scilicet qui misereris omnium, et nihil odisti eorum quae fecisti: Sap. 11: et secundum apostolum miserere cui
vis. Rom. 9: miserebor cui voluero. Ergo si voluntati tuae subest misereri, miserere mei, scilicet peccatoris.
Non vult contendere, non quaerit disputare, sed brevi utitur via, miserere. Item non allegat misericordiae causam,
non servitia quae fecit Deo, non pericula quae sustinuit pro eo, sed solum Dei misericordiam implorat; unde
dicit, secundum magnam misericordiam tuam. Dan. 9: non in justificationibus nostris prosternimus preces ante
faciem tuam; sed in miserationibus tuis multis. Et notandum, quod aliquis potest sperare de misericordia divina,
duplici ratione. Una ratio est ex consideratione divinae naturae: alia ratio est ex consideratione et secundum
multitudinem effectuum ejus. Primo ergo ostendit quod sperat de misericordia Dei ex consideratione naturae
divinae, quia naturae divinae proprium est quod sit ipsa bonitas. Unde Dionysius dicit, quod Deus est ipsa
substantia bonitatis. Et boetius de Trin. Similiter. Unde nihil aliud est haec Dei misericordia, nisi bonitas relata
ad depellendam miseriam. Ergo cum considero quod bonitatis miseriam repellere est proprium, et tamen est ipsa
bonitas, confidenter ad misericordiam recurro. Et dicitur magna sua incomprehensibilitate, qua implet omnia. Ps.
32: misericordia Domini plena est terra. Et in omnibus habet locum: nam justi innocentiam servaverunt propter
misericordiam Dei. Augustinus: Domine gratiae tuae deputo mala quae non feci. Item peccatores sunt conversi
ad justitiam propter Dei misericordiam. 1 Tim. 1: misericordiam consecutus sum. Item in peccato existentes
misericordiam Dei experti sunt. Thren. 3: misericordiae Domini multae, quod non sumus consumpti. Item dicitur
magna sublimitate, quia miserationes ejus super omnia opera ejus; nam misericordia non signat in Deo
passionem animi, sed bonitatem ad repellendam miseriam. Item magna duratione. Isa. 54: in misericordia
sempiterna misertus sum tui.
Item magna virtute, quia Deum hominem fecit, de caelo Deum ad terram deposuit, et immortalem mori fecit.
Eph. 2: Deus autem qui dives est in misericordia.
Item magna per effectum, quia ex omni miseria potest homo per misericordiam elevari.
Ps. 85: misericordia tua magna est super me, et remisisti impietatem peccati mei, (Ps. 31)p et ideo confidenter
peto: miserere mei Deus. Item alia ratio est, quia in omnibus a principio mundi inveni effectus misericordiae
tuae. Et ideo dicit, et secundum multitudinem miserationum tuarum dele iniquitatem meam; quasi dicat: miserere
mei, secundum quod multipliciter et in diversis misertus es omnibus hominibus; unde dicitur isa. 63:
miserationum Domini recordabor; Ps. 24: reminiscere miserationum tuarum etc.. Dele iniquitatem meam. Hic
ponit effectum miserendi. Nathan dixit, 2 Reg. 12: Dominus transtulit peccatum tuum etc..
Et sic erat securus de venia; sed volebat totaliter peccatum extirpari. Remanet autem duplex effectus peccati:
scilicet reatus poenae, et macula in anima. Primo ergo petit removeri reatum poenae; et ideo, amplius lava me ab
iniquitate mea. Sciendum est, quod jer. 17, dicitur quod peccatum Judae scriptum fuit stylo ferreo in ungue
adamantino; ad similitudinem judicis qui scribit culpam, quae tamdiu servatur scripta, quamdiu habet animum
puniendi; sed si deponit hunc animum, non servat Scripturam.
Et sic scriptum stylo adamantino dicitur, quando peccatum non deletur. Et hoc est quod dicit, dele iniquitatem
meam, idest non imputes mihi iniquitatem ad poenam. Is. 43: ego sum qui deleo iniquitates vestras. Item ibidem
44: delevi ut nubes iniquitates tuas, et quasi nebulam peccata tua. Amplius. Hic petit removeri immunditiam
culpae. Homo qui habet mentem bene dispositam, plus abhorret immunditiam culpae, quam austeritatem poenae;
et ideo dicit, amplius lava me; quasi dicat, peto ut deleas poenam; sed amplius peto quod mundes maculam. Vel,
amplius lava, quam ego intelligo. Rom. 8: nam quid oremus sicut oportet nescimus. Eph. 3: hi qui potens est
omnia facere superabundanter quam petimus aut intelligimus. Duo sunt necessaria ad removendum maculam:
scilicet ablutio praecedens, et munditia sequens. In corporibus ablutio fit per aquam, et sic secundum Glossam
Psalmus per aquam praefigurat virtutem baptismi, qua Deus dimissurus erat peccatum. Ezech. 36: effundam
super vos aquam mundam etc. Zach. 13: erit fons patens domui David in ablutionem peccatorum et menstruatae.
Et licet baptismus nondum institutus esset, tamen virtus Dei lavans erat in baptismo. Ergo, lava me ab iniquitate
mea.
Jer. 4: lava a malitia cor tuum jerusalem, ut salva fias. Item peto, ut mundes me a peccato, quia nullus mundatur
nisi a te; job 14: quis potest facere mundum de immundo conceptum semine? Eccl. 34: ab immundo quis
mundabitur? et dicit duo: scilicet iniquitatem et peccatum; iniquitas est contraria justitiae; peccatum vero
213

