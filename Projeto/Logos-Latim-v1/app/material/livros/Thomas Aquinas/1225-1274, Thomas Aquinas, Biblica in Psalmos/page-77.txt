cogitationis: unde dicit, cogitaverunt consilia etc. Idest cogitaverunt ut fidem ejus destruerent. Hier. 11:
cogitaverunt consilium etc.. De hoc ligno dicitur Sap. 14: benedictum est lignum per quod fit justitia: sed non
stabilierunt, idest non potuerunt perficere cogitatum. Isa. 8: inite consilium, et dissipabitur etc. Quare? quia non
est consilium contra Dominum, Prov. 21. Et rationem hujus dicti assignat, quare non stabilierunt consilium
contra, dicens, dorsum.
Littera Hieronymi planior est, quoniam pones eos humerum, finium tuorum firmamentum contra faciem eorum.
Dupliciter contingit quod hostes contra aliquem consilia non stabiliunt. Uno modo, si ab eo vincantur. Alio
modo, si fines hostium sint firmati; et ideo dicit, non potuerunt stabilire consilium eorum: quoniam pones eos
dorsum, idest fugient ante te.
Item finium tuorum firmamentum contra eorum faciem. Hoc spiritualiter intelligitur de Christo, cujus nullus
potuit irrumpere fines. Joan. 10: non rapiet eas quisquam de manu mea. Et in littera nostra habetur, in reliquiis
tuis praeparabis vultum eorum, idest contra vultum eorum, secundum Glossam. Supra Psalmista posuit poenam
malorum futuram; hic autem ponit poenam eorum praesentem.
Et est duplex poena spiritualis, quae est in anima: scilicet secundum aversionem a Deo, et secundum
conversionem ad malum. Quantum ad primum dicit, tu secundum tuam providentiam, pones eos dorsum.
Quantum ad secundum dicit, in reliquiis tuis praeparabis vultum eorum. Et hoc multipliciter exponitur,
secundum Glossam. Uno modo de his quae Christus reliquit, scilicet temporalia quae contempsit. Joan. 18:
regnum meum non est de hoc mundo; quia in cupiditate rerum temporalium relinques vultum eorum, idest
praeparabis intentionem eorum, ut propter hoc occidant Christum, sicut cum dixerunt, jo. 11: ne forte veniant
Romani etc.. Vel in reliquiis eorum, idest gentibus quas relinquis convertendas. Rom. 15: in eum gentes
sperabunt. Praeparabis vultum eorum, idest cognitionem tuam, quae est eorum, idest Judaeorum, idest eis
promissam. Vel reliquiae Christi extrema vitae ejus dicuntur, idest passio et mors ejus; et in istis fuit praeparata
mala eorum intentio ad ejus passionem. Vel praeparationem vultus in bonum, idest in reliquiis Judaeorum qui
convertentur.
Rom. 9: reliquiae salvae fient. Et licet ponantur ut dorsum modo, tamen reliquiae convertentur et cognoscent.
|#10 Exaltare. Hic ponitur conclusio. Et primo petit id quod est ex parte Dei; secundo promittit id quod est ex
parte nostra. Dicit ergo, exaltare Domine in virtute tua, ut scilicet in ea rex laetetur. Isa. 26: exaltetur manus tua
ut non videant et confundantur.
Tamen secundum mysterium, exaltare, Christe, in resurrectione, quae erit, in virtute tua. Joan. 10: potestatem
habeo ponendi animam meam, et iterum sumendi eam, per resurrectionem et ascensionem. Exaltare, quae erit in
virtute tua. Isa. 63: gradiens in multitudine virtutis suae. Et nos, cantabimus, scilicet interius, et psallemus,
exterius, virtutes suas. Vel, cantabimus, idest praedicabimus et annunciabimus excellentiam potestatis tuae. 1
Pet. 2: ut virtutes annuncietis ejus, qui de tenebris vos vocavit in admirabile lumen suum.

|+21 Pars 21
|#1 In praecedentibus prius videtur esse actum de tribulatione quam sustinuit David a filio et a Saule; hic autem
in tertia decade agitur de persecutione quam passus est a toto populo, qui eum abjecit ad mandatum Saulis.
Dividitur ergo Psalmus iste in tres partes. In prima narratur tribulatio.
In secunda funditur oratio ad Deum pro liberatione; in tertia ponitur gratiarum actio. Secunda incipit Psalmo 24:
ad te Domine levavi: tertia ibi, afferte Domino, Ps. 28. Circa primum duo facit. Primo exponit tribulationem;
secundo ostendit quomodo a Deo juvatur in tribulatione, ibi, Ps. 22: Dominus regit me. Sicut supra dictum est,
sicut in aliis prophetis, ita hic agitur de aliquibus tunc praesentibus inquantum erant figura Christi et quae ad
ipsam prophetiam pertinebant. Et ideo quandoque ponuntur aliqua quae ad Christum pertinent, quae excedunt
quasi virtutem historiarum. Et inter alia specialiter iste Psalmus agit de passione Christi.
Et ideo hic est ejus sensus litteralis. Unde specialiter hunc Psalmum in passione dixit cum clamavit, Heli heli
lammasabactani: quod idem est quod Deus Deus meus etc. Sicut hic Psalmus incipit. Et ideo licet figuraliter hic
Psalmus dicatur de David, tamen specialiter ad litteram refertur ad Christum.
Et in synodo toletana quidam theodorus Mopsuestenus, qui hunc ad litteram de David exponebat, fuit damnatus,
et propter hoc et propter alia multa; et ideo de Christo exponendus est. Sciendum est autem quod quinque Psalmi
agunt de passione Christi prolixe: quorum iste Psalmus primus est.
Alii enim brevius tangunt passionem Christi. Secundus est, judica Domine nocentes me, Ps. 34. Tertius est, ibi,
exaudi Deus orationem meam, et ne despexeris deprecationem meam. Quartus, Ps. 68: salvum me fac Deus,
quoniam intraverunt aquae. Quintus, Ps. 108: Deus laudem meam ne tacueris. Et hoc propter quinque plagas
Christi: vel propter quinque effusiones sanguinis.
Et unus est modus procedendi in omnibus, quia incipiunt a gemitu, et terminantur in salutem populorum: quia ex
passione facta est salus omnibus hominibus. Titulus Hieronymi est: victori pro cervo matutino. In nostra littera,
victori pro assumptione vel pro cerva matutina. In hoc Psalmo principaliter agitur de passione Christi. Secundo
77

