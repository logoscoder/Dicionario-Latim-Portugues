est Deus, faciemus; postea fregerunt: Ps. 65: mentientur tibi in multitudine virtutis tuae inimici tui. Item virtus
quae fuit in patribus, in filiis non est: ideo, inveterati sunt: baruch 3: quid est, Israel, quod in terra inimicorum es,
et inveterasti in terra aliena? item claudicaverunt a semitis suis, idest praeceptis legis: quia uno pede incedunt,
scilicet sensu litterali, non spirituali. Item literaliter etiam, claudicaverunt, quia sequebantur solum traditiones
Pharisaeorum: 3 Reg. 18: usquequo claudicatis in duas partes? si Dominus est Deus, sequimini eum.
|#27 Vivit. Hic ponitur gratiarum actio: et circa hoc tria facit. Primo proponit eam. Secundo ponit ejus
materiam, ibi, Deus qui dat etc.. Tertio prorumpit in laudes Dei, ibi, propterea vivit Dominus.
Et loquitur ad modum regis de Deo. Antiquitus modus salutandi regem fuit. Vivat rex. Hoc convenit Deo: quia
ipse est vita aeterna: Ps. 35: apud te est fons vitae. Et ideo dicit, vivit Dominus.
Ezech. 33: vivo ego, dicit Dominus Deus. Ipse enim est dator vitae hominibus: joan. 1: quod factum est in ipso
vita erat. Item aliis optatur benedictio, sed ipse est ipsa benedictio, benedictus Deus meus. Deus meus dicitur
filius: Is. 9: filius datus est nobis: Ps. 66: benedicat nos Deus, Deus noster, benedicat nos Deus: Dan. 3:
benedictus es Domine Deus patrum nostrorum, et laudabilis et benedictus in saecula: et quia nos benedictionibus
implet. Tertio optat ejus exaltationem: et exaltetur Deus salutis meae, idest auctor et dator salutis gratiae in
praesenti, et gloriae in futuro: Ps. 43: tu es ipse rex meus et Deus meus, qui mandas salutes Jacob. Item ibid. 73:
operatus est salutem in medio terrae. Non petit ut exaltetur in se, quia altissimus est: Ps. 86: fundavit eam
altissimus; sed ut exaltetur in cognitione nostra. Et dicit, salutis meae, idest qui me salvat: isa. 45: Deus justus et
salvans non est praeter me: Act. 4: non est aliud nomen datum hominibus sub caelo. Vel, Deus qui salvat me,
exaltetur per suum effectum, ut salvet me non solum in infimis, sed etiam in excelsis: Matth. 21: benedictus qui
venit in nomine Domini, hosanna in altissimis: Eccl. 43: exaltate illum quantum potestis: major est enim omni
laude: Psal. 98: exaltate Dominum Deum nostrum; et adorate scabellum pedum ejus quoniam sanctum est.
|#28 Deus. Hic ponitur materia gratiarum actionis, et pro beneficio liberationis a malo, et pro beneficio
promotionis ad bonum; unde dicit, Deus etc.. Et hoc potest dici in persona ecclesiae: quia qui persequuntur eam,
subjicientur sibi: isa. 60: venient ad te curvi filii eorum qui humiliaverunt te, et adorabunt vestigia pedum
tuorum.
Sicut Paulus qui condemnavit stephanum prostratus est: unde pia vindicta est, dum rebellis subditur et
humiliatur: ideo tu es liberator. Joan. 8: si filius vos liberaverit etc.. Meus de inimicis meis, non qualibuscumque,
sed, iracundis: Prov. 27: ira non habet misericordiam: unde major gloria a ferventibus malis liberari. Et ab
insurgentibus in me: Ps. 26: insurrexerunt in me testes iniqui etc.. Exaltabis me. Ut ostendat Dei providentiam
hoc dicit, idest in quo credunt deprimere exaltantur: Phil. 2: propter quod et Deus exaltavit illum: Gen. 7:
multiplicatae sunt aquae, et elevaverunt arcam in sublime. A viro iniquo eripies me idest a fraudulentis: Ps. 139:
eripe me Domine ab homine malo, a viro iniquo eripe me. Consequenter concluditur gratiarum actio propter
praedictas causas. Propterea confitebor tibi in nationibus Domine etc. Idest coram omni populo te laudabo: Tob.
12: benedicite Deum caeli, et coram omnibus viventibus confitemini ei.
Et nomini tuo Psalmum dicam. In Psalmo intelligitur bona operatio: quia quicquid boni facimus, debemus facere
in gloriam nominis Dei. Magnificans salutes regis ejus. Hieronymus habet, sic magnificanti et facienti tibi,
scilicet magnificanti et facienti, secundum literam nostram, Deus qui das vindictas. Et est Deus inquantum
magnificans.
Et ponit duo: unum ad statum regni, aliud ad personam, quia utrumque magnificatum est. Quantum ad primum
dicit, magnificans salutes regis ejus, quia promovisti me ad regnum. Vel, regis, idest Christi, per cujus nomen
omnes salvantur: Act. 4: non est aliud nomen datum etc.. Quantum ad personam dicit, et faciens misericordias
Christo suo David et semini ejus usque in saeculum, quia multiplicavit semen suum sicut promisit.

|+18 Pars 18
|#1 Supra Psalmista multipliciter egit gratias de beneficiis datis et speratis: hic autem ex consideratione illorum
beneficiorum consurgit in laudem benefactoris. Titulus patet, in finem Psalmus David.
Secundum litteram refertur ad David; secundum autem mysterium ad Christum, in finem. Dividitur autem
Psalmus iste in duas partes. In prima enim commendatur Deus ex sua eruditione, qua nos instruit.
Et hoc dupliciter. Una communi, quae se habet aequaliter ad omnes: et haec per opera sua manifestatur: Rom. 1:
invisibilia Dei per ea quae facta sunt, intellecta conspiciuntur. Alia speciali, per legis lationem, quae est solum ad
fideles.
Secundum, ibi, lex Domini immaculata. Psalmus iste secundum veritatem exponitur de Christo, quia apostolus
de hoc auctoritatem ad mysterium Christi Rom. 1 inducit, in omnem terram exivit etc..
Nihilominus tamen, sicut mysteria Christi repraesentantur figuraliter quandoque in figuris veteris testamenti, ita
quandoque figuraliter praemonstrantur in figuris operum sanctorum. Et ideo primo exponetur iste Psalmus quoad
figuram. Secundo quoad veritatem. Et primo loquitur de caelis. Secundo de sole. Per caelos apostoli; per solem
66

