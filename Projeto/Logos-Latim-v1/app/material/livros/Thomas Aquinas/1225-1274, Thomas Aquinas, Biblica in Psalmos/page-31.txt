autem eis qui fidem habent in illum, scilicet qui quaerunt eum bona intentione: quia mali non inveniunt eum:
joan. 7: quaeretis me, et non invenietis. Item ubi est, quia non inter cognatos et notos, Luc. 2, job 28: nec
invenitur in terra suaviter viventium.
Tertio inducit ad secundum fructum, scilicet ad laetitiam. Psallite Domino qui habitat in sion.
Dominus dicitur habitare in loco non corporaliter: 2 Reg. 6: David posuit arcam in sion; sed secundum veritatem
habitat in ecclesia. Sion interpretatur specula, et in ecclesia speculamur aeterna.
Isti ergo debemus psallere, idest gaudere corde et ore et operibus, pro beneficiis datis. Tertio inducit ad tertium
fructum, annuntiate. 1 Pet. 4: unusquisque prout accepit gratiam in alterutrum illam administrantes. Et ideo
primo inducit quod debeant annuntiare. Gregorius: ille uberes fructus suae praedicationis colligit, qui semina
bonae operationis praemittit. Inter gentes, idest inter gentiliter viventes, idest inter peccatores: isa. 21:
occurrentes sitienti ferte aquam. Studia, idest curam ejus sive solicitudinem de salute humani generis: Hier. 29:
ego cogito cogitationes pacis.
Secundo haec studia exponit ibi, quoniam requirens etc.. Illud quod aliquis cum studio et diligentia facit, non
obliviscitur quin illud faciat; Deus autem studiosus est ad salutem hominum: et ideo non obliviscitur. Duo
faciunt oblivionem: scilicet mors: Ps. 30: oblivioni datus sum tamquam mortuus a corde, item paupertas: Prov.
19: fratres hominis pauperis oderunt eum: Apoc. 6: quare non vindicas etc.. Sed Deus non obliviscitur
mortuorum? quoniam requirens sanguinem eorum, scilicet te quaerentium; etiamsi contingat eos occidi; et hoc
judicando. Vel requiret sanctorum sanguinem, in resurrectione reparando illum: Sap. 5: ecce quomodo computati
sunt etc.. Dicitur autem recordatus, non quod sit oblitus, sed quia videtur oblitus propter dilationem. Item non
obliviscitur pauperum et parvorum: unde, non est oblitus clamorem pauperum: Ps. 33: iste pauper clamavit, vel
in periculis, vel in oratione: jac. 5: clamor eorum etc.. Ps. 22: non sprevit neque despexit deprecationem
pauperis: Ex. 3: videns vidi afflictionem populi mei qui est in Aegypto, et descendi liberare eum.
|#9 Miserere. Hic ponit fructum quantum ad se. Et primo commemorat beneficium. Secundo ponit fructum, ibi,
ut annuntiem etc.. Beneficium duplex: unum futurum: aliud habitum. Qui exaltas etc.. Primo duo facit. Primo
ponit misericordiam. Secundo misericordiae motivum. Futurum beneficium est misericordia.
Miserere mei: Ps. 32: misericordia Domini plena est terra. Motivum ad eam, consideratio Dei. Vide, idest
considera, humilitatem meam. Haec humilitas non importat virtutem, sicut illud, si non humiliter sentiebam, sed
dejectionem.
Unde Hieronymus habet afflictionem de inimicis meis, quia scilicet affligunt. Vel aliter: vide humilitatem, quia
humilibus dat gratiam, jac. 4. Sed hoc potest considerare ex consideratione inimicorum, qui sunt superbi et mali.
Consequenter confitetur beneficium habitum: qui exaltas me etc.: quasi dicat: de tanto periculo eruisti me, quod
non restabat nisi ut morerer: Hier. 9: ascendit mors per fenestras nostras; ingressa est domos nostras disperdere
parvulos deforis. Spiritualiter autem portae mortis sunt haeretici: Matth. 16: portae inferi non praevalebunt
adversum eam. Et sensus hominis: Hier. 9: mors introivit per fenestras.
Odium verbi Dei: Ps. 126: omnem escam abominata est anima eorum, et appropinquaverunt usque ad portas
mortis. Tentationes et vitia: Sap. 16: deducis ad portas mortis, et reducis. Qui ergo liberatur ab istis, dicat, exaltas
me, idest liberasti me de portis mortis.
|#10
Consequenter cum dicit, ut ponit fructum; sed ordine retrogrado. Primo Annuntiationis. Secundo
exultationis, ibi, exultabo. Tertio cognitionis, ibi, cognoscetur. Dico quod misertus es, et peto quod miserearis; et
hoc ut annuntiem praedicationes.
Antiquitus judicia fiebant in portis; et ideo dicit, in portis filiae sion, idest hierusalem, quia subjecta erat arci
quae vocabatur sion; quasi dicat: in multitudine populi hierosolymitani, annuntiem omnes laudationes, non quod
omnes, sed de omni genere laudis. Item portae filiae sion dicuntur doctores ecclesiae: isa. 54: ponam portas ejus
in lapides sculptos; universos filios tuos doctos a Domino. Item justitiae: haec porta Domini, justi intrabunt in
eam, ut dicitur Psal. 117: item bonae cogitationes: Ps. 147: seras portarum.
In his ergo portis annunciabo laudes tuas.
|#11 Exultabo. Posito uno fructu, scilicet praedicatione divinae laudis, hic ponit secundum, scilicet laetitiam
spiritualem a Deo. Et primo ponit suam exultationem.
Secundo occasionem exultandi, ibi, infixae sunt gentes. Dicit ergo: annuntiem omnes laudes tuas. Sed hae essent
steriles, si ita essent in ore quod non in corde esset jucunditas: Psal. 146: Deo nostro jucunda sit laudatio; et ideo
subdit, exultabo in salutari tuo. Non in mundo vel in carne, sed in tua salvatione qua me exaltas.
Vel in Christo salvatore: Habac. 3: exultabo in Deo Jesu meo: 1 Reg. 2: laetata sum in salutari tuo. Occasio
exultationis est inimicorum destructio, qui persequuntur sanctos. Et persequuntur sanctos dupliciter. Primo
violentia. Secundo fraudulentia. Dicit ergo quantum ad primum, infixae sunt gentes: ex hoc quod paraverunt
occisionem aliis, ipsi occisi sunt; et ideo dixit infixae, vel secundum Hieronymum submersae: quia illud quod
infigitur, deprimitur cum violentia. Et isti qui alios cum violentia occidere videbantur, violenter oppressi sunt:
isa. 56: semitae eorum incurvatae sunt in eis: Ps. 36: gladius eorum intret etc.. Vel spiritualiter quis immergitur
31

