Et quo afferentur? in templum regis. Ubi manifestum est, quod loquitur de rege Christo Deo, quia dicit,
templum; quasi dicat, ut ipsi sint templum regis. 1 Cor. 3: templum Dei sanctum est, quod estis vos. Vel ut in
templo Dei contemplentur, idest ut vacent Deo; nam ad hoc ordinatur consortium virginum, ut vacent Deo. 1
Cor. 7: quae nupta est mulier, cogitat quomodo placeat viro; quae autem innupta, cogitat quomodo placeat Deo.
|#11 Pro patribus tuis nati sunt tibi filii. Hic commendat eam a prole. Circa quam quatuor ponit: scilicet prolis
originem, dignitatem, officium et fructum. Dicit ergo, pro patribus tuis nati sunt tibi filii. Filii ecclesiae
primitivae sunt apostoli et eorum successores. Filii dicuntur esse nati ecclesiae per doctrinam Christi sponsi ejus,
et alii per doctrinam apostolorum, et alii filii aliorum praedicantium.
Et ideo non est inconveniens quod idem sint filii et patres: quia apostoli ipsi sunt patres eorum quos
converterunt. 1 Cor. 4: in Christo Jesu ego vos genui. Alii etiam sunt patres et filii. Isti ergo filii sunt nati
ecclesiae. Filii apostoli, et alii sancti viri et doctores. Vel patres boni fuerunt prophetae. Eccl. 44: laudemus viros
gloriosos, et parentes nostros. Et loco istorum nati sunt ecclesiae filii qui funguntur dignitate illorum; et sic patet
proles et origo sponsae. Sequitur dignitas, constitues eos principes super omnem terram, idest primo capientes,
primum capies.
Isti ergo principes dicuntur, quia primi dona spiritus sancti acceperunt. Rom. 8: non solum autem illi, sed nos
ipsi primitias spiritus habentes, tempore prius, caeteris abundantius, dicit Glossa.
Unde sicut beatae virgini nulla mulier comparatur, ita nec aliquis sanctus potest apostolis comparari nec
adaequari. Item dicuntur principes, quia fuerunt et sunt ecclesias gubernantes. Item quia primi post Christum
doctores nostri fuerunt. Ps. 67: praevenerunt principes etc.. Isti sunt diligendi. Judith 5: cor vestrum diligit
principes Israel.
Istos constitues principes, qui non sunt per seipsos constituti, sed per Christum. Joan. 15: non vos me elegistis,
sed ego elegi vos etc.. Item alii praelati constituuntur per summum pontificem.
Hebr. 5: nemo assumat sibi honorem. Et non in aliqua parte, sed super omnem terram. Ps. 18: in omnem terram
exivit sonus eorum etc..
Et nimis honorati sunt etc.. Ps. 138. Et hoc specialiter convenit Petro et Paulo; nam Petrus obtinuit principatum
universalem ecclesiae. Joan. 21: pasce oves meas. Paulus super totum mundum, quantum ad gentes gentiles. Isa.
49: posui te in lucem gentium, ut sis salus mea usque ad extremum terrae. Et hoc etiam dicit ipse, Act. 13.
Memores erunt nominis tui, Domine. Hic ponitur officium apostolorum, quod est praedicare nomen Dei. Marc.
Ult.: euntes in mundum universum, praedicate evangelium omni creaturae; et ideo dicit, memores erunt, idest
facient habere memoriam. Nominis tui in omni generatione. Quantum ad locum, quia in omni parte mundi, et
generatione, quantum ad tempus, quia caelum et terra transibunt etc..
Marc. 13. Matth. Ult.: ecce ego vobiscum sum etc..
Propterea populi. Hic ponitur fructus, qui est, quia omnes populi confitebuntur tibi Christe: et dicit, populi, quia
non solum unus populus, sed omnes.
Psal. 66: confiteantur tibi populi, Deus, confiteantur tibi populi omnes. Philip. 2: omnis lingua confiteatur, quia
etc. Isti confitebuntur tibi in aeternum. In Graeco idem est aeternum quod saeculum, vel aevum; unde Glossa, in
aeternum, scilicet praesentis saeculi, et in saeculum saeculi, idest in futuro. Et haec memoria durabit in aeternum.
Isa. 35: gaudium et laetitiam obtinebunt.
Alia littera habet, memor ero nominis tui etc.. Et haec est melior: et tunc refertur ad fructum apostolorum, et erit
vox populi conversi; quasi dicat: dico quod constitues eos principes: et ego populus christianus memor ero
nominis tui etc.: in quo designatur fides, quae est in corde; et post laus, quae est post fidem. Et hic Psalmus
cantatur in festo natalis Domini propter sponsi laudem quae tangitur. Item cantatur in festis virginis, propter ejus
laudem quae tangitur. De primo, ibi, speciosus.
De secundo, ibi, astitit regina. Item cantatur in festivitatibus virginum, quia adducentur. Item in festis
apostolorum, pro patribus tuis.

|+45 Pars 45
|#1 Postquam Psalmista petiit divinum auxilium contra adversa quae patitur ab hostibus, cum dixit, Deus
auribus, et ut jam exauditus ostendit gloriam regis, dicens, eructavit; hic autem exauditus pro populo, ostendit
beneficium datum populo. Et sicut per praecedentem Psalmum gloria Christi designatur, ita in hoc Psalmo
designantur beneficia exhibita fidelibus Christi. Unde in titulo hoc etiam designatur; et est duplex littera: in
finem Psalmus David pro arcanis. Arcana quae sunt a principio, sunt abscondita, scilicet quod filius Dei factus
est homo, quod Deus moriatur, quod gentes convertantur ad Christum. Ista fuerunt secretissima. Isa. 24:
secretum meum mihi. Ephes. 3: aliis filiis hominum non est agnitum. Et haec sunt revelata per Christum. Matth.
13: eructabo abscondita.

193

