Quantum ad secundum dicit, de necessitatibus meis eripe me. Tribulationes vocat necessitates, inquantum sunt
utiles tribulationes, ut dicitur Rom. 3: tribulatio patientiam operatur, patientia probationem; probatio autem
spem: spes autem non confundit: jac. 1: patientia opus perfectum habet.
Glossa: patientia non vincitur, perfectus probatur.
Et ideo sunt utiles, inquantum humiliant: Rom. 5: non solum autem tribulamur, sed gloriamur in tribulationibus
etc.. Vel tribulationes dicuntur penuriae: Deut. 8: afflixit te penuria: sicut dicitur Rom. 17: necessitatibus
communicantes.
Vel propter violentiam quae est necessitas quaedam.
Poena autem assumpta interius est humilitas spiritus coram Deo; unde dicit, vide, idest considera humilitatem
meam: Lucae 1: respexit humilitatem ancillae suae. Item est etiam humilitas exterius manifesta, quae est quidam
labor; unde dicit, et laborem meum: psalm. 72: in labore hominum non sunt etc.. De bonis hominibus dicitur
Sap. 3: bonorum laborum gloriosus est fructus. De culpa dicit, dimitte omnia peccata mea. Eccl. 28: deprecanti
tibi peccata solventur. Et nota quod per tria consequitur quis remissionem peccatorum: scilicet per tribulationes
quae remissionem peccatorum operantur, si patienter portantur: Tob. 3: in tempore tribulationis peccata dimittis,
et post tempestatem tranquillum facis, et post lacrymationem et fletum exultationem infundis. Item per
humilitatem: 3 Reg. 21: quia humiliatus est Achab coram me, non inducam malum in diebus ejus: psalm. 50: cor
contritum et humiliatum etc.. Item per laborem: Deut. 26: respexit humilitatem nostram, et laborem, et angustias,
et eduxit nos de Aegypto in manu forti. Et ideo dicit, dimitte universa delicta mea.
|#13 Respice. Hic orat petens auxilium contra adversarios. Et primo inducit Deum ad considerandum inimicos.
Secundo petit auxilium contra eos, ibi, custodi. Tertio assignat rationem, ibi, non erubescam. Dicit ergo, respice,
oculo misericordiae: inimicos meos, ut miserearis eorum, et convertas eos: Matth. 5: orate pro persequentibus et
calumniantibus vos: Prov. 16: cum placuerit Domino via ejus, inimicos quoque ejus convertet ad pacem. Et hoc
peto orando, quia tunc habebo pacem. Quoniam multiplicati sunt: Psal. 118: multi sunt qui persequuntur me et
tribulant me. Et odio iniquo oderunt me. Est autem duplex odium. Primum odium est bonum, quando quis odit
peccatum sive peccatorem propter culpam: Ps. 138: perfecto odio oderam illos.
Item est odium iniquum, quando quis odit naturam vel justitiam; ideo dicit, et odio iniquo oderunt me, idest
injusto et sine causa: joan. 15: ut impleatur sermo qui in lege eorum scriptus est, quia odio habuerunt me gratis.
|#14 Custodi. Hic petit auxilium contra inimicos, quia multi sunt et iniqui: ideo petit duplex auxilium.
Primo ut custodiat eum in persecutionibus ne praevaleant temporaliter vel spiritualiter, vel ut custodiat eum ut
non corruat in peccatum. Secundo, ut liberet eum a malis; unde dicit, et erue me, scilicet a malis totaliter, ut
abundantia in patria perfruatur. Prima ratio ponitur cum dicit, non erubescam; quia si non liberes et custodias,
veniam in confusionem. Et hoc non debet esse, quia speravi in te: Dan. 30: non est confusio confidentibus in te.
Alia ratio, quia innituntur mihi amici tui. Aliquando Deus aliquem liberat non propter propria merita, sed ne
amici Dei pereant cum eo cui innituntur: cum dicit, innocentes et recti adhaeserunt mihi. Innocentes dicuntur qui
declinant a malo, recti qui operantur bonum: Eccl. 13: omne animal diligit sibi simile. Et quare? quia sustinui te,
idest quia speravi in te: Ps. 26: confortetur cor tuum, et sustine Dominum.
Hieronymus habet, simplicitas et veritas.
|#15 Libera. Hic ponit Psalmista petitionem pro toto populo; unde dicit, libera, Deus, Israel, idest populum
illum, vel eos quos praedestinasti ad hoc ut videant Deum, ex omnibus tribulationibus suis. Et hoc erit perfecte in
patria, quando complebitur illud Apoc. 21: absterget Deus omnem lacrymam ab oculis eorum, et jam non erit
ultra neque luctus neque clamor etc..

|+25 Pars 25
|#1 Supra Psalmista proposuit orationem contra tribulationes; hic autem, ut sua oratio sit acceptior, proponit
suam justitiam. Titulus planus est, quia non est novus. Circa hoc ergo Psalmista duo facit.
Primo praemittit in generali totam intentionem.
Secundo exponit eam in speciali, ibi, non sedi cum Concilio. Circa primum tria facit. Primo petit judicium.
Secundo allegat justitiam, ibi, quoniam ego.
Tertio excusat praesumptionem, quoniam misericordia.
David autem ex persona sua vel justi, videns se commixtum peccatoribus loco, etsi non merito, petit ab eis
discerni; unde dicit, Domine judica, idest discerne me ab eis.
Sed contra. Non intres in judicium cum servo tuo, quoniam non justificabitur in conspectu tuo omnis vivens, Ps.
142.
Respondeo. Dicendum quod duplex est judicium, scilicet severitatis et districtionis: et hoc judicium non petit,
quia nullus posset ferre; aliud est judicium misericordiae et discussionis: et hoc petit: Hier. 10: corripe me
95

