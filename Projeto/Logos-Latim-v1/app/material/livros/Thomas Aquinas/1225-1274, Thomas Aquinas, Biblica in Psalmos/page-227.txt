Tertio remedium. Causa tribulationis fuit tribulatio quam patiebatur. Hoc etiam convenit Christo. Tristis est
anima mea usque ad mortem.
Haec autem tribulatio Christi potest considerari quantum ad fructum, quantum ad modum, et quantum ad
motivum. Fructus tribulationis sanctorum est exercitatio ad iustitiam, sicut in tirociniis; et ideo dicit, in
exercitatione mea, idest in tribulatione quam immittis propter exercitium.
Contristatus sum. Sed contra Prov. XII: non contristabit iustum quicquid ei acciderit.
Dicendum quod non contristatur iustus tristitia saeculi quae mortem intentat, sed tristitia poenitentiae quae est
secundum Deum. Vel dicendum quod est tristitia una quae est passio; et haec corporaliter imitat passionem; et
haec non cadit in virum sapientem. Alia est tristitia quae propassio dicitur quae est subitus motus; et haec tristitia
fuit in Christo. Et est duplex exercitatio ad iustitiam.
Una assumpta. Tim. IV: exerce te ipsum. Alia exercitatio est illata, sicut huiusmodi.
Modus tribulationis est duplex. Unus est verbis, scilicet comminando. Alius est quando tribulatio infertur factis
persequendo. Quantum ad primum dicit: conturbatus sum a voce inimici. Conturbatur quis quando totaliter
removetur tranquillitas cordis. A voce inimici comminantis et blasphemantis.
Ierem. XII: facta est mihi haereditas mea quasi leo in silvis. Quantum ad secundum dicit, a tribulatione
peccatoris, scilicet mihi facta. Ps.: multi qui persequuntur me.
Causa huius tribulationis est duplex. Quandoque ex certa malitia tribulant: quandoque ex passione.
Quantum ad primum dicit, quoniam declinaverunt in me iniquitates, idest executi sunt super me iniquitatem
quam cogitaverant perpetrare. Quantum ad secundum dicit, et in ira molesti erant mihi.
Gen. XLIX: maledictus furor eorum.
|#4 Cor meum conturbatum est. Hic ponitur magnitudo tribulationis quantum ad tria. Quia est vicina, magna, et
efficax. Quando aliquis vult exaggerare dolorem dicit se tactum usque ad Cor. Et ideo dicit, cor meum
conturbatum est intra me, quasi dicat: non in exterioribus, sed usque ad cor suum vulneratur. Ierem. IV: ventrem
meum doleo. Magna est etiam tribulatio quia nullum malum est ita magnum inter mundana sicut mors.
Unde dicit, formido mortis, idest timor de morte, cecidit super me, quia Saul eum occidere volebat.
Efficax etiam est tribulatio quia timor quando est fortis habet duplicem effectum; unum in corpore, scilicet
tremorem; alium in anima, scilicet trepidationem.
Et ideo dicit, timor et tremor mortis venerunt super me, idest super vires quantum ad animam, et contexerunt me
tenebrae, idest stupor involvit me. Vel tenebrae, idest mali. Psalm.: circumdederunt me sicut apes.
|#5 Et dixi: quis dabit? supra Psalmista exposuit afflictionem cordis quam passus est; nunc ponit remedium
quod adhibuit; et hoc remedium praecipue est sollicitudo contemplationis, maxime quia in operibus activae vitae
iterum affigitur. Gregorius: mala quae nos hic premunt ad Deum ire compellunt.
Et circa hoc duo facit. Primo proponit desiderium contemplativae vitae. Secundo ostendit quid fecerit se ad ea
disponendo. Tertio quid expectet perficiendum a Deo. Secundum, ibi, ecce Deus.
Tertium, ibi, expectabam.
In contemplatione requiruntur tria. Facilitas contemplandi, actus contemplationis; et effectus.
Facilitas designatur per pennas. Unde dicit cum affligeretur in vita activa, dixi quis dabit mihi pennas sicut
columbae? considerans quod non est remedium ad evadendum istam afflictionem nisi per contemplationem, et
non habet facilitatem evadendi quia non habet pennas quibus possit volare.
Et est triplex penna secundum tria quae exiguntur ad contemplationem. Primo enim requiritur ordinatio
vitiosarum affectionum quae est dispositio quaedam ad contemplationem; et haec habetur per virtutes morales.
Unde pennae sunt virtutes morales, sicut patientia, humilitas, etc..
Malach. Ult.: sanitas in pennis eius. Alia penna est caritas, quae maxime facit volare in contemplationem. Ezech.
I: iunctaeque erant pennae eorum. Alia penna est sapientia; et pennis sapientiae veritas contemplatur, quia sine
illis pennis de facili quis labitur in errores si contemplentur divina. De istis pennis Isai. XL: assument pennas ut
aquilae, quae sapientiam significat per volatum altum. Haec dicuntur quoniam penitus non habentur, et dantur ut
absolute habeantur. Et haec omnia dantur a Deo.
Quandoque dantur quibusdam qui si habent pennas, tamen habent eas impeditas, ut praelatis cum admittitur
eorum cessio. Et dicit, pennas columbae, non corvi. Corvus enim non est reversus ad arcam, sed columba reversa
est portans ramum virentis olivae. Sicut corvi volant illi qui non revertuntur ad arcam per sanctitatis affectum,
quia nihil cogitant nisi de se ipsis, quomodo scilicet possint aliquam veritatem indagare, ut Philosophi; sed illi
volant ut columbae qui et contemplantur et revertuntur ad proximos contemplata docentes qui ramum virentis
olivae in ore baiulant oleum misericordiae proximis impendentes. Columba enim est animal mundum, amabile,
gemens; ita sancti afficiuntur proximis et compatiuntur eis.
Item est animal simplex; ita et sancti simplicitatem habent. Matth. X: simplices sicut columbae.
Contemplationis actus significatur per volatum.
Volabo. In sacra Scriptura processus bonorum operum designatur per triplicem motum animalis, scilicet per
ambulationem. Ioan. XII: ambulate dum lucem habetis. Per cursum. Psalm.: viam mandatorum, etc..
227

