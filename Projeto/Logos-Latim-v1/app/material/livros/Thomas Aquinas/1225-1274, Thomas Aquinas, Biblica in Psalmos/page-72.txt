peccatores, vel Daemones qui dicuntur tunc dominari, quando pertrahunt ad consensum: joan. 8: qui facit
peccatum, servus est peccati. Si ergo non fuerint dominati, tunc immaculatus ero, idest servabo me sine macula
peccati mortalis, etsi non venialis: job 15: quid est homo ut immaculatus sit? de praeterito dicit, et emundabor a
delicto maximo: Is. 1: si fuerint peccata vestra sicut coccinum, quasi nix dealbabuntur; job 11: si iniquitatem
quae est in manu tua abstuleris a te, et non permanebit in tabernaculo tuo injustitia, tunc levare poteris faciem
tuam. Vel maximo, scilicet superbia, quia est initium omnis peccati: Eccl. 10: non est majus peccatum quam
apostatare a Deo: et hoc fit per superbiam. Unde peccatum quod est ex superbia, potius est eo quod fit ex
ignorantia, vel ex infirmitate: superbia namque est initium et causa omnis peccati; et qui caret illa, est vere
immaculatus. Consequenter ponit illud quod pertinet ad perfectionem in bono.
Et primo oris; unde dicit, et erunt ut complaceant eloquia oris mei. Quamdiu homo est in peccatis, eloquia sua
non placent Deo: Eccl. 15: non est speciosa laus in ore peccatoris: psalm. 49: peccatori autem dixit Deus: quare
tu enarras justitias meas, et assumis testamentum meum per os tuum? item ponit perfectionem cordis quae
requirit placentiam Dei; unde dicit, et meditatio cordis mei in conspectu tuo semper, idest coram Angelis: vel,
qui intus vides et conscientiam inspicis. Et hoc dico, quia tu, Domine, es adjutor meus, in bonis agendis, et
redemptor meus, a malis cavendis: isa. 44: revertere ad me, quia redemi te.

|+19 Pars 19
|#1 In praecedentibus Psalmis agebatur de liberatione a persecutione, et gratias egit pro liberatione; hic autem
liberatus, vel in spe liberationis existens, petit ad majora promoveri. Dividitur ergo Psalmus iste in duas partes.
In prima parte ponitur petitio exaltationis. In secunda proponitur promissio, ibi, Domine in virtute etc.. Circa
primum tria facit. Quia primo ponitur petitio. Secundo ponitur spes exauditionis, ibi, nunc cognovi. Tertio
ponitur conclusio Psalmi, ibi, Domine salvum fac etc.. Circa primum duo facit. Primo ponitur petitio pro malis.
Secundo pro promotione ad bonum, ibi, retribuat tibi. Psalmus iste procedit alio modo quam praemissi. In aliis
autem Psalmis inducitur quasi oratio David pro se petentis; hic inducitur quasi oratio aliorum pro ipso: et
quamvis secundum litteram ea quae hic dicuntur, aliqualiter referuntur ad David, tamen proprie et vere pertinent
ad Christum. Secundum mysterium autem pertinent ad ecclesiam et virum justum: et qualitercumque
intelliguntur, circa istam partem Psalmus duo facit. Primo ponitur exauditio deprecantis.
Secundo ponitur ratio exauditionis, ibi, protegat te. Dicit ergo: o David, vel Christe, exaudiat te Dominus; Mach.
1: exaudiat orationes vestras etc.. Exaudiat te Dominus. David passus est tribulationes, et Christus in passione
similiter: et ideo dicit, in die tribulationis et correptionis: isa. 37: dies tribulationis, et correptionis, et
blasphemiae dies haec.
Et in hac exauditus est Christus pro se et pro aliis: Heb. 5: in die carnis suae cum clamore valido et lacrymis
offerens exauditus est. Et justus homo dicit, cum tribularer, clamavi et exaudivit me. Est ergo triplex causa quae
facit orationem exaudibilem.
Prima est divina bonitas. Secunda sanctorum suffragia. Tertia proprium meritum; quia, ut dicitur jo. 9, Deus
peccatores non audit; sed si quis Dei cultor est, hunc exaudit. Ratio exauditionis ponitur, cum dicit, protegat te
nomen Dei Jacob. Prima causa, idest propter suum nomen, idest propter suam bonitatem. Protegat te, si referatur
ad Christum. Si autem ad alios pertineat, sic ponitur.
Deprecantem, protegat te nomen Dei Jacob. Quem Deum ipse adoravit quando apparuit ei in bethel: Gen. 28:
Deus Jacob, qui terrenos ad caelos ducit, et de caelis auxiliatur terrenis. Iste ergo, protegat te: Prov. 18: turris
fortissima nomen Domini: psalm. 30: proteges eos in tabernaculo tuo etc..
Hoc nomen est omnipotens: Exod. 15: qui potest salvare etc.. Item est nomen misericordiae: Luc. 1, sanctum,
idest misericors, nomen ejus: can. 1: oleum effusum nomen tuum. Sic ergo ex potentia et misericordia Dei
protegimur: isa. 49: sub umbra manus suae protexit me: psalm. 16: sub umbra alarum tuarum protege me.
Secunda causa, mittat tibi auxilium de sancto, idest de collegio sanctorum. Et est duplex collegium sanctorum.
Unum regnantium cum Deo in gloria; aliud est militantium in terra; et ex utrisque adjuvamur, quia Angeli
intercedunt pro nobis: 2 jo. 1: advocatum habemus, scilicet collegium Angelorum: Apoc. 8: ascendit fumus
incensorum de orationibus sanctorum de manu Angeli, coram Deo. Fumus est ex humore et calore. Item
Christus, qui est rex eorum, pro nobis assistit: Heb. 7: accedens per semetipsum ad Deum, ad interpellandum pro
nobis. Et ideo dicit, mittat tibi auxilium de sancto, idest de filio incarnato, qui anagogice dicitur sanctus; Luc. 1:
quod nascetur ex te sanctum, vocabitur filius Dei: Dan. 9, ungatur sanctus sanctorum. Vel, de sancto, idest de
Christo passo, quia in passione sua sanctificavit se pro nobis: jo. 17: pro eis sanctifico meipsum, ut sint et ipsi
sanctificati in veritate: 1 Reg. 11: cras erit vobis salus cum incaluerit sol. Vel, mittat tibi auxilium de sancto,
scilicet de beatorum collegio: psalm. 2: tu autem in sancto habitas. Et de sion tueatur te. Sion, idest specula, idest
de arce David, ubi erat arca; tunc ibi colebatur Deus; quasi dicat: ex precibus illorum qui speculantur in hoc
mundo caelestia, tueatur te, idest faciat te esse tutum. Vel e converso, de sancto, scilicet collegio eorum qui sunt
in mundo: et de sion, scilicet illis qui sunt in gloria. Tueatur te. Vel, de sancto, quantum ad eos, qui sunt in vita
activa. Et de sion, quantum ad illos qui sunt in vita contemplativa, omnium scilicet istorum precibus tueatur te.
72

