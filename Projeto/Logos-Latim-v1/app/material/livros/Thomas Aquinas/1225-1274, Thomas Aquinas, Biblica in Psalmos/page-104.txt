revereri etiam in nostris effectibus, et signis exterioribus; unde dicit, dum extollo manus meas ad templum
sanctum tuum. Hoc dupliciter legitur: vel ad litteram secundum Glossam, quod Judaeis erat praeceptum, ut
ubicumque essent, ad illius partem orarent ubi scirent jerusalem esse. Vel, dum extollo, idest levo manus meas
ad templum, idest ad caelum. Psalm. 10: Dominus in templo sancto suo etc.. Ergo non solum in devotione cordis
orabo, sed etiam in signis exterioribus versus caelum orabo, et aliquam devotionem ostendam. Vel, dum manus
meas, idest opera mea, extollo ad templum, idest dirigo ad Deum. Psal. 140: dirigatur oratio mea, idest opera
mea, sicut incensum etc.. De Christo autem potest exponi: quia ipse levavit manus suas versus templum, quia
ipsum non reprobavit, sed approbando expulit vendentes et ementes in eo.
Vel extulit manus in cruce: isa. 65: tota die expandi manus meas ad populum non credentem sed contradicentem
mihi. Ad templum, idest ecclesiam construendam per passionem suam.
|#3 Ne simul tradas me cum peccatoribus, et cum operantibus iniquitatem. Hic ponit petitionem ut non simul
commoveatur in punitione cum impiis: et circa hoc facit duo. Primo describit culpam; secundo ponit poenam,
ibi, da illis. Quantum ad primum, culpam ostendit dicens peccata illorum, scilicet malum propositum et malum
actum, dico exaudi vocem meam etc. Et hoc est, dum oro, quod liberer a perditione peccatorum: quia licet in vita
justi sint simul cum peccatoribus, tamen in judicio non erunt simul.
Matth. 25: segregabit bonos a malis. Psal. 42: discerne causam meam de gente non sancta etc..
Gen. 18: numquid perdes justum cum impio? et ideo dicit, ne simul tradas me, in damnationem, scilicet, cum
peccatoribus. Peccatores proprie sunt qui ex habitu peccant, vel peccandi propositum quantum ad actum et
executionem peccati habent.
Dupliciter quis exequitur actum peccati: scilicet per manifestam injustitiam, et per fraudem. Et hic est qui
loquitur pacem quantum ad alios.
De primo dicit, cum operantibus iniquitatem ne perdas me. Illi dicuntur iniquitatem operari, qui manifeste
faciunt injustitiam. Tamen non omne peccatum fit per injustitiam; specialiter tamen fit, inquantum non reddit
Deo obedientiam. De secundo dicit, qui loquuntur pacem cum proximo suo. Et ponit duo: scilicet dulcia verba
eorum in ore: Rom. Ult.: qui per dulces sermones et benedictiones seducunt corda innocentium. Prov. 29: homo
qui blandis fictisque sermonibus loquitur amico suo, rete expandit gressibus suis. Aliud tamen habent in corde;
unde sequitur, mala autem in cordibus eorum, scilicet sunt quae parant inimicis suis. Hier. 9: in ore suo pacem
cum proximo suo loquitur, et occulte ponit ei insidias.
Haec omnia possunt referri ad Christum, qui in cruce cum sceleratis deputatus est, ut dicitur isa. 53. Sed petit, ut
non simul, idest propter eamdem causam tradatur, idest crucifigatur cum eis: quia passio sive damnatio illorum
fuit propter peccatum proprium, passio autem Christi propter iniquitatem nostram. Item, ne eodem fine tradas me
cum peccatoribus iniquis, idest non secundum intentionem eorum qui intendebant quod nomen Christi delerent.
Et hi sunt qui loquebantur pacem cum proximo suo: et in Christo quando tentabant ut caperent eum in sermone,
sed, mala erant in cordibus eorum, idest mala intentio: quia ut caperent, idest ut reprehendere possent. Matth. 22.
Sequitur: da illis secundum opera eorum: et secundum nequitiam adinventionum ipsorum.
|#4 Secundum opera etc.. Hic agit de tribulatione et poena eorum. Et primo ipsam poenam tangit; secundo
poenae aequitatem, ibi, secundum opera eorum; tertio ejus perpetuitatem, ibi, quoniam non intellexerunt. Duplex
culpa posita est. Una exterior quae est oris, alia interior quae est cordis. Et ideo dicit quantum ad primum, da illis
secundum opera eorum. Psal. 61: reddes unicuique juxta opera sua. Da, accipitur praenunciative, idest dabis; vel
conformando se justitiae divinae. Ps. 57: laetabitur justus cum viderit vindictam. Vel ut referatur hoc ad
Christum. Tu Domine pater, da illis secundum opera eorum: quasi dicat: ex passione mea sequitur utilitas; sed, tu
da illis, scilicet peccatoribus non secundum fructum, sed secundum eorum intentionem quae fuit mala. Joan. 3:
erant autem eorum mala opera. Quantum ad secundum dicit, et secundum nequitiam adinventionum, ipsorum.
Adinventiones sunt viae excogitatae ad nocendum et peccandum. Et hi gravius puniuntur a Deo, sed poena aequa
eis debetur. Hic ita procedit littera: unde dicit, secundum opera manuum eorum tribue illis, quia scilicet non
coacti, sed sua prava voluntate peccaverunt. Unde opera eorum sunt opera manuum eorum. Secundum quod
refertur ad Christum, sic dicit, secundum opera manuum eorum etc. Quia Judaei etsi Christum manu sua non
crucifixerunt, tamen et lingua et manu hoc scelus operati sunt, quia per suam potestatem factum est; unde dicit,
redde retributionem eorum ipsis, ut scilicet sicut ipsi mala intentione hoc fecerunt, ita tu eis mala retribuas.
Matth. 7: mensura qua mensi fueritis remetietur vobis.
|#5 Quoniam non intellexerunt opera Domini, opera manuum ejus etc.. Supra praemisit Psalmista poenam
debitam malis, et ejus aequitatem; hic consequenter ponit hujus poenae perpetuitatem: et facit duo in isto versu.
Primo tangit poenae irreparabilitatem; secundo causam. Sciendum est autem, quod homo frequenter peccat, et ex
hoc incurrit reatum poenae; sed quoniam per multa opera divinae justitiae homo provocatur ad timorem, et per
opera misericordiae provocatur ad spem, quandoque convertitur ad poenitentiam et sanatur; sed si in
consuetudine induretur in peccato, et intellectum perdit, non est spes salutis. Job 4: quia nullus intelligit, in

104

