unius regis, sed etiam filiae regum serviunt Christo. Vel aliter. Reges sunt apostoli: filii eorum sunt animae
fideles. Vel reges sunt doctores: apocal. 5: fecisti nos Deo nostro regnum, et sacerdotes. Filiae eorum sunt
populus christianus et fidelis: 1 corinth. 4: in Christo Jesu per evangelium ego vos genui: hi sunt filiae in honore
Christi, non in honore regum, scilicet Petri et Pauli, sed Christi: 1 Cor. 1: nos praedicamus Christum crucifixum.
Istae delectaverunt istis aromatibus.
|#7 Astitit regina. Supra Psalmista laudavit Christum ex gratiositate, ex virtute bellica, et ex deliciis; hic autem
laudat eumdem ex sponsa: quam describit ex quatuor: scilicet quantum ad sponsi praesentiam, quantum ad
dignitatem, quantum ad gloriam, et quantum ad ornatum. Sponsa Christi est ecclesia; sponsae regis dicuntur
reginae: esther 2: ista est esther ordinata regina. Et haec regina est ecclesia: 2 corinth. 11: despondi vos uni viro
virginem castam etc.. Dignitas ejus est, quod est regina. Haec astitit semper inhaerens Deo et conjuncta.
Unde Angeli qui non mittuntur, dicuntur assistentes: Daniel. 7: millia millium etc.. Psal. 5: mane astabo tibi etc..
Dicit Gregorius: videt quidam per fidem, erigitur per spem, unitur per charitatem. Gloria istius reginae est
praerogativa quam habet, quia, a dextris, idest in potioribus bonis. Unde et filius, inquantum est in potioribus
bonis patris, secundum quod homo, dicitur esse a dextris. Marc. Ult.: Dominus quidem Jesus sedet a dextris Dei.
Et haec meliora sunt; sed si comparentur spiritualia temporalibus, spiritualia sunt potiora. Et haec regina astitit in
spiritualibus.
Prov. 3: longitudo dierum in dextera ejus. Item si per dexteram significentur bona opera, haec sunt potiora quam
peccata. Prov. 4: vias quae a dextris sunt, novit Dominus. Et in his astitit haec regina. Ornatus describitur cum
dicit, in vestitu deaurato. Hieronymus non habet, circumdata varietate, nec Hebraei: sed Hieronymus habet, in
diademate deaurato. In Hebraeo, in massa auri. Et secundum nostram litteram est duplex vestimentum ecclesiae.
Unum est doctrina duorum testamentorum. Prover. Ult.: omnes domestici ejus vestiti sunt duplicibus. Et iste
vestitus non est aurum solum, sed deauratus, quia est refulgens divina sapientia, qua haec doctrina est plena.
Tamen est, circumamicta varietate. Et potest referri quantum ad diversa genera linguarum, vel quantum ad
profundiorem modum sapientiae.
Alius vestitus est operatio virtuosa. Ps. 131: sacerdotes ejus etc.. Per aurum autem significatur charitas. Genes. 2:
aurum terrae illius optimum.
Est enim charitas fulgida et rubea. Et ideo dicitur deauratus, quia informatus charitate. 1 Cor. Ult. Omnia opera
vestra in charitate fiant. Vel, circumamicta varietate, idest diversis virtutum operibus; quia alii fuerunt aurei per
martyrium, alii rosei per gemitum poenitentiae. Colos. 3: induite vos sicut electi Dei sancti et dilecti viscera
misericordiae etc.. Et potest exponi totum hoc de beata virgine, quae regina et mater regis est, quae astat super
omnes choros in vestitu deaurato, idest deaurata divinitate: non quod sit Deus, sed quia est mater Dei.
|#8 Audi filia. Hic commendatur sponsa quadrupliciter: scilicet a decore, ab excellentia gloriae, ibi, omnis
gloria. A societate, ibi, adducentur. Et a prole, ibi, pro patribus tuis. Circa primum duo facit. Primo ponit
quomodo acquirat decorem seu gratiositatem. Secundo agit de ipsa gratiositate, ibi, et concupiscet. Primo ergo
redditur attenta ipsa ad admonitionem; unde dicit, audi filia. Vocat futuram ecclesiam filiam duplici ratione. Una
est, quasi loquens David in persona sua: quia sicut inquantum adhaeremus Christo filio Abrahae, sumus filii
Abrahae; ita et filii David cujus filius est Christus.
Vel loquitur in persona apostolorum, ex quibus sumus propagati in Christo Jesu per evangelium. Dicit itaque:
audi filia. Jacob. 1: sit omnis homo velox ad audiendum, scilicet evangelium, vel verbum Christi.
Luc. 11: beati qui audiunt verbum Dei.
Vel Scripturam prophetarum, ut credant Christo.
Isa. 53: quis credidit auditui nostro? et, vide, per fidem hic, sed in futuro videbis per speciem. 1 Cor. 13: videmus
nunc etc.. Vel vide Christum natum. Baruch 13: post haec in terris visus est.
Joan. 1: vidimus eum plenum gratiae et veritatis.
Inclina aurem tuam, scilicet per humilitatem ut obedias. Eccl. 6: si inclinaveris aurem tuam, excipies doctrinam.
Obliviscere populum tuum. Monitio imaginaria, quod haec regina venerit ad David vel Salomonem ex populo
alieno. Et ideo monetur ut memor sit sui. Et hoc competit ecclesiae, quae vocata est ad Christum ex alieno
populo, vel Judaeorum, vel gentilium quia, secundum Augustinum: nemo potest venire ad vitam novam Christi,
nisi poeniteat eum veteris vitae, scilicet peccati. Et ideo dicit, obliviscere populum tuum. 1 Paral. 16: transierunt
de gente in gentem, et de regno ad populum alterum. Et domum patris tui, scilicet diaboli. Joan. 8: vos ex patre
diabolo estis. Ezech. 16: pater tuus Amorrhaeus.
Vel peccati, vel carnalis affectus. Gen. 41: oblivisci me fecit Deus omnium laborum meorum, et domus patris
mei. Et hoc signat Deut. 21, de puella captivorum, quae debet radi, et debet plorare patrem et matrem sicut
mortuum.
Et concupiscet rex decorem tuum. Hic promittit ipsi sponsae gratiositatem regis. Primo, a rege; et hoc est amoris.
Secundo, a populo; et hoc est honoris, ibi, vultum tuum deprecabuntur. Repromittit ergo regis amorem, et
ostendit regis dignitatem.
Dicit ergo: si oblivisceris populum tuum et domum patris tui, ex hoc acquires decorem spiritualem.
191

