fremuerunt gentes, et populi meditati sunt inania? non interrogat sed increpat, sicut ibi Sap. 5: quid nobis profuit
superbia, aut divitiarum jactantia quid contulit nobis? item minores nihil per se facere possent, nisi haberent
auxilium majorum: unde ponit quosdam praebentes auxilium: primo per potentiam adjuvando et quantum ad hoc
dicit: astiterunt reges terrae, et principes convenerunt in unum adversus Dominum, et adversus Christum ejus;
quasi dicat, illi fremuerunt, sed alii astiterunt, idest affuerunt huic malitiae. Item quidam praebuerunt auxilium
per sapientiam consulendo; et quantum ad hoc dicit, convenerunt in unum, scilicet ad consiliandum. Littera
Hieronymi habet tractabant pariter. Hier. 5: ibo igitur ad optimates, et loquar eis: ipsi enim cognoverunt viam
Domini, et judicium Dei sui etc.. Deinde cum dicit, adversus Dominum, et adversus Christum ejus etc. Ponit
patientes rebellionem. Ostendit enim contra quos fuit rebellio, quia contra Dominum, et contra regem ejus: reges
enim dicuntur Christi, idest uncti: Psal. 104: nolite tangere christos meos.
Qui ergo rebellat regi instituto per Deum, rebellat etiam Deo: Rom. 13: qui potestati resistit, Dei ordinationi
resistit. Et ideo dicit, adversus Dominum, et adversus Christum ejus. Rom. 8: non te abjecerunt, sed me. Mystice
haec dicta sunt sub similitudine David de Christo: Act. 4: Domine, tu dixisti per os patris nostri pueri tui David,
quare fremuerunt gentes etc.. Convenerunt enim vere in civitate ista adversus sanctum puerum tuum Jesum,
quem unxisti etc.. Et secundum hoc intelligendum est, quod gentes, scilicet milites, convenerunt contra
Christum: et populi, scilicet Judaei, meditati sunt inania, credentes eum occidere totaliter, scilicet quod non
resurgeret: et reges terrae, scilicet Herodes Ascalonita prior qui occidit infantes: et posterius Herodes Antipas
ejusdem filius qui Pilato consensit: et principes, idest Pilatus, ut ponatur plurale pro singulari per synecdochem.
Vel principes sacerdotum convenerunt in unum, idest unam pravam voluntatem, adversus Dominum et adversus
Christum ejus.
|#2 Consequenter ponit propositum machinantium: unde dicit: dirumpamus vincula eorum etc..
Quod proprie dicitur: nam regis dominium dicitur jugum. 3 Reg. 12, dicitur ad Roboam, quod alleviaret de jugo
quod imposuerat eis Salomon. Sicut enim boves junguntur jugo ad opus, ita homines ad dominium regni. Jugum
autem removeri non potest nisi solvantur vincula. Vincula autem sunt in regno illa quibus firmatur potestas regia
in regno, sicut milites, castra, et arma. Primo ergo oportet ista dissolvere, et tunc removere jugum.
Spiritualiter in Christo est jugum lex charitatis: Matth. 11: jugum meum suave est etc.. Vincula sunt virtutes,
spes, fides, charitas: Ephes. 4: soliciti servare unitatem spiritus, in vinculo pacis.
Eccl. 6: vincula illius alligatura salutaris. Quod ergo conscientia hominis non sit sub jugo legis Christi, non
potest esse nisi prius rumpantur haec vincula: quod faciunt qui dicunt Deo, recede a nobis, scientiam viarum
tuarum nolumus etc..
Job 12 Hier. 2: a saeculo confregisti jugum, dirupisti vincula, et dixisti, non serviam. Vel hoc dicitur in persona
David a Christo ad suos servos: Glossa quasi ipsi ita moliuntur: sed o mei dirumpamus etc. Sed non facit ad
propositum.
|#3 Deinde cum dicit, qui habitat, ponitur oppressio molientium in regnum David. Et circa hoc duo facit. Primo
ostenditur quomodo opprimuntur a Domino. Secundo quomodo a Christo ejus, ibi, ego autem constitutus etc..
Contra hos, scilicet Dominum et contra Christum ejus moliti sunt, ut dictum est. Circa primum nota quatuor:
scilicet irrisionem, subsannationem, iratam locutionem, et conturbationem. Nam sicut aliquis puer nullius virtutis
et potestatis, si pugnat contra gigantem, irridetur a gigante: ita si aliquis nullius potestatis moliri vult contra eum
qui habitat in caelis, irridetur ab eo. Job 35: suspice caelum et intuere et contemplare aethera, quod altior te sit.
Si peccaveris quid ei nocebit? et si perseveret impotens, tunc ille qui est potentior reprehendit et subsannat.
Irrisio namque fit bucca, secundum Hieronymum in Glossa; sed subsannatio rugato naso atque contracto, ex
quadam scilicet levi indignatione. Prov. 1: ego quoque in interitu vestro ridebo, et subsannabo, cum vobis id
quod timebatis advenerit. Si autem nullo modo desistat, procedit ad vindictam; et ideo dicit, tunc loquetur ad eos
in ira sua, idest proferet sententiam vindictae contra eos: nam in Deum non cadit ira: sed quod est creaturae,
aliquando attribuitur creatori per antropospatos, quod est humana propassio.
Ps. 6: Domine ne in ira tua etc.. Ultimo autem sententia executioni mandatur; et ideo dicit, et in furore suo
conturbabit eos, in corde et in anima in aeterna poena: hoc est sua virtute puniet eos. Job 15: cum se moverit ad
quaerendum panem, novit quod paratus sit in manu ejus tenebrarum dies: terrebit eum tribulatio, et angustia
vallabit eum. Haec quatuor erunt in judicio.
Quia irridebit statuens eos a sinistris: Matth. 25: subsannabit, dicens: esurivi etc.. Improperando.
Loquetur in ira, sententiando: ite maledicti in ignem aeternum etc.. Conturbabit, sententiam exequendo: ibunt hi
in supplicium aeternum etc..
|#4 Sequitur consequenter ostendere, quomodo comprimantur a Christo ejus, cum dicit, ego autem.
Insurrexerunt autem contra Christum David, populus, gentes, et principes. Primo ergo ostendit, quomodo
Christus se habeat ad populum. Secundo quomodo ad gentes, ibi, Dominus dixit ad me.
Tertio quomodo ad reges, ibi, et nunc reges intelligite etc.. Dicit ergo: ego autem constitutus sum rex ab eo super
sion montem sanctum ejus etc..
6

