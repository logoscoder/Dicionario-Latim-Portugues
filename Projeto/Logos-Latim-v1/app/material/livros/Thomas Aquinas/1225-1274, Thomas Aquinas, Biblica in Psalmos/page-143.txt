Per nubes intelliguntur doctores: isa. 5: mandabo nubibus meis, ne pluant super eam imbrem. Et in eis relucet
veritas quam manifestant.
Per montes intelliguntur sancti viri. Et quid sequitur ex omnibus istis? quod haec judicia sunt abyssus multa,
idest incomprehensibilia: Rom. 2: quam incomprehensibilia sunt judicia ejus etc..
|#3 Homines. Supra commendavit Psalmista Dei justitiam, veritatem et misericordiam, et judicia, ex quibus
nobis bona proveniunt; hic autem enumerat illa bona: et circa hoc duo facit. Primo commemorat bona quae
communiter largitur omni creaturae. Secundo bona propria quae confert rationali creaturae, ibi, filii autem
hominum. Circa primum duo facit. Primo commemorat quae communiter proveniunt a Deo. Secundo consurgit
in admirationem divinae misericordiae, ibi, quemadmodum multiplicasti. Dico ergo, quod misericordia tua est
magna, et ex hac salvas homines et jumenta, idest rationales et irrationales creaturas. Vel per homines
intelliguntur justi, per jumenta ipsi peccatores, qui temporali salute salvantur a Deo: Matth. 5: pluit super justos
et injustos: Ps. 48: homo cum in honore esset non intellexit etc..
Et haec salus communis est omnibus in duobus: scilicet in salute corporis: Eccl. 30: non est census super censum
salutis corporis: et in rerum provisione: 4 Reg. 6: salva me rex. Qui ait, non te salvet Dominus. Unde salvare te
possum? de arca, an de torculari? consequenter admiratur divinam misericordiam, ibi, quemadmodum
multiplicasti. Scilicet quam multum multiplicasti misericordiam tuam, scilicet quod salvas non solum homines,
sed et jumenta. Vel quod est tibi curae non solum de justis, sed etiam de peccatoribus, quantum ad bona
temporalia quae in eis multiplicas: Hieronymus habet, quam pretiosa etc..
Magna est enim misericordia Dei, quod omnes salvat: magna etiam, quia unicuique plus dat quam meruit: Ps. 85:
misericordia tua magna est super me.
|#4 Filii autem. Hic ponit bona spiritualia, quae sunt tria: fiducia, spiritualis refectio, et intelligibilis cognitio: et
haec respondent gradibus entium.
Entium quaedam sunt tantum, quaedam sunt et vivunt, quaedam cum hoc etiam intelligunt; et inter entia
rationalis creatura quamdam aeternitatem participat, quia anima rationalis non perit. Et ideo dicit, filii hominum,
idest filii Dei Christi: vel filii hominum generaliter omnes homines intelliguntur.
Sperabunt in tegmine alarum tuarum. Et loquitur metaphorice. Gallina protegit pullos suos alis ne occidantur; ita
ipse Deus spirituali protectione protegit rationalem creaturam ne deficiat specialiter in anima: Matth. 23: quoties
volui congregare filios tuos etc.. Isa. 49: sub tegumento manus suae protexit me. Vel, in tegmine, idest in
protectione spirituali. Et sic duae alae sunt doctrina novi et veteris testamenti. Item quae hic inferius vivunt,
speciali cibantur refectione. Et primo ponit ipsam refectionem. Secundo ponit ejus causam, ibi, apud te. Refectio
spiritualis in duobus consistit: scilicet in donis Dei, et in ejus dulcedine.
Quantum ad primum dicit, inebriabuntur ab ubertate domus tuae. Domus est ecclesia: 1 Tim. 3: ut scias
quomodo oporteat te conversari in domo Dei. Et haec domus, quae modo est in terris, quandoque transferetur in
caelos: Ps. 121: in domum Domini laetantes ibimus. In utraque est ubertas donorum Dei; sed in hac ecclesia est
imperfecta, sed in alia est perfectissima abundantia omnium bonorum, et hac satiantur spirituales viri: psalm. 64:
replebimur in bonis domus tuae.
Et quod plus est, inebriantur, inquantum supra omnem mensuram meriti desideria implentur: ebrietas enim
excessus quidam est: isa. 64: quod oculus non vidit etc.. Cant. 5: inebriamini carissimi.
Et qui sunt ebrii, non in se sunt, sed extra se. Sic qui repleti sunt spiritualibus charismatibus, tota eorum intentio
fertur in Deum: Phil. 3: nostra conversatio in caelis est. Et non solum donis reficientur, sed etiam dilectione Dei:
job 22: tunc super omnipotentem deliciis afflues, et elevabis ad Deum faciem tuam. Et ideo dicit quantum ad
secundum, et torrente voluptatis tuae potabis eos. Hic est amor spiritus sancti, qui facit impetum in anima, sicut
torrens: isa. 59: quasi fluvius violentus, quem spiritus Domini cogit. Et videtur voluptatis, quia voluptatem et
dulcedinem in anima facit: Sap. 12: o quam bonus et suavis est spiritus tuus Domine in nobis. Et hoc potu
potantur boni: 1 Cor. 10: eundem potum spiritualem biberunt. Vel torrente voluptatis tuae, scilicet Dei, quae
dicitur torrens: Prov. 18: torrens redundans, fons sapientiae: quia voluntas ejus sic efficax est, ut ei resisti non
possit, sic nec torrenti: Rom. 9: voluntati ejus quis resistit? materia autem talis refectionis est, quia conjunguntur
fonti: et sicut qui tenerent os suum ad fontem vini, inebriarentur; sic qui tenent os suum, idest desiderium, ad
fontem vitae et dulcedinis, inebriantur: 1 Cor. 2: alius autem ebrius est. Et sic inebriantur, quia apud te est fons
vitae. Si referatur ad Christum, sic est sensus, apud te etc. Idest tu es fons vitae.
Si autem referatur ad patrem, sic est sensus, apud te est fons vitae, idest verbum tuum vivificans omnia.
Est apud te. Jo. 1: verbum erat apud Deum: Hier. 2: me dereliquerunt fontem aquae vivae etc.. Qui vere est fons
vitae, idest spiritualium bonorum, ex quibus omnia vivificantur.
Secundum est cognitio intelligibilis, quam homines, sive rationales creaturae participant. Ideo dicit.
|#5 Et in lumine. Duo sunt privilegia rationalis creaturae. Unum, quod rationalis creatura videt in lumine Dei, et
quia alia animalia non vident in lumine Dei, ideo dicit, in lumine tuo. Non intelligitur de lumine creato a Deo,
quia sic intelligitur illud quod dicitur Gen. 1: fiat lux. Sed in lumine tuo, quo scilicet tu luces, quod est similitudo
143

