Peccatum vero operis nihil aliud est quam expressio interioris concupiscentiae.
Est autem quaedam concupiscentia carnis, sicut sunt concupiscentiae naturales, puta cibi per quam conservatur
individuum, et venereorum per quam conservatur species; et quantum ad hoc dicit facientes voluntatem, etc., id
est, ea in quibus caro delectatur.
Rom. VIII, 8: qui autem in carne sunt, Deo placere non possunt.
Quaedam vero est concupiscentia cognitionis, eorum scilicet quae non veniunt ex desideriis carnis, sed ex ipso
appetitu animae, ut honoris ambitio et propriae excellentiae, et huiusmodi; et quantum ad hoc dicit et
cogitationum, id est exequentes illas concupiscentias, quae causantur ex instinctu cogitationum nostrarum.
Peccatum vero originis insinuat dicens et eramus natura filii irae. Quod quidem peccatum ex primo parente non
solum in gentiles, sed etiam in Iudaeos transfunditur.
Rom. V, 12: sicut per unum hominem in hunc mundum peccatum intravit, et per peccatum mors; ita et in omnes
homines mors pertransivit, in quo omnes peccaverunt.
Et sicut homines per baptismum mundantur a peccato originali solum quantum ad personas proprias, unde
generant filios baptizandos, ita circumcisio mundabat ab originali personas solum, sed generabant adhuc
circumcidendos. Et hoc est quod dicit eramus natura, id est per originem naturae, non quidem naturae ut natura
est, quia sic bona est et a Deo, sed naturae ut vitiata est, filii irae, id est vindictae, poenae et Gehennae, et hoc
sicut et caeteri, id est gentiles.
|#2 Lectio 2
Postquam exaggeravit apostolus statum culpae inficientis, hic commendat beneficium gratiae iustificantis.
Circa quam duo facit.
Primo ipsum beneficium ponit; secundo seipsum exponit, ibi gratia enim estis, etc..
Beneficium autem illud describit quantum ad tres causas.
Primo quantum ad causam efficientem; secundo quantum ad causam formalem, seu exemplarem; tertio quantum
ad causam finalem.
Efficiens autem causa beneficii divini iustificantis, est charitas Dei. Et quantum ad hoc dicit Deus autem qui
dives est in misericordia, propter nimiam charitatem.
Dicit autem propter nimiam charitatem, quia dilectionis divinae possumus considerare quadruplicem bonitatem
et efficientiam.
Primo quia nos in esse produxit. Sap. XI, 25: diligis enim omnia quae sunt, et nihil odisti eorum quae fecisti,
etc.. Secundo quia ad imaginem suam nos fecit, et capaces beatitudinis suae. Deut. XXXIII, 2-3: cum eo
sanctorum millia, in dextra illius ignea lex, dilexit populos, omnes sancti in manu illius sunt. Tertio quia homines
per peccatum corruptos reparavit. Ier. XXXI, 3: in charitate perpetua dilexi te, et ideo, etc.. Quarto quia pro
salute nostra filium proprium dedit.
Io. III, 16: sic Deus dilexit mundum, ut filium suum unigenitum daret. Unde Gregorius: o inaestimabilis dilectio
charitatis. Ut servum redimeres, filium tradidisti.
Dicit autem qui dives est in misericordia, quia cum amor hominis causetur ex bonitate eius qui diligitur, tunc
homo ille qui diligit, diligit ex iustitia, inquantum iustum est quod talem amet. Quando vero amor causat
bonitatem in dilecto, tunc est amor procedens ex misericordia. Amor autem quo Deus amat nos, causat in nobis
bonitatem, et ideo misericordia ponitur hic quasi radix amoris divini. Is. Lxiii, 7: largitus est in eis secundum
indulgentiam suam, et secundum multitudinem misericordiarum suarum. Ibidem: multitudo viscerum tuorum et
miserationum tuarum super me.
Dicitur autem Deus dives in misericordia, quia habet eam infinitam et indeficientem, quod non habet homo.
In tribus enim homo miseretur cum termino et limitatione. Primo quidem largiendo beneficia temporalia, et haec
misericordia est finita, non excedens limites propriae facultatis.
Tob. IV, 8: quomodo potueris, ita esto misericors; sed Deus dives est etiam in omnes qui invocant illum, ut
dicitur Rom. X, 12.
Secundo est finita misericordia hominis quia non remittit nisi offensam propriam, et in hoc etiam modus esse
debet, ut scilicet non sic passim remittat, ut ille cui remittit efficiatur procacior, pronior et facilior ad iterum
offendendum. Eccle. VIII, 11: etenim quia non profertur cito contra malos sententia, absque timore ullo filii
hominum perpetrant mala. Deo autem nihil nocere potest, et ideo potest omnem offensam remittere. Iob XXXV,
6: si peccaveris, quid ei nocebis? et parum post: porro si iuste egeris, quid donabis ei? tertio, homo miseretur
poenam remittendo, et in hoc etiam est modus servandus, scilicet ut non facias contra legis superioris iustitiam:
Deus autem poenam omnium remittere potest, cum non obstringatur aliqua superioris lege. Iob XXXIV, 13:
quem constituit alium super terram, et quem posuit super orbem quem fabricatus est? sic ergo misericordia Dei
est infinita, quia non coarctatur angustiis divitiarum, neque timore nocumenti restringitur, et neque lege
superioris.
Causa vero exemplaris beneficii est, quia in Christo collata est. Et quantum ad hoc dicit cum essemus mortui
peccatis, convivificavit nos in Christo, etc.. Ubi tangit triplex beneficium, id est: iustificationis, resurrectionis a
mortuis, et ascensionis in caelum, per quae tria Christo assimilamur.
16

