Unde dormiens quantum ad actus exteriores, dicitur vivere in potentia. Vivere autem secundum actum est,
quando exercet quis opera vitae in actu. Sic autem non solum qui dat potentiam vitae, pater est eius cui dat; sed
qui dat actum vitae, ille etiam pater dici potest. Quicumque ergo inducit aliquem ad aliquem actum vitae, puta ad
bene operandum, intelligendum, volendum, amandum, pater eius dici potest. I Cor. IV, 15: nam si decem millia
paedagogorum habeatis in Christo, sed non multos patres, etc.. Cum ergo inter Angelos unus alterum illuminet,
perficiat et purget, et isti sint actus hierarchici, manifestum est quod unus Angelus est pater alterius, sicut
Magister est pater discipuli.
Utrum autem paternitas, quae est in caelis et in terra, derivetur a paternitate, quae est in divinis, dubitatur. Et
videtur quod non; quia nomina sic imponimus secundum quod res nominatas cognoscimus; quidquid autem
cognoscimus, est per creaturas, ergo nomina imposita a nobis rebus ipsis, plus et prius conveniunt creaturis quam
ipsi Deo.
Respondeo et dico quod nomen alicuius rei nominatae a nobis dupliciter potest accipi, quia vel est expressivum,
aut significativum conceptus intellectus, quia voces sunt notae, vel signa passionum, vel conceptuum qui sunt in
anima, et sic nomen prius est in creaturis, quam in Deo. Aut inquantum est manifestativum quidditatis rei
nominatae exterius, et sic est prius in Deo. Unde hoc nomen paternitas, secundum quod significat conceptionem
intellectus nominantis rem, sic per prius invenitur in creaturis quam in Deo, quia per prius creatura innotescit
nobis, quam Deus; secundum autem quod significat ipsam rem nominatam, sic per prius est in Deo quam in
nobis, quia certe omnis virtus generativa in nobis est a Deo. Et ideo dicit: ex quo omnis paternitas in caelo et in
terra nominatur, quasi dicat: paternitas quae est in ipsis creaturis, est quasi nominalis seu vocalis, sed illa
paternitas divina, qua pater dat totam naturam filio, absque omni imperfectione, est vera paternitas.
Consequenter cum dicit ut det vobis, etc., ostendit orationis intentum. Et primo facit hoc; secundo ostendit per
quid posset impetrare suum propositum, ibi per spiritum eius, etc..
Dicit ergo: dico quod peto ne deficiatis, sed stetis viriliter. Scio tamen quod hoc ex vobis facere non potestis sine
dono Dei, ideo peto, ut det vobis. Iac. I, 17: omne datum optimum, etc.. Et hoc quidem secundum divitias gloriae
suae, id est secundum copiam maiestatis eius et magnificentiae.
Ps. Cxi, 3: gloria et divitiae in domo eius.
Prov. VIII, 18: mecum sunt divitiae et gloria.
Divitiae, inquam, quae faciunt virtute corroborari.
Is. XL, 29: qui dat lasso virtutem, et his qui non sunt fortitudinem et robur multiplicat. Et hoc in interiori
homine, quia nisi in interioribus fortificetur homo, faciliter ab hoste superatur. Is. IX, 7: confirmet illud et
corroboret in iudicio et iustitia, amodo et usque in sempiternum.
Tunc resumatur illa particula interposita, scilicet per spiritum, in qua ostendit per quid obtinere potest quod petit.
Ipse enim spiritus, qui roborat, est spiritus fortitudinis et est causa non deficiendi in tribulationibus, quem
obtinemus per fidem quae est fortissima: quia fides est substantia rerum sperandarum, id est facit in nobis
subsistere res sperandas. Unde I Petr. V, 9: cui resistite fortes in fide. Et ideo subiungit habitare Christum per
fidem, et hoc in cordibus vestris. I Petr. III, 15: Dominum autem Christum sanctificate in cordibus vestris.
Per quod? dico quod non solum per fidem, quae, ut donum est fortissima, sed etiam per charitatem quae est in
sanctis. Et ideo subdit in charitate radicati et fundati.
I Cor. XIII, 7: omnia suffert, omnia credit, omnia sperat, omnia sustinet, charitas numquam excidit. Cant. Cap.
Ult.: fortis est ut mors dilectio. Unde sicut arbor sine radice, et domus sine fundamento de facili ruit, ita
spirituale aedificium, nisi sit in charitate fundatum et radicatum, durare non potest.
|#5 Lectio 5
Supra ostendit apostolus petitionis suae pro ephesiis, et orationis intentum, scilicet corroborationem spiritus in
fide et charitate, hic consequenter ostendit eius quam petiit corroborationis per fidem et charitatem fructum, qui
est quaedam cognitio.
Ideo primo proponit ipsam notitiam; secundo ipsius notitiae et cognitionis efficaciam, ibi ut impleamini in
omnem plenitudinem Dei.
Dicit ergo: ita sitis, charissimi, in charitate radicati et fundati, ut possitis comprehendere, etc.. Quod quidem
dupliciter legi potest. Primo modo, ut magis sequamur intentionem apostoli.
Sciendum est ergo quod tam in futuro quam in praesenti cognitio Dei est nobis necessaria; nam in futuro
gaudebimus et de cognitione Dei et de cognitione assumptae humanitatis.
Io. XVII, 3: haec est vita aeterna, ut, cognoscant, etc.. Io. X, 9: ingredietur, scilicet in contemplatione divinitatis,
et egredietur, scilicet in contemplatione humanitatis, et pascua inveniet. Et quia fides est inchoatio illius futurae
cognitionis, quia est substantia rerum sperandarum, etc., ut dicitur Hebr. XI, 1 quasi iam in nobis res sperandas
per modum cuiusdam inchoationis facit subsistere.
Inde est quod fides nostra in his duobus consistit, scilicet in divinitate et humanitate Christi. I Cor. II, 2: non
enim iudicavi me scire aliquid inter vos, nisi Iesum Christum, etc..
Secundum hoc ergo primo praemittit eis cognitionem divinitatis; secundo cognitionem mysteriorum humanitatis,
ibi scire etiam supereminentem scientiae, etc..
31

