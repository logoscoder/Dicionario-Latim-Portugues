Deinde cum dicit state ergo, etc., describit diversitatem armorum. Est autem triplex genus spiritualium armorum,
ad similitudinem corporalium: quorum quaedam sunt similia indumento ad tegendum, quaedam vero ad
protegendum, et quaedam ad impugnandum.
Indumento autem tria sunt necessaria.
Primo quod cingatur; et quantum ad hoc dicit state ergo succincti lumbos vestros, etc..
Sed prius induit se homo quam se cingat.
Apostolus autem accipit haec secundum ordinem armaturae spiritualis. In bello autem spirituali prius est necesse
concupiscentias carnis restringere, sicut vicinus hostis est prius vincendus: hoc autem fit per restrictionem
lumborum, in quibus viget luxuria, quod fit per temperantiam, quae gulae et luxuriae contrariatur. Lc. XII, 35:
sint lumbi vestri praecincti, etc.. Iob XXXVIII, 3: accinge sicut vir lumbos, etc..
Sed in veritate, id est in rectitudine intentionis, et non simulate. Alia littera habet: in charitate. I Cor. Cap. Ult.:
omnia vestra in charitate fiant.
Secundo monet vincere cupiditates rerum. Duplex autem invenitur armatura contra eas, scilicet iustitia, et
abrenuntiatio rerum temporalium. Et ideo primo praecipit ut eas non iniuste usurpemus, quod facit iustitia.
Et ideo dicit induti loricam iustitiae, scilicet propter quam homo abstinet a rebus alienis. Dicitur autem iustitia
lorica, quia sicut lorica tegit membra, ita iustitia virtutes omnes. Sap. V, 19: induet pro thorace iustitiam, et
accipiet pro galea iudicium certum.
Secundo praecipit ut rerum temporalium curam superfluam deponamus, quia dum his nimis intendimus, non
habemus pedes paratos ad divina negotia et mysteria annuntianda.
Et propter hoc dicit et calceati pedes, id est affectus dispositi sint supple, in praeparatione evangelii pacis. In
signum huius misit apostolos Dominus, Mc. VI, 9, calceatos sandaliis, quae habent subtus soleas, per quod
significatur elevatio mentis a terrenis: et aperta sunt superius, per quod significatur promptitudo ad divinam
sapientiam. Dicit autem pacis, quia per evangelium pax nobis annuntiatur. Matth. X, 12: in quamcumque domum
intraveritis, dicite: pax huic domui.
Item secundo, sunt arma ad protegendum.
Duo autem in nobis sunt protegenda, quae sunt principia vitae, scilicet pectus in quo est cor et caput in quo est
cerebrum. Pro pectore autem est scutum. Et ideo dicit in omnibus sumentes scutum fidei, quia sicut scutum
supponitur omnibus armis, ita fides omnibus aliis virtutibus.
Alia sunt enim arma virtutum Moralium, scilicet temperantiae, id est succinctio lumborum, et iustitiae, id est
induitio loricae: et hoc genus armorum, scilicet scutum, est virtutis theologicae, scilicet fidei: quia sicut per
scutum repelluntur tela, ita per fidem omnia contraria et habetur victoria. Hebr. XI, 33: sancti per fidem vicerunt
regna, sicut per virtutes morales vincimus potestates terrenas.
Et ideo ait in quo possitis omnia tela ignea nequissimi extinguere, scilicet diaboli, cuius tela sunt quaedam
immissiones per Angelos malos. Ignea sunt, quia adurentia pravis concupiscentiis. Ps. LVII, 9: supercecidit
ignis, etc.. Haec autem per fidem extinguuntur: quae tentationes praesentes et transitorias extinguit per bona
spiritualia et aeterna, quae promittit sacra Scriptura. Unde Dominus diabolo tentanti producebat et opponebat
auctoritates sacrae Scripturae. Et sic debemus facere, si tentat de gula, secundum illud Deut. VIII, 3: non in solo
pane vivit homo, vel illud: non est regnum Dei, esca et potus. Si de luxuria: non moechaberis.
Si de furto: non furtum facies; et sic de aliis.
Dicitur autem scutum fidei, quia sicut scutum protegit totum pectus, ita fides debet esse in pectore. Spes autem
dicitur galea, quia sicut galea est in capite, ita caput virtutum Moralium est finis; et de hoc est spes, scilicet de
fine. Et ideo dicitur et galeam salutis assumite.
Item tertio, sunt arma ad impugnandum, quia non solum sufficit se defendere, sed etiam oportet adversarium
impugnare.
Hoc autem sicut fit per gladium materialem corporaliter, ita per verbum Dei, quod est spiritus sancti gladius,
spiritualiter.
Et propter hoc dicit et gladium spiritus, quod est verbum Dei, scilicet assumite. Hebr. IV, 12: vivus est sermo
Dei et efficax, et penetrabilior omni gladio ancipiti, pertingens usque ad divisionem animae et spiritus. Et
praedicatio dicitur gladius spiritus, quia non penetrat usque ad spiritum, nisi ducatur a spiritu sancto. Matth. X,
20: non enim vos estis, qui loquimini, sed spiritus patris vestri, qui loquitur in vobis.
Sic ergo habemus arma quibus defendamur a carnalibus hostibus, scilicet a gula et luxuria, quod fit per
temperantiam, ibi state ergo succincti lumbos vestros, etc..
Item, quibus vincamus cupiditates terrenas, scilicet arma iustitiae, quae abstinere nos faciunt ab illicitis, ibi induti
loricam iustitiae. Et puritatem affectus seu paupertatem, quae nos retrahit etiam a licitis, ibi calceati pedes, etc..
Item, habemus arma quibus protegamur ab erroribus, scilicet arma fidei, ibi in omnibus sumentes scutum fidei, et
etiam ab hostibus generis humani, ibi quo, scilicet scuto fidei, possitis omnia tela nequissimi ignea extinguere.
Item, habemus arma quibus in bonis spiritualibus confirmamur, scilicet arma spei, ibi et galeam salutis assumite.
Galea ponitur in capite, sic spes in fine. Nunc autem caput virtutum Moralium est ipse finis, de quo est spes.
Unde nihil est aliud galeam salutis assumere, quam spem de ultimo fine habere.

60

