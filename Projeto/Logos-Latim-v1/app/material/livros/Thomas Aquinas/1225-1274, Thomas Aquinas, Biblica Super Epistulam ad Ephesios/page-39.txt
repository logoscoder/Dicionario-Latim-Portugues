Et quantum ad hoc dicit donec occurramus omnes, etc., quasi dicat: usque ad hoc extenditur praedictum
ministerium et consummatio sanctorum et aedificatio ecclesiae, donec in resurrectione occurramus Christo.
Matth. XXV, 6: ecce sponsus venit, exite obviam ei. Amos IV, 12: praeparare in occursum Dei tui, Israel, etc.. Et
etiam occurramus nobis invicem. I Thess. IV, 17: simul rapiemur cum illis in nubibus obviam Christo in aera.
Phil. III, 11: si quo modo occurram ad resurrectionem, quae est ex mortuis.
Spiritualis autem congregatio attenditur quantum ad meritum, quod est secundum eamdem fidem, et quantum ad
hoc dicit in unitatem fidei. Supra eodem: unus Dominus, una fides. Item supra in eodem: solliciti servare
unitatem spiritus, etc..
Et quantum ad praemium, quod est secundum Dei perfectam visionem et cognitionem, de qua I Cor. XIII, 12:
tunc cognoscam sicut et cognitus sum. Et quantum ad hoc dicit et agnitionis filii Dei. Ier. XXXI, 34: omnes enim
cognoscent me.
Secundo declarat praedictum fructum quantum ad perfectionem resurgentium.
Et primo ponit ipsam perfectionem, cum dicit in virum perfectum. Ubi non est intelligendum, sicut quidam
intellexerunt, quod scilicet foeminae mutentur in sexum virilem in resurrectione, quia uterque sexus permanebit
non quidem ad commixtionem sexuum, quae tunc de caetero non erit, secundum illud Matth. XXII, 30: in
resurrectione enim non nubent, neque nubentur, sed sunt sicut Angeli, sed ad perfectionem naturae et gloriae
Dei, qui talem naturam condidit. Dicit ergo virum perfectum, ad designandum omnimodam perfectionem illius
status. I Cor. XIII, 10: cum venerit quod perfectum est, evacuabitur quod ex parte est. Et propter hoc vir magis
sumitur secundum quod dividitur contra puerum, quam secundum quod dividitur contra foeminam.
Secundo ostendit exemplar huius perfectionis, cum dicit in mensuram aetatis plenitudinis Christi. Ubi
considerandum est, quod corpus Christi verum est exemplar corporis mystici: utrumque enim constat ex pluribus
membris in unum collectis. Corpus autem Christi fuit perductum ad plenam aetatem virilem, scilicet triginta
trium annorum, in qua mortuus fuit. Huiusmodi ergo aetatis plenitudini conformabitur aetas sanctorum
resurgentium, in quibus nulla erit imperfectio, nec defectus senectutis. Phil. III, 21: reformabit corpus humilitatis
nostrae, configuratum corpori claritatis suae.
Alio modo potest intelligi de fructu ultimo praesentis vitae, in qua quidem sibi occurrent omnes fideles ad unam
fidem et agnitionem veritatis. Io. X, 16: alias oves habeo, quae non sunt de hoc ovili, etc.. In qua perficitur etiam
corpus Christi mysticum spirituali perfectione, ad similitudinem corporis Christi veri. Et secundum hoc totum
corpus ecclesiae dicitur corpus virile, secundum illam similitudinem qua utitur apostolus Gal. IV, 1: quanto
tempore haeres parvulus est, nihil differt a servo, etc..
|#5 Lectio 5
Posita donorum spiritualium diversitate et fructu eorum, hic ostendit apostolus quomodo ad fructum illum
perveniamus.
Circa quod duo facit.
Primo duo impedimenta removet; secundo modum veniendi docet, ibi veritatem facientes, etc..
Dicit ergo: bene dictum est, quod hic est fructus ultimus istorum donorum, quod scilicet occurramus Domino in
virum perfectum, etc., ergo oportet nos videre ut iam non simus parvuli, sed certe viri perfecti; quia quamdiu
aliquis est puer, non est perfectus vir. Oportet ergo quod deserat pueritiam, qui Domino debet occurrere. Sic
faciebat apostolus. I Cor. XIII, 11: quando autem factus sum vir, evacuavi quae erant parvuli.
Conditio autem pueri est, quod non est fixus vel determinatus in aliquo, sed credit omni verbo. Si ergo volumus
exhibere nos ut viros perfectos, oportet quod deseramus cogitationem fluctuantem, id est instabilem. Et hoc est
quod dicit fluctuantes. I Cor. XIV, 20: nolite pueri effici sensibus, sed malitia parvuli estote.
Dicuntur autem fluctuantes a fluctu, quia tales ad modum fluctus non sunt firmi in fide.
Iac. I, 6: qui enim haesitat, similis est fluctui maris, qui a vento movetur et circumfertur.
Nunc autem necesse est nos stabiles esse et non fluctuare.
Et quia ventus est prava doctrina, de qua merito dicitur Prov. XXV, 23: ventus Aquilo dissipat pluvias. Matth.
VII, 25: descendit pluvia, venerunt flumina, flaverunt venti, et irruerunt in domum illam, et cecidit, et fuit ruina
eius magna ideo dicit et non circumferamur omni vento doctrinae, etc.; quasi dicat: nulla doctrina perversa
perflante ad commotionem cordis et ruinam spiritualis aedificii debemus moveri, quia non est bona doctrina;
quod patet ex tribus. Primo ex eius principio, quod est in nequitia hominum; ideo non est bona doctrina, sed falsa
et nequam, quam dogmatizat aliquis ad perditionem animarum, ut obtineat principatum, sicut doctrina Arrii
nequissimi, qui crepuit medius, ut de ipso possit exponi illud Eccli. XXXI, 29: testimonium nequitiae eius verum
est. Item, talis doctrina perversa est quod patet.
Secundo, ex eius processu, qui est astutia, quia cum dolo, id est unum intendit et aliud simulat; propter quod
apostolus dicit II Cor. XI, 3: timeo ne sicut serpens evam seduxit astutia sua: ita ut corrumpantur sensus vestri et
excidant a simplicitate, quae est in Christo Iesu.
Tertio patet hoc idem ex effectu, quia effectus talis doctrinae est ad circumventionem erroris, non ad denarios vel
alia temporalia acquirenda, sed ad seminandos errores seducunt et circumveniunt tales doctores; de quibus
dicitur II Tim. III, 13: mali homines et seductores proficient in peius errantes, et in errorem alios mittentes.
39

