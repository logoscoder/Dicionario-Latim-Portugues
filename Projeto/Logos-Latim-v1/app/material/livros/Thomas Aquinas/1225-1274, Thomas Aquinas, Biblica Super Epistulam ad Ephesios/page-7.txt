Causam quodam modo tangit, cum dicit secundum beneplacitum. Licet autem quidquid Deo placet, bonum sit,
hoc tamen beneplacitum Dei anthonomastice bonum dicitur, quia per ipsum ad perfectam fruitionem bonitatis
perducimur. Ps. Cxlvi, 11: beneplacitum est Domino super timentes eum, etc..
Rom. XII, 2: ut probetis quae sit voluntas Dei bona, et beneplacens, et perfecta.
Congruitas temporis fuit in dispensatione plenitudinis, de qua dicitur gal. IV, 4: at ubi venit plenitudo temporis,
misit Deus filium suum factum ex muliere.
Unde apostolus hic excludit quaestionem frivolam, quam gentiles quaerere consueverunt.
Ut enim dicitur iob XXIV, 1, ab omnipotente non sunt abscondita tempora, unde sicut omnia ordinat et
dispensat, ita et tempora, dispensando et accommodando ea effectibus quos producit secundum congruentiam
eorum. Sicut autem aliis effectibus ab eo productis tempora ordinata sunt, ita et certum tempus praeordinavit ab
aeterno mysterio incarnationis. Quod quidem tempus, secundum Glossam, existens fuit postquam homo
convictus fuit de sua insipientia ante legem scriptam, dum scilicet creaturas colebat ut creatorem, ut dicitur Rom.
I, 22: dicentes se esse sapientes, stulti facti sunt; et de impotentia per legem scriptam, quam implere non poterat.
Ut sic homines adventum Christi, de sua sapientia et virtute non praesumentes, non contemnerent, sed, quasi
infirmi et quodammodo ignari, Christum avidius affectarent.
Et effectus huius sacramenti est instaurare omnia. Nam inquantum facta sunt propter hominem, omnia instaurari
dicuntur.
Amos IX, 11: suscitabo tabernaculum David quod cecidit, et reaedificabo aperturas murorum eius, et ea quae
corruerant, instaurabo.
Omnia, inquam, quae in caelis, id est Angelos: non quod pro Angelis mortuus sit Christus, sed quia redimendo
hominem, reintegratur ruina Angelorum. Ps. Cix, 6: implevit ruinas, etc.. Ubi cavendus est error Origenis, ne per
hoc credamus Angelos damnatos redimendos esse per Christum, ut ipse finxit.
Et quae in terris, inquantum caelestia terrenis pacificat. Col. I, 20: pacificans per sanguinem crucis eius, sive
quae in terris, sive quae in caelis sunt; quod est intelligendum quantum ad sufficientiam, etsi omnia non
restaurentur quantum ad efficaciam.
|#4 Lectio 4
Supra posuit apostolus abundantiam gratiae, quam ipse et alii apostoli a Christo receperunt. Ne autem crederet
aliquis eos propriis meritis eam recepisse, ideo consequenter ostendit, quod gratis eam receperunt, vocati a Deo
non propriis meritis.
Dividitur autem pars ista in tres: quia primo proponit gratuitam vocationem; secundo voluntariam Dei
praedestinationem, ibi praedestinati secundum propositum eius, etc.; tertio utriusque finem, ibi ut simus in
laudem gloriae eius, etc..
Dicit ergo: dixi quod huiusmodi gratia superabundavit in nobis, et quod in Christo omnia restaurata sunt. In quo
etiam, id est per quem Christum, nos sorte sumus vocati, id est non nostris meritis, sed divina electione. Col. I,
12: gratias agentes Deo et patri, qui dignos nos fecit in partem sortis sanctorum, in lumine, etc.. Ps. XXX, 16: in
manibus tuis sortes meae.
Ad huius autem intellectum sciendum est quod multa fiunt inter homines, quae fortuita videntur et contingentia;
quae tamen sunt secundum divinam providentiam ordinata.
Sors nihil aliud est, quam exquisitio providentiae divinae de aliquo contingenti et humano. Unde Augustinus
super illud Ps. XXX, 16: in manibus tuis sortes meae, dicit quod sors non est aliquod malum, sed in rebus dubiis
divinam exquirens voluntatem.
Est autem in sortibus triplex peccatum vitandum.
Primo quidem superstitionis; nam omnis vana et illicita religio superstitio est.
Tunc ergo in sortibus incurritur peccatum illicitae superstitionis, quando in eis initur aliquod pactum cum
Daemonibus. Unde dicitur Ez. XXI, 21: stetit rex Babylonis in bivio in capite duarum viarum divinationem
quaerens, commiscens sagittas. Interrogavit idola, exta consuluit. Commiscere enim sagittas, ad sortilegium
pertinet et interrogare idola ad superstitionem.
Et ibi sortilegium damnatur inter peccata ad superstitionem pertinentia.
Secundo vitandum est peccatum tentationis Dei; nam quamdiu per se homo aliquid potest facere et scire quid
debeat facere, si tunc a Deo sorte, vel aliquo alio loco tali exploret quid facere debeat, Deum tentat. Quando
autem necessitas imminet, neque ipse per seipsum iuvari potest, tunc licite a Deo inquirit quid facere debeat. II
par. XX, 12: cum ignoremus quid agere debeamus, hoc solum habemus residui, ut oculos nostros dirigamus ad
te.
Tertio vitandum est peccatum vanitatis, quod fit si de inutilibus et impertinentibus ad nos inquiramus, ut puta de
futuris contingentibus.
Unde dicitur Act. I, 7: non est vestrum nosse tempora, vel momenta, quae pater posuit in sua potestate.
Potest ergo secundum hoc triplex sors accipi, scilicet quaedam divisoria, quaedam consultoria et quaedam
divinatoria.

7

