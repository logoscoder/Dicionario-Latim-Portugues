Supra II, 21: in quo omnis aedificatio constructa crescit in templum sanctum in Domino, in quo et vos
coaedificamini, etc.. Unde I Cor. III, 9: Dei aedificatio estis. Et haec omnia fiunt in charitate, quia, ut dicitur I
Cor. VIII, 1: charitas aedificat.
Vel in charitate facit Deus haec omnia, id est ex mera dilectione. Ier. XXXIII, 3: in charitate perpetua dilexi te,
ideo attraxi te miserans.
Rursusque: aedificabo, et aedificaberis. Hoc est ergo quod dicit in aedificationem sui in charitate.
|#6 Lectio 6
Supra monuit apostolus ephesios ut manerent in ecclesiastica unitate, describendo modum eius et formam, in hac
parte docet eos viam per quam possint manere in ecclesiastica unitate.
Et circa hoc duo facit.
Primo proponit praecepta, per quae possunt manere in ecclesiastica unitate; secundo ostendit potestatem hanc ad
implenda praecepta in fine epistolae, ibi de caetero, fratres, confortamini, etc..
Prima in duas.
Primo proponit praecepta ad omnes; secundo pertinentia ad singulos gradus ecclesiae, ibi mulieres viris suis
subditae sint, etc..
Prima in duas.
Primo ponit quaedam praecepta generalia ad quae reducuntur omnia alia; secundo ponit specialia, ibi propter
quod deponentes mendacium, etc..
Prima iterum in duas, quia cum intentio apostoli sit eos revocare a vetere consuetudine ad novam Christi
doctrinam, primo ostendit doctrinam Christi esse contrariam antiquae perversitati gentilitatis; secundo inducit
eos, ut eam deponant et eam, quae Christi est assumant, ibi deponite vos secundum pristinam, etc..
Prima in duas, quia primo describit conversationem gentilium; secundo ostendit, quod ei contrariatur doctrina
Christi, ibi vos autem non ita, etc..
Prima in tres.
Primo hortatur eos, ut declinent conversationem gentilium; secundo describit eam quantum ad interiorem
animum, ibi tenebris obscuratum, etc.; tertio quantum ad exteriorem modum, ibi qui desperantes, etc..
Dicit ergo: ad hoc quod possitis implere ea, quae dicta sunt, dico, id est non obsecro, ut prius, sed dico, et
testificor, hoc quod dixi. Gal. V, 3: testificor autem omni homini rursum circumcidenti se, quoniam debitor est
universae legis faciendae.
II Tim. IV, 1: testificor coram Deo et Christo Iesu, etc..
Et quid? ut iam, scilicet tempore fidei et conversionis ad Christum, quia iam vos mundi estis, Io. XIII, 10, non
ambuletis, id est vivatis. Gal. V, 25: si spiritu vivimus, spiritu et ambulemus, etc.. Et hoc sicut et gentes
ambulant. I Cor. XII, 2: scitis, quoniam cum gentes essetis, ad simulacra muta prout ducebamini euntes, etc..
Non sic igitur ambuletis.
Prov. I, 15: fili mi, ne ambules cum eis, prohibe pedem tuum a semitis eorum, etc..
Consequenter cum dicit in vanitate sensus sui, reddit causam huius prohibitionis.
Ubi notandum est, quod cum ambulare spiritualiter sit proficere, secundum illud is. XXVI, 7: rectus callis iusti
ad ambulandum, etc. Gen. XVII, 1: ambula coram me, et esto perfectus, dicitur Abrahae, ad hoc ergo ut homo
iuste ambulet, id est spiritualiter proficiat, oportet tria, quae in ipso sunt, regulari et ordinari.
In homine enim est ratio iudicans de particularibus agendis; item, intellectus universalium principiorum, qui est
synderesis; tertio, lex divina seu Deus. Quandocumque ergo aliquis secundum ista tria sibi invicem ordinata
dirigitur, ita quod actio ordinetur secundum iudicium rationis, et haec, scilicet ratio, iudicet secundum
intellectum rectum, vel synderesim, et haec, scilicet synderesis, ordinetur secundum legem divinam, tunc actio
est bona et meritoria.
Sed vita gentilium non est talis, imo deficit in praedictis tribus; quia, primo, deficit a ratione iudicante, quia
ambulant in vanitate sensus sui. Sensus autem est vis apprehensiva, per quam iudicamus singularia. Unde aliquis
homo rectus dicitur quando bene iudicat de agendis.
Sed sensus iste quandoque est rectus, quandoque est vanus. Rectus dicitur, quando debita regula regitur, qua
venit ad debitum finem; vanus autem quando, indebita regula ductus, non venit ad debitum finem. Sap. XIII, 1:
vani sunt omnes homines in quibus non subest scientia Dei, etc.. Rom. I, 21: evanuerunt in cogitationibus suis,
etc.. Ier. II, 5: ambulaverunt post vanitates suas, et vani facti sunt.
Quare? quia certe ratio istorum in agendis non dirigebatur ab intellectu illuminato, sed erroneo. Et hoc est quod
ait tenebris obscuratum habentes intellectum.
Rom. I, 21: obscuratum est insipiens cor eorum.
Ps. Lxxxi, 5: nescierunt, neque intellexerunt, in tenebris ambulant.
Et ratio est, quia tales non sunt participes divini luminis, seu legis divinae illuminantis et regulantis; propter quod
subdit alienati a vita Dei, id est a Deo, qui est vita animae.
Io. XIV, 6: ego sum via, veritas, et vita.
Vel, a vita Dei, id est a charitate et gratia spirituali, qua anima vivit formaliter.
41

