Sed contra. Multi devoti parentibus cito moriuntur.
Et ideo sciendum quod haec temporalia non sunt bona absolute, nisi inquantum ordinata ad spiritualia, et ideo
intantum homini bona, inquantum per ea iuvatur ad spiritualia.
Unde fortuna non est dicenda bona, si est impediens a virtute. Et ideo longitudo vitae intantum est bona,
inquantum ad servitia Dei est ordinata. Et ideo quandoque subtrahitur ne impediat. Sap. IV, 11: raptus est, ne
malitia mutaret intellectum eius.
Vel potest referri ad sensum spiritualem, ut sis longaevus in terra viventium. Ps. Cxlii, 10 s.: spiritus tuus bonus
deducet me in terram rectam; propter nomen tuum, Domine, vivificabis me.
Consequenter instructis filiis, instruuntur parentes. Circa quod duo facit: primo ponit unum prohibitivum;
secundo aliud inductivum, ibi sed educate eos, etc..
Dicit ergo: et vos, patres, nolite provocare filios vestros ad iracundiam, non quod in omnibus assentiatis voluntati
eorum.
Ubi notandum est quod alius est principatus patris ad filium, et Domini ad servum, quia Dominus utitur servo
suo ad utilitatem propriam, sed pater utitur filio ad utilitatem filii. Et ideo est necesse quod patres instruant filios
propter utilitatem suam, non tamen minis arcendo aut subiiciendo. Et ideo dicitur Col. III, 21: patres, nolite ad
indignationem provocare filios vestros, ut scilicet non pusillo animo fiant, quia talis provocatio non animat ad
bonum.
Quomodo ergo? subdit sed educate illos in disciplina, scilicet verberum, et correctione, scilicet verborum, id est
corripite eos et educate, ut serviant Domino. Vel: in disciplina, eos ad bonum inducendo, et correctione a malis
retrahendo.
|#2 Lectio 2
Instructis duabus connexionibus, scilicet viri et mulieris, patris et filii, hic instruit connexionem servi ad
Dominum.
Et circa hoc facit duo.
Primo instruit servum; secundo Dominum, ibi et vos, Domini, etc..
Iterum prima in tres.
Primo enim ponit monitionem; secundo exponit, ibi non ad oculum servientes, etc.; tertio ostendit retributionem,
ibi scientes quoniam unusquisque, etc..
Iterum prima in tres. Quia primo monet ad obedientiam; secundo ad reverentiam; tertio ad cordis simplicitatem.
Secunda, ibi cum omni timore, etc.. Tertia, ibi in simplicitate, etc..
Monet enim eos ad obedientiam ex imperio Domini. Unde dicit servi, obedite dominis carnalibus.
Monet eos ad reverentiam, dicens cum timore, interius. Mal. I, 6: si ego Dominus, ubi est timor meus? et
tremore, exterius. Ps. II, 11: servite Domino in timore, etc..
Et in simplicitate cordis. Sap. I, 1: in simplicitate cordis quaerite illum. Lc. XII, 42: fidelis servus, etc.. Iob I, 8:
numquid considerasti servum meum iob, etc., et, Paulo post: vir simplex, etc..
Sic enim serviendum est Christo. Unde dicit sicut Christo. Sap. I, 1: in simplicitate cordis quaerite illum. I par.
XXIX, 17: Domine Deus, in simplicitate cordis mei laetus obtuli universa. Dicit etiam sicut Christo, quia a
Domino Christo est quod Dominus aliquid possit. Rom. XIII, 2: qui potestati resistit, Dei ordinationi resistit. Et
ideo serviendum est eis sicut Christo, in his quae non sunt contra fidem, nec contra ipsum.
Exponit autem in simplicitate, et primo removet quod simplicitati contrariatur; secundo docet modum
convenientem, ibi facientes voluntatem Dei, etc..
Contrarium autem simplicitatis est, quod servus habeat respectum ad oculum et non ad complacentiam Domini.
Talis enim servus non habet simplicitatem et rectam intentionem.
Et ideo hoc prohibet, dicens non ad oculum servientes, scilicet Domino propter lucrum temporale tantum, quasi
hominibus placentes, id est complacere volentes.
Gal. I, 10: si adhuc hominibus placerem, Christi servus non essem. Sed ut servi Christi. Col. III, 24: Domino
Christo servite.
Et quomodo? facientes voluntatem Dei, scilicet implendo mandata eius opere. Ps. Cii, 20: facientes verbum
illius, sicut Christus Io. VI, 38, descendi de caelo, non ut facerem voluntatem meam, sed voluntatem eius, qui
misit me. Haec est enim voluntas eius qui misit me, scilicet ut obediam hominibus propter Deum. Et ideo dicit
sicut servi Christi, et sicut servientes Domino, non hominibus, scilicet non propter se, sed propter Dominum.
Quomodo? ex animo. Col. III, 23: quodcumque facitis, ex animo operamini, sicut Domino, et non hominibus.
Item, idem subiungit hic dicens sicut Domino et non hominibus. Cum bona voluntate, id est recta intentione. Col.
IV, 12: stetis perfecti et pleni in omni voluntate Dei.
Deinde subiungit remunerationem, dicens scientes. I Io. V, 13: scripsi vobis ut sciatis, etc.. Quoniam
unusquisque,... Sive servus sive liber. Sine personarum acceptione.
Non enim est personarum acceptio apud Deum. Gal. III, 28: non est servus neque liber, non est masculus neque
foemina, omnes enim vos unum estis in Christo Iesu. Act. X, 34 s.: in veritate comperi quoniam non est
personarum acceptor Deus, sed in omni gente, qui timet Deum et operatur iustitiam, etc..
57

