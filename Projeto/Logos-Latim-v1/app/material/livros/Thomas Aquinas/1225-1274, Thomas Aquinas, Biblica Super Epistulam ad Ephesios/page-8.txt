Divisoria est cum aliqui dividentes haereditatem et concordare non valentes, mittunt sortes, puta annulum, vel
chartam, vel aliquid tale ostendendo, dicentes: ille cuicumque evenerit, habebit partem istam in haereditate.
Et huiusmodi sortes possunt mitti licite.
Prov. XVIII, 18: contradictiones comprimit sors: et inter potentes quoque diiudicat, id est inter volentes dividere.
Consultoria autem fit, quando quis dubitans quid facere debeat, consulit Deum, mittens sortes. Ionae I, 7 dicitur,
quod quando supervenit tempestas illa in mari, consuluerunt Deum, sortem mittentes, ut scirent cuius peccato
tempestas illa venisset. Et hic modus licitus est, maxime in necessitatibus et in electionibus potestatum
saecularium.
Unde faciunt rotulos de cera, in quorum quibusdam ponunt aliquas chartas, et in quibusdam non, quos bussulos
vocant, ut illi quibus veniunt bussuli cum chartis, habeant voces in electione. Sed hoc, ante adventum spiritus
sancti, apostoli fecerunt etiam in electione spirituali, Act. I, 26, quando sors cecidit super mathiam; sed hoc post
adventum spiritus sancti amplius non licet in praedictis electionibus, quia hoc faciendo iniuriaretur spiritui
sancto. Credendum est enim, quod spiritus sanctus providet ecclesiae suae de bonis pastoribus. Unde post
adventum spiritus sancti quando apostoli elegerunt septem diaconos, non miserunt sortes; et ideo in nulla
electione ecclesiastica hoc modo licet.
Divinatoria autem sors est inquisitio de futuris soli divinae cognitioni reservatis. Et haec semper habet vanitatem
admixtam, nec potest sine vitio curiositatis fieri.
Quia ergo sors nihil aliud est quam inquisitio rerum quae ex divina voluntate fiunt, gratia autem eius ex sola
divina voluntate dependet, inde est, quod gratia divinae electionis dicitur sors, quia Deus per modum sortis
secundum occultam providentiam, non ex alicuius meritis, per gratiam internam vocat.
Deinde cum dicit praedestinati, etc., ponit voluntariam Dei praedestinationem, de qua dicitur Rom. VIII, 30:
quos praedestinavit, hos et vocavit. Cuius quidem praedestinationis ratio non sunt merita nostra, sed mera Dei
voluntas, propter quod subdit secundum propositum eius. Rom. VIII, 28: scimus quoniam diligentibus Deum
omnia cooperantur in bonum, his qui secundum propositum vocati sunt sancti.
Quod autem secundum propositum praedestinaverit, probat, quia non solum hoc, sed etiam omnia alia, quae
Deus facit, operatur secundum consilium voluntatis suae. Ps. Cxxxiv, 6: omnia quaecumque voluit Dominus
fecit. Is. XLVI, 10: consilium meum stabit, et omnis voluntas mea fiet.
Non autem dicit secundum voluntatem, ne credas quod sit irrationabilis, sed secundum consilium voluntatis
suae, id est secundum voluntatem suam quae est ex ratione, non secundum quod ratio importat discursum, sed
secundum quod designat certam et deliberatam voluntatem.
Ultimo autem tangit finem utriusque, scilicet praedestinationis et vocationis, scilicet laudem Dei. Unde dicit ut
simus in laudem gloriae eius nos, qui ante speravimus in Christo, et per nos, qui credimus in Christo, laudetur
gloria Dei. Is. LV, 12: montes et colles cantabunt coram Deo laudem.
Laus autem gloriae Dei, ut dicit Ambrosius, est cum multi acquiruntur ad fidem, sicut gloria medici est cum
multos acquirit et curat. Eccli. II, 9: qui timetis Dominum, sperate in illum, et in oblectatione veniet vobis
misericordia.
|#5 Lectio 5
Postquam enarravit apostolus beneficia collata communiter omnibus fidelibus, exhibita specialiter apostolis, hic
consequenter enumerat beneficia ipsis ephesiis collata.
Dividitur autem pars ista in duas, quia primo proponit beneficia eis exhibita; secundo insinuat affectum suum ex
ipsis beneficiis excitatum, ibi propterea et ego audiens, etc..
Prima iterum in tres dividitur, secundum tria beneficia eis exhibita; quia primo proponit beneficium
praedicationis; secundo beneficium conversionis ad fidem, ibi in quo et credentes signati estis; tertio beneficium
iustificationis, ibi signati estis, etc..
Dicit ergo quantum ad primum in quo, scilicet Christo, et vos cum audivissetis, id est cuius beneficio et virtute
audivistis, verbum veritatis, id est verbum praedicationis, in quantum ipse Christus ad vos praedicatores misit.
Rom. X, 14: quomodo audient sine praedicante? quomodo vero praedicabunt, nisi mittantur? item infra eodem:
ergo fides ex auditu, auditus autem per verbum Dei. Eius ergo beneficio audiunt, qui praedicatores eis mittit. Lc.
XI, 28: beati qui audiunt verbum Dei, et custodiunt illud.
Hoc verbum praedicationis tripliciter commendat apostolus. Primo a veritate cum dicit verbum veritatis quippe
quia accipit originem a Christo, de quo dicitur io. XVII, 17: sermo tuus veritas est; Iac. I, 18: voluntarie genuit
nos verbo veritatis suae.
Secundo quia est Annuntiatio bona. Unde dicit evangelium, quod quidem annuntiat summum bonum et vitam
aeternam; et anthonomastice verbum fidei, evangelium dicitur, quasi Annuntiatio summi boni. Is. LII, 7: quam
pulchri pedes annuntiantis et praedicantis pacem, annuntiantis bonum, praedicantis salutem, eodem 41, super
montem excelsum ascende tu qui evangelizas sion. Et hoc est quantum ad futura bona.
Tertio describitur et commendatur quantum ad bona praesentia, quia salvat. Unde dicit salutis vestrae, id est
quod creditum dat salutem. Rom. I, 16: non enim erubesco evangelium: virtus enim Dei est in salutem omni

8

