Unum quidem ipsa facultas exequendi, aliud ipsa operatio, sive actualitas. Facultatem autem dat Deus
infundendo virtutem et gratiam, per quas efficitur homo potens et aptus ad operandum; sed ipsam operationem
confert inquantum operatur in nobis interius movendo et instigando ad bonum.
Et ideo hoc accipiens apostolus a Deo, dicit quantum ad primum: dico quod factus sum minister, sed certe non
meis meritis, nec virtute propria, sed secundum donum gratiae Dei quae data est mihi, quia scilicet idoneus
efficior ad executionem divinorum mysteriorum, qui fui prius persecutor. I Cor. XV. 10: plus omnibus laboravi,
non ego, sed gratia Dei mecum.
Quantum ad secundum dicit secundum operationem, quam Deus efficit, inquantum virtus eius operatur in nobis
et velle et perficere pro bona voluntate.
Potest autem hoc aliter exponi secundum Glossam, ut quod dictum est modo referatur ad praecedentia, scilicet
dicatur quod esse gentes cohaeredes et concorporales, et comparticipes promissionis eius, scilicet Dei patris, hoc
quidem donum dedit Deus gentibus in Christo, id est per Christum, et hoc secundum operationem virtutis eius, id
est per hoc quod potenter operatus est, suscitando Christum a morte.
Consequenter cum dicit mihi enim sanctorum minimo, etc., ostendit officium commissum, cuius quidem
commissionis gratia commendatur ex tribus.
Primo quidem ex personae suae conditione; secundo ex commissorum magnitudine, ibi evangelizare
investigabiles, etc.; tertio ex fructus utilitate, ibi ut innotescat, etc..
Commendat igitur officium sibi commissum ex personae conditione. Si enim rex aliquis, aliquod quidem
magnum officium alicui magno principi et excellenti committeret, non multum ei magnam gratiam faceret,
quantum ad hunc magnum, si poneret in magno officio; sed si magnum et arduissimum officium alicui parvo
committat, multum eum magnificat, et magnam gratiam facit ei, et tanto magis quanto officii excellentia excedit
ipsum. Secundum ergo hunc modum Paulus gratiam sibi commissi officii commendat, dicens mihi enim omnium
sanctorum minimo data est gratia haec.
Et vocat se minimum, non ex potestate sibi commissa, sed ex consideratione status praeteriti.
I Cor. XV, 9: ego sum minimus apostolorum, qui non sum dignus vocari apostolus, quoniam persecutus sum
ecclesiam Dei. Is. LX, 22: minimus erit in mille, et parvulus in gentem fortissimam.
Et hoc in gentibus, id est inter gentes, Gal. II, 8-9: qui enim operatus est Petro in apostolatum circumcisionis,
operatus est et mihi inter gentes. Et cum cognovissent gratiam Dei, quae data est mihi inter gentes, etc..
Secundo commendatur huiusmodi commissionis gratia ex officii magnitudine, quod est revelare et manifestare
secreta Dei, quae sunt magna et occulta, puta, de magnitudine Christi et de salute fidelium facta per eum. De his
autem duobus est totum evangelium.
Quantum ad primum dicit evangelizare, etc., quasi dicat: haec gratia data est mihi ut annuntiem bonum. I Cor. I,
17: non misit me Christus baptizare, sed evangelizare.
Et ibidem IX, 16: vae enim mihi si non evangelizavero.
Et bonum hoc, scilicet investigabiles Christi divitias, quae sunt verae divitiae. Supra II, 4: Deus autem qui dives
est in misericordia, etc.. Rom. II, 4: an divitias bonitatis eius, et patientiae, et longanimitatis contemnis? etc..
Rom. X, 12: dives in omnes qui invocant illum. Quasi dicat: divitiae istae vere investigabiles sunt, quia tanta est
misericordia eius, quod intelligi vel investigari non possit. Is. XXXIII, 6: divitiae salutis sapientia, et scientia,
timor Domini ipse thesaurus eius, scilicet Christi, quia in Christo abundantissime fuit timor Domini. Is. XI, 3:
replebit eum spiritus timoris Domini.
In Christo enim sunt omnes thesauri sapientiae et scientiae absconditi Col. II, 3, et haec sunt investigabiles, quia
perfecte sapientia et scientia Christi investigari non possunt.
Iob XI, 7: reperies forsan vestigia Dei, et usque ad perfecte omnipotentem? quasi dicat: non. Nam per creaturas,
in quibus relucet vestigium creatoris, perveniri non potest ad perfectam eius cognitionem. Huiusmodi autem
divitias stupens admiratur apostolus, dicens, Rom. XI, 33, o altitudo divitiarum sapientiae et scientiae Dei, quam,
etc..
Eccli. I, 3: sapientiam Dei praecedentem omnia quis investigabit? quantum ad secundum, id est ad
manifestandam salutem fidelibus ex Christo provenientem, dicit et illuminare omnes, non solum Iudaeos, sed
etiam gentiles per praedicationem et miracula. Eccli. XXIV, 45: illuminabo omnes sperantes in Domino. Act. IX,
15: vas electionis est, etc.. Matth. V, 14: vos estis lux mundi.
Illuminare, inquam, quantum in me est omnes, scilicet credere volentes. I Tim. II, 4: qui omnes homines vult
salvos fieri, et ad agnitionem veritatis venire. Ad hoc scilicet ut intelligant quae sit dispensatio sacramenti, quia
nihil valent ista nisi dispensentur; quasi dicat: de hoc illuminabo, scilicet quam mirabilis et ex quanta dilectione
sit facta adimpletio arcanae redemptionis. Huiusmodi autem divitiae investigabiles, per Christum vobis
dispensatae sunt.
Sed quia dici posset: istud quod dicis, etsi sit magnum, omnes tamen hoc sciunt; ideo ad hoc respondet apostolus
dicens, quod non, quia absconditi a saeculis.
Ubi sciendum est quod omnia quae sunt in effectu, latent virtute in suis causis, sicut in virtute solis continentur
omnia quae sunt in generabilibus et corruptibilibus. Sed tamen ibi quaedam sunt abscondita, quaedam manifesta.

27

