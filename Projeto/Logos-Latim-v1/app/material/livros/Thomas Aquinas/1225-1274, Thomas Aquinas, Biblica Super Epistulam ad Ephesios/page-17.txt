Dicit ergo quantum ad primum, ut legatur littera suspensive, Deus autem, qui dives est, etc., cum essemus mortui
peccatis, convivificavit nos in Christo, id est simul vivere fecit cum Christo. Os. VI, 3: vivificabit nos post duos
dies, etc.. Convivificavit, inquam, hic scilicet per viam iustitiae. Ps. Lxv, 9: qui posuit animam meam ad vitam.
Et hoc in Christo, id est per gratiam Christi, cuius, scilicet Christi, gratia estis salvati.
Rom. VIII, 24: spe enim salvi sumus.
Quantum vero ad secundum dicit et conresuscitavit nos cum Christo, quantum ad animam in re, et spe quantum
ad corpus.
Rom. VIII, 11: qui suscitavit ipsum a mortuis, vivificabit et mortalia corpora nostra, etc..
Quantum vero ad tertium dicit et consedere fecit in caelestibus in Christo Iesu, scilicet nunc per spem, et tandem
in futuro in re, quia, ut dicitur Io. XII, 26: ubi ego sum, illic et minister meus erit, etc.. Item Apoc. III, 21: qui
vicerit, dabo ei sedere mecum in throno meo, sicut et ego vici, et sedi cum patre meo in throno eius.
Utitur autem in his apostolus praeterito pro futuro, enuntians tamquam iam factum quod futurum est, pro
certitudine spei. Sic ergo convivificavit quantum ad animam, tandem resuscitavit quantum ad corpus, consedere
fecit quantum ad utrumque.
Consequenter cum dicit ut ostenderet, etc., ostendit causam finalem collati beneficii. Quod quidem potest
dupliciter legi, quia saecula supervenientia vel possunt accipi in vita ista, vel in vita futura.
Si enim accipiantur in vita ista, tunc saeculum est quaedam mensura temporis et periodus unius generationis, ut
dicatur sic: dico quod nos, qui sumus primitiae dormientium, convivificavit in Christo, et hoc ut ostenderet in
saeculis supervenientibus, id est his qui futuri sunt post nos, abundantes divitias gratiae suae, et hoc non meritis
nostris, sed bonitate sua, quae est scilicet super nos in Christo Iesu, id est per Christum Iesum. I Tim. I, 15 s.:
Iesus Christus venit in hunc mundum peccatores salvos facere, quorum primus ego sum. Sed ideo misericordiam
consecutus sum, ut in me ostenderet Christus omnem patientiam ad informationem illorum qui credituri sunt illi
in vitam aeternam.
Sic ergo Deus largitus est sanctis primitivis abundantia dona gratiae, ut posteri facilius convertantur ad Christum.
Vel potest aliter accipi saeculum, scilicet in alia vita, de quibus dicitur eccli. XXIV, 14: et usque ad futurum
saeculum non desinam. Sed licet ibi sit unum saeculum, quia ibi est aeternitas, dicit tamen in saeculis
supervenientibus, propter multitudinem sanctorum participantium aeternitatem: ut dicantur ibi tot saecula, quot
sunt aeternitates participatae. De his saeculis dicitur in Ps. Cxliv, 13: regnum tuum regnum omnium saeculorum.
Dicit ergo secundum hunc sensum: dico quod vivificavit nos in spe, scilicet per Christum, vel in gratia, ut
ostenderet in saeculis supervenientibus, id est in alia vita compleret, abundantes divitias gratiae suae, id est
abundantem gratiam, quam etiam in hoc mundo, dum multa dimittit peccata et maxima dona concedit, dicit: quae
quidem superabundat in vita alia, quia ibi indeficienter habetur. Io. X, 10: ego veni ut vitam, scilicet gratiae,
habeant in hoc mundo, et abundantius habeant, scilicet gloriae in patria.
Et hoc in bonitate sua. Ps. Lxxii, 1: quam bonus Israel Deus. Thren. III, 25: bonus est Dominus sperantibus in
eum, animae quaerenti illum.
Et hoc supra nos, id est supra nostrum desiderium, supra nostrum intellectum, et supra capacitatem nostram. Is.
Lxiv, 4: oculus nos vidit, Deus, absque te, quae praeparasti expectantibus te.
Et hoc in Christo Iesu, id est, per Christum Iesum, quia sicut gratia nobis confertur per Christum, ita et gloria
consummata. Ps. Lxxxiii, 12: gratiam et gloriam dabit Dominus.
Per ipsum enim beatificamur, per quem iustificamur.
Dicit autem ut ostenderet, quia thesaurus gratiae in nobis est occultus, quia habemus ipsum in vasis fictilibus, ut
dicitur II Cor. IV, 7; et I Io. III, 1: videte qualem charitatem dedit nobis pater: ut filii Dei nominemur et simus. Et
parum post: nunc filii Dei sumus, et nondum apparuit, etc.. Sed ille thesaurus occultus, quia nondum apparuit, in
saeculis supervenientibus ostenditur, quia in patria omnia erunt nobis aperta, quae ad manifestam sanctorum
gloriam pertinent.
Rom. VIII, 18: non sunt condignae passiones huius temporis ad futuram gloriam, quae revelabitur in nobis.
|#3 Lectio 3
Supra commemorans apostolus beneficium Dei quo liberati sumus a peccato, interposuerat quod gratia Christi
eramus salvati, nunc autem illud probare intendit.
Circa quod duo facit.
Primo enim proponit intentionem suam; secundo manifestat propositum, ibi et hoc non ex vobis, etc..
Dicit ergo primo. Bene dixi cuius gratia estis salvati; et certe adhuc dico secure, enim, pro quia, estis salvati
gratia.
I Cor. XV, 10: gratia Dei sum id quod sum.
Rom. III, 24: iustificati gratis per gratiam ipsius.
Idem enim est salvari et iustificari. Salus enim importat liberationem a periculis; unde perfecta salus hominis erit
in vita aeterna, quando ab omnibus periculis immunis erit, sicut navis dicitur esse salvata, quando venit ad
portum. Is. LX, 18: occupabit salus muros tuos, et portas tuas laudatio.

17

