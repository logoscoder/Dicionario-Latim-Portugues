Sic ergo quantum ad praeeminentiam et quantum ad diffusionem Christus est caput Angelorum. Nam Christus
praeest Angelis, etiam secundum humanitatem. Hebr. I, 4: tanto melior Angelis effectus, quanto prae illis
differentius nomen haereditavit.
Item Christus, etiam secundum quod homo, Angelos illuminat et in eis influit, ut Dionysius probat ex verbis Is.
Lxiii, 1 scilicet: quis est iste, qui venit de edom, etc., dicens haec verba esse supremorum Angelorum.
Quod autem sequitur: ego qui loquor iustitiam, dicit esse verba Christi eis immediate respondentis. Ex quo datur
intelligi quod non solum inferiores, sed etiam superiores Angelos Christus illuminat.
Quantum autem ad naturae conformitatem, Christus non est caput Angelorum, quia non Angelos apprehendit,
sed semen Abrahae, ut dicitur Hebr. II, 16 sed est caput hominum tantum. Cant. IV, 9: vulnerasti cor meum,
soror mea, scilicet per naturam, et sponsa per gratiam.
Quantum ad habitudinem ecclesiae ad Christum, dicit quae est corpus eius, scilicet inquantum est ei subiecta, et
recipit ab eo influentiam, et habet naturam conformem cum Christo. I Cor. XII, 12: sicut enim corpus unum est
et habet multa membra, omnia autem membra corporis cum sint multa, unum tamen corpus sunt, ita et Christus;
etenim in uno spiritu omnes nos in unum corpus baptizati sumus.
Exponit autem quod dixit, quae est corpus ipsius, subdens et plenitudo eius, etc..
Quaerenti enim cur in corpore naturali sint tot membra, scilicet manus, pedes, os et huiusmodi, respondetur hoc
esse ideo ut deserviant diversis operibus animae, quorum ipsa potest esse causa, principium, et quae sunt virtute
in ipsa. Nam corpus est factum propter animam, et non e converso. Unde secundum hoc corpus naturale est
quaedam plenitudo animae. Nisi enim essent membra cum corpore completa, non posset anima suas operationes
plene exercere.
Similiter itaque est hoc de Christo et de ecclesia. Et quia ecclesia est instituta propter Christum, dicitur quod
ecclesia est plenitudo eius, scilicet Christi, id est, ut omnia, quae virtute sunt in Christo, quasi quodam modo in
membris ipsius ecclesiae impleantur, dum scilicet omnes sensus spirituales, et dona, et quidquid potest esse in
ecclesia, quae omnia superabundanter sunt in Christo, ab ipso deriventur in membra ecclesiae et perficiantur in
eis. Unde subdit qui omnia in omnibus adimpletur, scilicet dum hunc quidem, qui est membrum ecclesiae, facit
sapientem secundum perfectam sapientiam, quae est in ipso: illum vero iustum secundum perfectam iustitiam, et
sic de aliis.
|+2 Capitulus 2
|#1 Lectio 1
Supra enumeravit apostolus beneficia humano generi per Christum communiter exhibita, hic apostolus
commemorat eadem per comparationem ad eorum statum praeteritum. Status autem eorum praeteritus dupliciter
considerari potest. Primo quidem quantum ad statum culpae; secundo quantum ad statum gentilitatis eorum.
Apostolus ergo duo facit, quia primo commemorat beneficia quantum ad primum statum eis exhibita; secundo
commemorat ea per comparationem ad statum secundum, ibi propter quod memores estote, etc..
Prima iterum in duas, quia primo recitat apostolus statum culpae ipsorum; secundo beneficium gratiae
iustificationis, ibi Deus autem, qui dives est, etc..
Prima iterum in duas, quia primo commemorat statum culpae quantum ad gentiles; secundo quantum ad Iudaeos,
ibi in quibus et nos, etc..
Prima iterum in duas, quia primo praemittit beneficii generalitatem; secundo subdit huius necessitatem, ibi cum
essemus mortui, etc..
Dicit ergo: dico quod Deus magnifice operatur in fidelibus secundum operationem potentiae virtutis eius, quam
operatus est in Christo, et hoc quia suscitavit illum a mortuis; secundum hanc ergo operationem ad huius
operationis exemplum convivificavit nos, vita scilicet gratiae de morte peccati. Os. VI, 3: vivificabit nos post
duos dies, in die tertia suscitabit nos, etc. Col. III, 1: si consurrexistis cum Christo, quae sursum sunt quaerite,
etc..
Necessitatem vero huius beneficii ostendit, cum dicit cum essetis mortui, etc..
Ubi optime describit eorum culpam.
Primo quantum ad multitudinem, quia cum essetis mortui, scilicet morte spirituali, quae pessima est. Ps. XXXIII,
22: mors peccatorum pessima. Peccatum enim mors dicitur, quia per ipsum homo a Domino, qui est vita,
separatur. Io. XIV, 6: ego sum via, veritas, et vita.
Mortui, inquam, in delictis et peccatis vestris, ecce multitudo. In delictis quidem quantum ad omissa, Ps. XVIII,
13: delicta quis intelligit, etc., et peccatis quantum ad commissa. In quibus aliquando ambulastis, quod ideo dicit,
ut multitudinem peccatorum exaggeret. Nam aliqui si ad horam mortui sunt in peccatis et in delictis, cessant
tamen aliquando, et peccare desistunt; sed isti, de malo in peius procedentes et ambulantes, proficiebant.
Simile habetur Phil. III, 18: multi enim ambulant, quos saepe dicebam vobis, nunc autem et flens dico, etc.. Ier.
II, 5: ambulaverunt post vanitatem suam, et vani facti sunt.
Secundo describit eorum culpam quantum ad causam quae ponitur duplex.

14

