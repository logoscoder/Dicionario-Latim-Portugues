|+4 Capitulus 4
|#1 Lectio 1
Supra commemoravit apostolus divina beneficia, per quae unitas ecclesiae constituitur et conservatur, hic monet
eos apostolus ad permanendum in ecclesiae unitate.
Circa quod duo facit, quia primo monet eos ut in ipsa unitate perseverent; secundo instruit eos quomodo in ea
permaneant, ibi hoc ergo dico et testificor in Domino, etc..
Item prima in duas, quia primo monet eos ad servandam ecclesiasticam unitatem; secundo proponit ipsius
ecclesiasticae unitatis formam, ibi unus Dominus, una fides, etc..
Prima iterum in tres.
Primo praemittit quaedam inductiva ad servandam ecclesiasticam unitatem; secundo ponit monitionem, ibi cum
omni humilitate, etc.; tertio ostendit monitionis finem, ibi solliciti servare, etc..
Inducit autem ex tribus ad servandam ecclesiasticam unitatem. Primo ex charitatis affectu; secundo ex
commemoratione suorum vinculorum; tertio ex consideratione divinorum.
Charitatis autem affectum insinuat per obsecrationem. Unde dicit itaque, ex quo tot beneficia a Domino
recepistis, obsecro vos, cum tamen imperare possem, sed propter humilitatem non impero, magis autem obsecro.
Prov. XVIII, 23 dicitur: cum obsecrationibus loquitur pauper. Item propter charitatem, quae magis movet ad
opus, quam timor. Phil. I, 8: fiduciam multam habens in Christo imperandi tibi quod ad rem pertinet, propter
charitatem magis obsecro, etc..
Ex commemoratione vero suorum vinculorum inducit eos, dicens ego vinctus in Domino. Ex quibus inducit eos
ad servandam sic unitatem, propter tria. Primo quia amicus magis compatitur amico afflicto, et nititur in pluribus
facere voluntatem suam, ut vel sic eum consoletur. Eccli. XII, 8 s.: non agnoscetur in bonis amicus, et non
abscondetur in malis inimicus. In bonis viri, inimici illius in tristitia, et in malitia illius, amicus agnitus est.
Secundo quia apostolus ipse vincula patiebatur pro ipsorum utilitate, et ideo inducit eos ad memoriam, quasi
volens eos obligare.
II Cor. I, 6: sive autem tribulamur pro vestra exhortatione et salute, sive consolamur pro vestra consolatione, sive
exhortamur pro vestra exhortatione et salute; quae operatur tolerantiam earumdem passionum, quas et nos
patimur.
Tertio quia, ut supra dictum est cap. III in illa parte: quae est gloria vestra, huiusmodi erant eis ad magnam
gloriam, dum Deus pro eis amicos et electos suos exposuit tribulationibus pro ipsorum salute. Et ideo addit in
Domino, id est, propter Dominum.
Vel ideo dicit hoc, quia erat ad gloriam apostoli, quod non ut fur, aut homicida, sed ut christianus et propter
Dominum nostrum Iesum Christum vinculatus erat, iuxta illud Ezech. III, 25: ecce data sunt super te vincula, et
ligabunt te in eis, etc..
Ex consideratione vero divinorum beneficiorum inducit eos, dicens ut digne ambuletis vocatione qua vocati estis,
id est attendentes dignitatem ad quam vocati estis, ambuletis secundum quod ei convenit. Si enim quis vocatus
esset ad nobile regnum, indignum esset quod faceret opera rusticana.
Sic monet ephesios apostolus, quasi dicat: vocati estis ut sitis cives sanctorum et domestici Dei, ut dictum est
supra cap. II, 19, non est ergo dignum ut faciatis opera terrena, nec ut de mundanis curetis. Ideo dicit digne, etc..
Col. I, 10: ambuletis digne, Deo per omnia placentes. Phil. I, 27: digne evangelio Christi conversamini. Et quare?
quia vocavit vos de tenebris in admirabile lumen suum, I Petr. II, 9.
Consequenter cum dicit cum omni humilitate, etc., ponit modum suae monitionis, docens quomodo digne
poterunt ambulare.
Ponit ergo quatuor virtutes, et excludit quatuor vitia eis opposita. Primum autem vitium quod excludit est
superbia. Dum enim unus superbiens vult alii praeesse et alius similiter superbus non vult subesse, causatur
dissensio in societate et tollitur pax. Unde Prov. XIII, 10: inter superbos semper iurgia sunt. Ad quod
excludendum dicit cum omni humilitate, scilicet interiori et exteriori. Eccli. III, 20: quanto magnus es, humilia te
in omnibus, etc.. Phil. II, 3: in humilitate superiores invicem arbitrantes. Iac. IV, 6: Deus superbis resistit,
humilibus autem dat gratiam.
Secundum est ira. Iracundi enim sunt propinqui ad iniuriam inferendam verbis vel factis, ex quo turbationes
oriuntur. Prov. XV, 18: vir iracundus provocat rixas; qui patiens est, mitigat suscitatas. Ad hoc excludendum
dicit et in mansuetudine, quae mitigat rixas, et pacem conservat. Prov. III, 34: mansuetis dabit gratiam. Ps.
XXXVI, 11: mansueti autem haereditabunt terram. Eccli. III, 19: fili, in mansuetudine opera tua perfice, et super
gloriam hominum diligeris.
Tertium est impatientia. Quandoque enim aliquis humilis est et mansuetus in se, abstinens a molestiis inferendis,
non tamen patienter sustinet molestias sibi illatas, vel attentatas.
Ideo subdit cum patientia, scilicet adversorum. Iac. I, 4: patientia autem opus perfectum habet. Eccli. II, 4: in
humilitate tua patientiam habet. Hebr. X, 36: patientia vobis necessaria est, ut voluntatem Dei facientes, etc..

34

