Vos, inquam, qui aliquando eratis longe, id est elongati a Deo, non loco, sed merito, Ps. Cxviii, 155: longe a
peccatoribus salus, et a conversatione sanctorum et participatione testamentorum, ut dictum est, iam facti estis
prope, Deo scilicet et sanctis eius, et testamentis. Is. LX, 4: filii tui de longe venient, etc.. Mc. VIII, 3: quidam
enim ex eis, scilicet gentibus, de longe venerunt, scilicet de regione dissimilitudinis et statu gentilitatis.
Vos autem modo facti estis prope, scilicet in sanguine Christi, id est per sanguinem eius, quo vos Christus
attraxit. Io. XII, 32: ego si exaltatus fuero a terra, omnia traham ad meipsum. Et hoc propter nimiam charitatem,
quae potissime in morte crucis manifestatur.
Ier. XXXI, 3: in charitate perpetua dilexi te, ideo attraxi te miserans.
|#5 Lectio 5
Commemoratis beneficiis collatis ipsis ephesiis in generali per Christum, hic ea commemorat in speciali.
Circa quod duo facit.
Primo ostendit qualiter appropinquaverunt populo Iudaico; secundo qualiter propinquiores facti sunt Deo, ibi ut
reconciliet ambos, etc..
Prima iterum in tres, quia primo ostendit causam appropinquationis, secundo modum, tertio finem.
Secunda ibi et medium parietem, etc..
Tertia ibi ut duos, etc..
Causa autem appropinquationis est Christus, propter quod dicit ipse enim est pax nostra, etc.. Et est emphatica
locutio ad maiorem rei expressionem, quasi dicat: bene dico quod facti estis prope, sed hoc factum est per
Christum, quia ipse est pax nostra, id est causa pacis nostrae. Unde dicebat Io. XIV, 27: pacem meam do vobis.
Hic autem modus loquendi fieri consuevit, quando totum quod est in effectu dependet ex causa, sicut cum
dicimus de Deo quod ipse est salus nostra, quia quidquid salutis est in nobis causatur a Deo. Quia ergo quidquid
pacis est in nobis causatur a Christo, et per consequens quidquid appropinquationis, quia homo quando
pacificatus est cum alio, secure potest ambulare seu appropinquare ad ipsum, ideo dicit quod est pax nostra.
Nam in eius nativitate Angeli annuntiaverunt pacem. Lc. II, 14: gloria in altissimis Deo, et in terra pax, etc.. Ipso
etiam Christo in corpore existente, mundus maximam pacem habuit, qualem ante non habuerat. Ps. Lxxi, 7:
orietur in diebus eius iustitia, etc.. Ipse etiam resurgens pacem annuntiavit. Lc. Cap. Ult.: dixit eis: pax vobis.
Sequitur qui fecit utraque unum, quia scilicet Christus utrumque populum, videlicet Iudaeorum colentium Deum
verum et gentilium, ab huiusmodi Dei cultura alienatorum, coniunxit in unum. Io. X, 16: alias oves habeo quae
non sunt ex hoc ovili, etc., usque ibi: et fiet unum ovile et unus pastor. Ez. XXXVII, 22: rex unus erit omnibus
imperans, etc..
Modus autem appropinquationis ostenditur cum subdit et medium parietem, etc.. Hic autem modus est per
remotionem eius quod dividebat.
Debemus autem ad intellectum litterae imaginari unum magnum campum, et multos homines ibi congregatos, in
quo quidem per medium protendatur et elevetur unus paries dividens eos, ita quod non videatur populus unus,
sed duo. Quicumque ergo removeret parietem, coniungeret illorum hominum congregationem in turbam unam, et
efficeretur populus unus. Sic intelligendum est quod hic dicitur. Mundus enim iste est sicut ager, Matth. XIII, 38:
ager est mundus; hic autem ager, scilicet mundus, plenus est hominibus, Gen. I, 28: crescite, et multiplicamini, et
replete terram. In isto autem agro est paries, quia quidam sunt ex una parte, quidam ex alia; hic autem paries
potest dici lex vetus secundum carnales observantias, in qua Iudaei conclusi custodiebantur, ut dicitur gal. III,
23: sub lege custodiebamur conclusi in eam fidem, quae revelanda erat. Cant. II, 9: ipse stat post parietem
nostrum; quia videlicet Christus per veterem legem figurabatur.
Christus autem hunc parietem removit, et ita cum nullum remaneret interstitium, factus est populus unus
Iudaeorum et gentium.
Et hoc est quod dicit: dico quod fecit utraque unum, hoc modo scilicet solvens medium parietem.
Parietem dico maceriae, non muri.
Tunc enim est paries maceriae, quando lapides in eo non conglutinantur cemento, nec ad hoc erigitur, ut duret in
perpetuum, sed usque ad tempus praefinitum.
Vetus ergo lex est paries maceriae propter duo. Primo quia non conglutinabatur charitate, quae est quasi
cementum conglutinans singulos sibi invicem, et omnes simul Christo.
Infra IV, 3: solliciti servare unitatem spiritus in vinculo pacis. Vetus enim lex est lex timoris, inducens homines
per poenas et comminationes ad observantias mandatorum.
Et si qui, illo tempore legis, eam ex charitate observabant, iam pertinebant ad novum testamentum, ut dicit
Augustinus, quod est lex amoris. Rom. VIII, 15: non enim accepistis spiritum servitutis iterum in timore, etc..
Secundo, vetus lex est paries maceriae quia non fuit data ut perpetuo duraret, sed usque ad tempus praefinitum.
Gal. IV, 1 ss.: quanto tempore haeres parvulus est, nihil differt a servo, cum sit Dominus omnium, sed sub
tutoribus et actoribus est usque ad praefinitum tempus a patre: ita et nos cum essemus, etc..
Sed hic incidit quaestio quia dicit parietem maceriae solvens, contrarium dicitur Matth. V, 17: non veni solvere
legem, sed adimplere.
Respondeo. Dicendum est, quod in veteri lege erant praecepta moralia et caeremonialia.
20

