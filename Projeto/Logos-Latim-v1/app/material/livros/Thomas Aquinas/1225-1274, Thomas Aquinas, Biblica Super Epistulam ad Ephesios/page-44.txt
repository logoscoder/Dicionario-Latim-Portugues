|#8 Lectio 8
Supra posita generali monitione, ut novitatem induerent, hic apostolus ponit praecepta specialia.
Circa quod duo facit.
Primo inhibet eis peccata interiora corrumpentia spiritum; secundo peccata exteriora, quae corrumpunt carnem,
ibi fornicatio autem, etc..
Prima in duas.
Primo prohibet peccata, quae in deordinatione propria consistunt; secundo peccata, quae consistunt in
deordinatione alterius, ibi omnis sermo malus, etc..
Prima iterum in tres, quia primo prohibet peccatum corrumpens rationalem; secundo peccatum deordinans
irascibilem, ibi irascimini, et nolite peccare, etc.; tertio peccatum pertinens ad concupiscibilem, ibi qui furabatur,
etc..
Circa primum tria facit. Primo quia unum istorum prohibet; secundo inducit ad aliud; tertio rationem assignat.
Prohibet ergo illud primo quod ad veterem hominem pertinet, ita ut ista littera sit expositiva huius, quod
praedixerat: induite novum hominem, ad quem induendum primo prohibet mendacium, quia per hoc peccatum
oris corrumpitur veritas rationis. Unde dicit propter quod, scilicet novum hominem induendum, sitis supple,
deponentes mendacium, quia, ut dicitur in Ps. V, 7: perdes omnes qui loquuntur mendacium, scilicet
perniciosum.
Et postea inducit ad novitatem, dicens zac. VIII, 16: loquimini veritatem unusquisque cum proximo suo.
Et quare? quoniam sumus invicem membra.
Membra enim se invicem diligunt et se iuvant mutuo in veritate. Rom. XII, 5: unum corpus sumus in Christo,
singuli autem alter alterius membra.
Sequitur irascimini, etc.. Ubi prohibet peccatum, corrumpens irascibilem.
Circa quod tria facit.
Primo ponit monitionem; secundo eam exponit, ibi sol non occidat, etc.; tertio rationem reddit, ibi nolite locum,
etc..
Monitionem autem ponit, cum dicit irascimini, etc.. Quod potest exponi dupliciter, quia duplex est species irae,
quaedam bona, quaedam mala. Mala quidem quando inordinate tendit in vindictam, scilicet contra iustitiam;
bona vero quando in vindictam debitam, quando scilicet quis irascitur quando oportet, cum quibus, et quantum
oportet. Et de utraque potest exponi.
Si de mala, sic est sensus: non praecipit, sed permittit; quasi dicat: si sic est, quod motus irae insurgat, quod
humanum est, nolite peccare, id est nolite perducere ad effectum per consensum. I Cor. X, 13: tentatio vos non
apprehendat nisi humana. Quia certe, qui aliter irascitur fratri suo, reus erit iudicio, ut dicitur Matth. V, 22. De
hac ira monebat ioseph fratres suos Gen. XLV, 24: ne irascimini in via.
Si autem exponatur de bona, sic tenetur non solum permissive, ut primo, sed imperative, irascimini, scilicet
contra peccata vestra, quoniam duplex est vindicta, quam homo appetit.
Una de seipso peccante, et sic poenitentia est quaedam vindicta, quam homo facit et capit de seipso. Et haec est
bona ira, et de hac dicitur imperative irascimini, scilicet contra peccata vestra, et nolite peccare, scilicet de
caetero, nec talia committere, contra quae iterum oporteat irasci.
Modo credunt aliqui quod homo secure possit sibi ipsi irasci propter peccata sua, sed non proximo suo propter
sua; sed non est ita: sicut enim contra seipsum quis irascitur propter peccata propria, ita proximo suo propter sua;
ergo irascimini contra vitia aliena, et hoc cum zelo. Num. XXV, 11: Phinees avertit iram meam a filiis Israel,
quia zelo meo commotus est contra eos. Sic helias III Reg. XIX, 10: zelo zelatus sum pro Domino Deo
exercituum, quia dereliquerunt pactum Domini filii Israel, etc.. Et nolite peccare praeveniendo rationem, sed
potius sequendo.
Iac. I, 19: sit autem omnis homo velox ad audiendum, tardus autem ad loquendum, et tardus ad iram, etc..
Sequitur sol non occidat, etc..
Ubi exponit quod dixerat, et, secundum tres praedictas expositiones, potest tripliciter exponi, quia si de mala ira,
tunc sic: sol, etc., id est: non persistatis in ira concepta sed ante solis occasum deponatis, quia licet permittatur
motus, propter fragilitatem, non permittitur mora.
Si de bona, et hoc contra peccata propria, tunc sic: sol, id est Christus, Mal. IV, 2: orietur vobis timentibus
nomen meum sol iustitiae, etc., non occidat super iracundiam vestram, id est super peccata vestra, pro quibus
iterum oporteat vos irasci, et vosmetipsos punire.
Si contra peccata aliena, sic accipitur sol, scilicet rationis. Eccle. XII, 1: memento creatoris tui in diebus
iuventutis tuae, antequam veniat tempus afflictionis, et appropinquent anni, de quibus dicas: non mihi placent,
antequam tenebrescat sol, etc.. Sol non occidat super iracundiam vestram, id est non obtenebretur dictamen
rationis. Iob V, 2: virum stultum interficit iracundia.
Sequitur nolite locum dare diabolo, ubi assignat rationem monitionis. Diabolus enim habet locum in nobis per
peccatum, vel per consensum. Io. XIII, 2: cum diabolus iam misisset in cor, ut traderet eum Iudas, etc.. Et
sequitur ibid., quod post buccellam introivit in eum Satanas.

44

