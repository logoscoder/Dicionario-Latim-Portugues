Primo enim ponit rationem; secundo assignat confirmationem, ibi propter quod dicit, etc..
Quantum ergo ad primum, vult probare quod eos deceat delinquentes arguere, et hoc probat sic: quidquid
ostenditur malum esse redarguitur, omnis enim redargutio manifestatio quaedam est; sed omnis manifestatio fit
per lumen, vos autem estis lux; ergo decet vos arguere et eos manifestare.
Ponit autem huius rationis maiorem, ibi omnia autem quae arguuntur, etc.. Minorem autem ponit, ibi omne quod,
etc.. Quasi dicat: ideo decet eos arguere, quia, ut dicitur I Cor. II, 15: spiritualis iudicat omnia, et ipse a nemine
iudicatur. Unde Glossa sic exponit: omnia, scilicet peccata quae arguuntur a lumine, id est, a bonis et sanctis
hominibus, qui sunt filii lucis, manifestantur, scilicet per confessionem. Prov. XXVIII, 13: qui autem confessus
fuerit et reliquerit ea, misericordiam consequetur. Omne autem, scilicet malum, quod manifestatur per
confessionem, lumen est, id est in lumine vertitur.
Deinde confirmat hoc per auctoritatem, dicens propter quod dicit: surge, etc.. Glossa sic exponit: propter hoc
quod sit lumen, dicit, scilicet spiritus sanctus: o tu qui dormis, surge, etc..
Sed haec non est consuetudo Pauli. Et ideo dicendum est, quod apostolus introducit figuram positam Is. LX, 1:
surge, illuminare, ierusalem, etc., dicens propter quod dicit, scilicet Scriptura, surge a negligentia boni operis, tu
scilicet qui dormis. Prov. VI, 9: usquequo, piger, dormies? Ps. XL, 9: numquid qui dormit, non adiiciet, ut
resurgat? et exurge a mortuis, id est, ab operibus mortuis, seu mortificantibus. Hebr. IX, 14: emundabit
conscientiam nostram ab operibus mortuis, etc.. Is. XXVI, 19: vivent mortui tui, interfecti mei resurgent. Exurge
ergo, et illuminabit te Christus. Ps. XXVI, 1: Dominus illuminatio mea, etc.. Idem XII, 4: illumina oculos meos,
ne unquam obdormiam in morte.
Sed numquid possumus per nos resurgere a peccato, quia dicit: surge, et illuminabit te Christus? respondeo.
Dicendum est, quod ad iustificationem impii duo requiruntur, scilicet liberum arbitrium cooperans ad
resurgendum et ipsa gratia. Et certe hoc ipsum habet liberum arbitrium a gratia praeveniente, et postea meritorie
operari a gratia subsequente.
Unde dicitur Thren. Cap. Ult.: converte nos, Deus, et convertemur.
|#6 Lectio 6
Supra prohibuit fallaciarum carnalium vetustatem, hic hortatur ad contrariam novitatem. Et primo hortatur ad
novitatem contrariam fallaciae; secundo ad novitatem contrariam luxuriae, ibi et nolite inebriari, etc..
Prima in tres.
Primo inducit ad cautelam contrariam fallaciae; secundo ostendit novitatem cautelae, ibi redimentes tempus, etc.;
tertio docet modum cautelae, ibi propterea nolite fieri, etc..
Dicit ergo itaque, scilicet ex praemissis, videte quomodo caute ambuletis.
Cautio est quaedam conditio prudentiae, per quam aliquis vitat impedimenta agendorum, et hanc cautelam
debent omnes habere. Prov. IV, 23: oculi tui videant recta, et palpebrae tuae praecedant gressus tuos.
Hoc autem pertinet ad sapientes, et ideo dicit non quasi insipientes, qui scilicet nesciunt vitare impedimenta. Ps.
Lxxv, 6: turbati sunt omnes insipientes corde. Sed ut sapientes. Eccle. II, 14: sapientis oculi in capite eius: stultus
in tenebris ambulat. Quidam dicunt: si non caste, tamen caute.
Sed sic non accipit apostolus, sed dicit caute, ac si diceret: cavete ab hominibus contrariis castitati.
Necessitatem autem huius cautelae ostendit, cum dicit redimentes tempus, etc.; quod potest exponi dupliciter.
Redimit enim aliquis quandoque rem suam, dando enxenia vel aliquid pro ea, sicut dicitur aliquis redimere
vexationem suam dando enxenia, vel pecuniam, vel quando dimittit de iure suo. Dicit ergo: totum tempus hoc est
tempus calumniae, et ideo sitis redimentes tempus, quoniam dies mali sunt. Ex quo peccavit Adam, ex tunc
semper paratae sunt insidiae impellentes ad peccatum. Non sic autem in statu innocentiae, in quo non oportebat
hominem ab aliquo licito abstinere, quia in eius voluntate non erat impellens aliquid ad peccatum. Modo autem
oportet nos tempus redimere, quoniam dies mali sunt, id est debemus malitiam dierum vitare, diem malum
praecavere, ut dicitur Eccle. VII, 15, et etiam a quibusdam licitis abstinere. I Cor. X, 23: omnia mihi licent, sed
non omnia aedificant. In hunc autem modum dicitur aliquis vexationem suam redimere, quia dimittit aliquid de
iure suo perire.
Vel aliter: redimentes tempus, etc.. Contingit quandoque quod aliquis per magnum tempus vitae vivit in peccato,
et hoc est tempus perditum.
Sed quomodo redimet, cum homo non sufficiat ad debita persolvenda? respondeo. Dicendum est quod tanto
magis debet vacare operibus bonis, quanto prius instetit malis.
I Petr. I: sufficit enim praeteritum tempus ad voluntatem gentium consumendam his, qui ambulaverunt in
luxuriis, vinolentiis, desideriis, etc.. Sed prima expositio est melior.
Deinde cum dicit propterea nolite fieri, etc., docet modum cautelae, dicens: propterea, scilicet ut possitis tempus
redimere, nolite fieri imprudentes.
Nota quod differentia est inter sapientiam et prudentiam. Prudentia enim est quaedam sapientia, sed non
universalis sapientia. Prov. X, 23: sapientia autem est viro prudentia.

51

