Circa primum tria facit.
Primo proponit exemplum dilectionis Christi; secundo signum, ibi et tradidit, etc.; tertio concludit intentum ita et
viri, etc..
Dicit ergo: sicut et Christus dilexit ecclesiam. Supra eodem: estote imitatores Dei sicut filii charissimi, etc..
Signum autem dilectionis Christi ad ecclesiam ostenditur, quia tradidit semetipsum pro ea. Gal. II, 20: dilexit
me, et tradidit semetipsum pro me, etc. Is. LIII, 12: tradidit in mortem animam suam, etc..
Sed ad quid? ut illam sanctificaret. Hebr. Cap. Ult.: Iesus ut sanctificaret per suum sanguinem populum, etc.. Io.
XVII, 17: sanctifica eos in veritate. Iste est effectus mortis Christi.
Effectus autem sanctificationis est mundatio eius a maculis peccatorum. Ideo subdit dicens mundans eam lavacro
aquae. Quod quidem lavacrum habet virtutem a passione Christi. Rom. VI, 3: quicumque baptizati sumus in
Christo Iesu, in morte ipsius baptizati sumus, consepulti enim sumus cum illo per baptismum in mortem. Ez.
XXXIX: effundam super vos aquam mundam, etc.. Zac. XIII, 1: erit fons patens domui David, etc.. Et hoc in
verbo vitae, quod adveniens aquae dat ei virtutem abluendi. Matth. Cap. Ult.: euntes ergo docete omnes gentes,
baptizantes eos in nomine patris, et filii, et spiritus sancti.
Finis autem sanctificationis est puritas ecclesiae.
Ideo dicit ut exhiberet sibi gloriosam ecclesiam; quasi dicat apostolus: indecens est quod immaculatus sponsus
sponsam duceret maculatam. Et ideo sibi exhibet eam immaculatam: hic per gratiam sed in futuro per gloriam.
Unde dicit gloriosam, scilicet per claritatem animae et corporis. Phil. III, 21: reformabit corpus humilitatis
nostrae, etc.. Et ideo addit non habentem maculam.
Ps. C, 6: ambulans in via immaculata, etc.. Ps. Cxviii, 1: beati immaculati in via, etc.. Neque rugam, id est, sine
defectu passibilitatis; quia, ut dicitur Apoc. VII, 16: non esurient, neque sitient amplius. Aut aliquid huiusmodi,
sed ut sit sancta, per confirmationem gratiae, et immaculata ab omni immunditia.
Et haec omnia intelligi possunt de exhibitione, quae erit in futuro per gloriam. Si autem de exhibitione per fidem,
tunc diceretur: ut exhiberet sibi, scilicet per fidem, ecclesiam gloriosam, quia gloria magna est sequi Dominum,
ut dicitur Eccli. XXIII, 38, non habentem maculam, scilicet criminis mortalis.
Maculata es in iniquitate tua, Ier. II, 22. Neque rugam, id est duplicitatem intentionis, quam non habent qui recte
coniuncti sunt Christo et ecclesiae. Iob XVI, 9: rugae meae testimonium dicunt contra me, etc..
Sed magis sanctam per intentionem, et immaculatam per omnimodam puritatem.
Ex hoc tertio concludit intentum, dicens ita et viri debent diligere uxores suas, ut corpora sua.
|#9 Lectio 9
Supra induxit viros ad dilectionem uxorum, ex parte Christi, vel exemplo dilectionis quam habet Christus ad
ecclesiam, hic ostendit idem ex parte ipsiusmet viri. Et facit duo: primo ponit rationem; secundo confirmat eam
per exemplum, ibi sicut et Christus, etc..
Ratio est talis: vir et mulier sunt quodammodo unum; unde sicut caro subditur animae, ita mulier viro; sed nullus
unquam habuit carnem suam odio: ergo nec uxorem. Dicit ergo qui suam uxorem diligit, seipsum diligit. Matth.
XIX, 6: itaque non sunt duo, sed una caro. Et ideo sicut peccaret contra naturam qui seipsum odio haberet, ita qui
uxorem. Eccli. XXV, 1 s.: in tribus beneplacitum est spiritui meo, quae sunt probata coram Deo et hominibus:
concordia fratrum, amor proximorum, et vir et mulier bene sibi consentientes.
Quod autem sic debeant se diligere, probat dicens nemo enim carnem suam unquam odio habuit; quod patet per
effectum, quia probatio dilectionis exhibitio est operis. Nam id quod pro viribus conservamus, diligimus. Sed
quilibet nutrit et fovet carnem suam propter conservationem.
I Tim. Cap. Ult.: habentes autem alimenta et quibus tegamur, etc..
Sed contra Lc. XIV, 26: qui non odit uxorem, etc., non potest esse meus discipulus.
Respondeo. Dicendum est quod, ut apostolus dicit, sic homo uxorem debet diligere sicut se; se autem debet
homo diligere infra Deum; sic ergo uxorem debet diligere, scilicet infra Deum. Dicit autem qui non odit uxorem,
non quia praecipiat eam odire, quod esset peccatum mortale praecipere, sed praecipit eam ita ut se diligere; nunc
autem minor dilectio est quasi quoddam odium respectu eius quod summe et plus diligitur, scilicet respectu Dei;
ita nemo carnem suam odit, etc..
Sed contra: qui diligit aliquem, non vult, nec appetit ab eo separari; sed sancti volunt a carne separari. Rom. VII,
24: infelix ego homo, quis me liberabit de corpore mortis huius? Phil. I, 23: desiderium habens dissolvi, etc..
Praeterea, nullus affligit quod diligit, sed sancti affligunt carnem suam in hoc mundo.
I Cor. IX, 27: castigo corpus meum, etc..
Praeterea, quidam occidunt se, sicut auditum est frequenter. Item de Iuda.
Respondeo. Caro potest considerari in se: et sic non habetur odio, sed naturaliter quilibet appetit eam esse et
fovet eam ut sit.
Vel potest considerari caro inquantum est alicuius impeditiva quod volumus, et sic odio quodammodo habetur
per accidens. Nam omne quod volumus, aut est bonum, aut malum: si bonum, vel est ut finis ultimus, scilicet
vita aeterna, a qua impedimur per carnem.

54

