Et ideo dicit cantantes et psallentes, id est ut affectus nostri afficiantur gaudio spirituali ad operanda bona. I Cor.
XIV, 15: psallam spiritu, psallam et mente. Col. III, 16: in omni sapientia docentes et commonentes vosmetipsos
in Psalmis et hymnis et canticis spiritualibus, in gratia cantantes et psallentes in cordibus vestris Domino.
Ex hoc error haereticorum confunditur dicentium quod vanum est cantare Domino cantica vocalia sed spiritualia
tantum. Nam in laudibus ecclesiae est aliquid per se considerandum, et hoc est quod apostolus dicit in cordibus.
Aliquid vero propter duo, scilicet propter nos, ut mens nostra incitetur ad devotionem interiorem; sed si ex hoc
aliquis commoveatur ad dissolutionem, vel in gloriam inanem, hoc est contra intentionem ecclesiae. Item,
propter alios, quia per hoc rudes efficiuntur devotiores. IV Reg. III, 15: cumque caneret psaltes, facta est super
eum manus Domini.
Tertius effectus est gratiarum actio: quia ex hoc quod aliquis sic affectus est ad Deum, recognoscit se omnia
habere a Deo.
Quanto enim aliquis magis afficitur ad Deum, et ipsum cognoscit, tanto videt eum maiorem et se minorem; imo
prope nihil, in comparatione ad Deum. Iob XLII, 5: oculus meus videt te, idcirco me reprehendo, etc.. Et ideo
dicit gratias agentes semper pro omnibus, scilicet donis, vel prosperis, vel adversis.
Ps. XXXIII, 1: benedicam Dominum in omni tempore, etc.. Quia haec etiam sunt nobis dona in via. Iac. I, 2:
omne gaudium existimate, etc., Act. V, 41: ibant apostoli gaudentes, etc.. I Thess. V, 18: in omnibus gratias
agite.
Sed hoc in nomine Domini nostri Iesu Christi, quia omnia bona proveniunt per eum. Rom. V, 1: pacem habemus
ad Deum per Dominum nostrum Iesum Christum, per quem accessum, etc.. Sed addit Deo, inquantum actor
noster est per creationem, et patri, inquantum misit nobis Christum, per quem regeneravit nos. Et sic gratias Deo,
quantum ad bona naturae; patri, quantum ad bona gratiae.
Sed quantum ad proximum, ponit modum repletionis, dicens subiecti invicem in timore Christi, id est non
propter timorem humanum, sed Christi.
|#8 Lectio 8
Supra apostolus posuit praecepta generalia ad omnes, hic ponit ea quae pertinent ad speciales quasdam personas
et status. Et quia secundum Philosophum in politicis domus habet tres connexiones, sine quibus non est perfecta,
scilicet viri et mulieris, patris et filii, Domini et servi; ideo, haec tria prosequens, instruit: primo mulierem et
virum; secundo patrem et filium, cap. VI, ibi filii, obedite, etc.; tertio servos et dominos, ibi servi, obedite, etc..
Prima in duas.
Primo enim monet mulieres de subiectione; secundo viros de dilectione, ibi viri, diligite, etc..
Prima in duas.
Primo ponit admonitionem; secundo eius rationem, ibi quoniam vir caput est, etc..
Dicit ergo mulieres viris suis subditae sint, quia certe mulier, si primatum habeat, contraria est viro suo, ut dicitur
eccli. XXV, 30. Et ideo specialiter monet eas de subiectione. Et hoc sicut Domino, quia proportio viri ad uxorem
quodammodo est sicut servi ad Dominum, quantum debet regi mandato Domini; sed differentia est in hoc, quod
Dominus utitur servis suis quo ad id quod est sibi utile: sed vir utitur uxore et liberis ad utilitatem communem. Et
ideo dicit sicut Domino; non quod vere sit Dominus, sed sicut Dominus. I Petr. III, 1: mulieres subditae sint viris
suis, etc..
Deinde subdit rationem suam. Circa quod tria facit. Primo eam proponit; secundo exemplum inducit, ibi sicut
Christus, etc.; tertio ex exemplo intentum concludit, ibi sed sicut, etc..
Ratio autem haec est, quoniam vir est caput mulieris, in capite autem viget sensus visus, Eccle. II, 14: sapientis
oculi in capite eius, et ideo vir debet gubernare mulierem ut caput eius. I Cor. XI, 3: caput quidem mulieris vir.
Deinde ponit exemplum, cum dicit sicut Christus caput est ecclesiae. Supra I, 22 s.: ipsum dedit caput supra
omnem ecclesiam, quae est corpus ipsius, et hoc non ad utilitatem suam, sed ecclesiae, quia ipse est salvator
corporis eius. Act. IV, 12: non est enim aliud nomen sub caelo datum hominibus, in quo oporteat nos salvos fieri.
Is. XII, 2: ecce Deus salvator meus, etc.. Ex hoc autem concludit intentionem, cum dicit sed sicut, etc.. Quasi
dicat: non est conveniens, quod membrum repugnet ipsi capiti in aliquo; nunc autem, sicut Christus caput est
ecclesiae, suo modo, ita vir est caput mulieris: non debet ergo mulier inobediens esse viro, sed sicut ecclesia
subiecta est Christo, Ps. Lxi, 2: nonne Deo subiecta erit anima mea, etc., ita et mulieres viris suis. Gen. III, 16:
sub viri potestate eris. Et hoc in omnibus, scilicet quae non sunt contra Deum; quia dicitur Act. V, 29: obedire
oportet Deo magis, quam hominibus.
Deinde cum dicit viri, diligite uxores vestras, etc., monet viros ad dilectionem uxorum. Et primo facit hoc,
secundo assignat rationem huius, ibi sicut Christus, etc..
Dicit ergo viri, diligite uxores vestras, quia certe ex amore, quem habet vir ad uxorem, magis caste vivit et
pacifice uterque se habet. Si autem vir aliam magis diligit, quam suam, se et suam discrimini exponit.
Col. III, 19: viri, diligite uxores vestras, et nolite amari esse ad illas.
Tangit autem rationem huius triplicem.
Primam sumit ex exemplo Christi, cum dicit sicut et Christus, etc.; secundam ex parte viri, ibi qui suam uxorem
diligit, etc.; tertiam ex parte mandati divini, ibi propter hoc relinquet, etc..
53

