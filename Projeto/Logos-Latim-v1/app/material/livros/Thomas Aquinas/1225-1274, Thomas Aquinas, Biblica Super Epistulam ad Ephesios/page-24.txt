Summus autem dicitur propter dignitatis celsitudinem. Is. XXVIII, 16: ecce ego mittam in fundamentis sion
lapidem angularem, probatum, pretiosum, in fundamento fundatum.
Sed non est idem de fundamento in aedificio spirituali et in aedificio materiali.
Materiale namque aedificium fundamentum habet in terra, et ideo oportet ut principalius fundamentum sit magis
infimum. Spirituale vero aedificium fundamentum habet in caelo, et ideo oportet quod fundamentum quanto est
principalius, tanto sit sublimius: ut sic imaginemur civitatem quamdam descendentem de caelo, cuius
fundamentum in caelo existens, et aedificium demissum ad nos, videatur inferius; secundum illud Apoc. XXI, 2:
vidi civitatem sanctam ierusalem descendentem de caelo, etc..
Consequenter cum dicit in quo omnis aedificatio, etc., agit de constructione aedificii. In qualibet autem aedificii
constructione quatuor requiruntur. Primo aedificii fundatio, secundo constructio, tertio augmentatio, quarto
consummatio: quae quidem breviter tangit.
Primum, cum dicit in quo, scilicet fundamento, qui Christus est principaliter, et doctrina apostolorum et
prophetarum secundario, quia, ut dicitur I Cor. III, 11: fundamentum aliud nemo potest ponere praeter id, etc..
Secundo vero tangit secundum, cum dicit omnis aedificatio constructa. Et quidem si intelligatur allegorice,
designat ipsam ecclesiam, quae tunc construitur quando homines ad fidem convertuntur. Si autem moraliter
intelligatur, significat animam sanctam, et tunc eiusmodi aedificatio construitur, quando bona opera
superaedificantur super Christum.
Prov. XIV, 1: sapiens mulier aedificat domum suam. I Cor. III, 10: unusquisque videat quomodo superaedificet.
In hoc ergo fundamento, scilicet Christo, omnis aedificatio spiritualis construitur, Iudaeorum vel gentilium, a
Deo per auctoritatem. Ps. Cxxvi, 1: nisi Dominus aedificaverit domum, etc.. Hebr. III, 4: omnis namque domus
fabricatur ab aliquo, qui autem omnia creavit, Deus est.
Sed instrumentaliter construitur aedificium vel ab homine qui seipsum aedificat, vel a praelatis.
Tertium tangit cum dicit crescit in templum, etc.; quod quidem fit quando multiplicantur qui salvi fiunt. Act. VI,
7: verbum Domini crescebat, et multiplicabatur numerus discipulorum in ierusalem valde. Crescit etiam quando
homo crescit in bonis operibus, et in gratia crescit quantum ad hoc, quod fit templum sanctum. Templum enim a
Deo inhabitatur, et ideo oportet quod sit sanctum.
Ps. XLV, 5: sanctificavit tabernaculum suum altissimus. Et quia nos debemus inhabitari a Deo, ut Deus in nobis
habitet, ad hoc nos parare debemus, ut sancti simus.
I Cor. III, 16: nescitis quia templum Dei estis, et spiritus Dei habitat in vobis; apoc. XXI, 3: ecce tabernaculum
Dei cum hominibus, et habitabit cum eis.
Sed numquid statim a principio, cum charitatem habemus, templum Dei sumus? respondeo. Dicendum est quod
sic. Et quanto magis proficimus, tanto magis Deus habitat in nobis. Et ideo ad hoc aedificium, quarto, requiritur
perfectio et consummatio, quod ostendit, cum dicit in Domino.
Consequenter cum dicit in quo et vos, etc., ostendit quomodo gentiles facti sunt participes huius aedificii, dicens
in quo, scilicet aedificio, non solum superaedificantur Iudaei, sed etiam vos ephesii coaedificamini, id est ad
similitudinem aliorum aedificamini.
I Petr. II, 4 s.: ad quem accedentes lapidem vivum, ab hominibus quidem reprobatum, a Deo autem electum et
honorificatum, et ipsi tamquam lapides vivi superaedificamini domus spiritualis. Et ideo subdit in habitaculum
Dei, ut scilicet Deus in vobis inhabitet per fidem. Infra III, 17: habitare Christum per fidem in cordibus vestris.
Hoc autem non potest fieri sine charitate, quia qui manet in charitate, in Deo manet, etc., I Io. IV, 16. Charitas
autem datur nobis per spiritum sanctum. Rom. V, 5: charitas Dei diffusa est in cordibus nostris per spiritum
sanctum qui datus est nobis. Ideo subdit in spiritu sancto.
|+3 Capitulus 3
|#1 Lectio 1
Supra commemoravit apostolus multa Dei beneficia humano generi et ipsis apostolis collata, hic commemorat
specialia Dei beneficia sibi tradita.
Primo ergo proponit intentionem suam in generali; secundo exponit per partes in speciali, ibi quoniam secundum
revelationem, etc..
Circa primum duo facit.
Primo ponit suam conditionem quantum ad patientiam et tribulationes quas pertulit; secundo quantum ad dona
gratiae quae Deus sibi contulit, ibi si tamen audistis, etc..
Dicit ergo: dixi in quo et vos coaedificamini, etc., huius rei gratia, id est ut aedificemini et convertamini ad
Christum, ego Paulus, qui tantus sum, quia apostolus Iesu Christi et Magister gentium in fide et veritate, nunc
vinctus Romae. Nam hanc epistolam de urbe scripsit, ubi in vinculis tenebatur. II Tim. II, 9: laboro usque ad
vincula quasi male operans. Infra IV, 1: obsecro vos itaque ego Paulus vinctus in Domino.
Ex quo apparet eius tribulatio et passio in squalore carceris.
Sed quia poena non facit martyrem sed causa, ideo addit suarum tribulationum causam.

24

