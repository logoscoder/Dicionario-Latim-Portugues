Una ex parte huius mundi, quia alliciebantur a rebus mundi. Et quantum ad hoc dicit secundum saeculum mundi
huius, id est secundum saecularem vitam rerum mundanarum, quae vos alliciunt. I Io. II, 15: si quis diligit
mundum, non est charitas patris in eo.
Propter quod praemittit: nolite diligere mundum.
Alia causa est ex parte Daemonum, quibus serviebant, de quibus dicitur Sap. XIV, 27: infandorum idolorum
cultura, omnis mali causa est et initium. Et quantum ad hoc dicit et secundum principem potestatis.
Quam quidem causam describit tripliciter.
Primo quidem quantum ad potestatem, dicens secundum principem potestatis, id est, potestatem exercentem, non
quod habeat eam naturaliter, cum nec Dominus, nec creator sit ex natura, sed inquantum dominatur hominibus
qui se ei peccando subiiciunt. Io. XII, 31: nunc princeps huius mundi eiicietur foras. Et XIV, 30: venit princeps
huius mundi, et in me non habet quidquam.
Secundo quantum ad habitationem, quia aeris huius, id est qui habet potestatem in hoc aere caliginoso.
Ubi sciendum est quod de istis Daemonibus duplex est opinio apud doctores. Quidam enim dixerunt Daemones
qui ceciderunt, non fuisse de supremis ordinibus, sed de inferioribus, qui praesunt corporibus inferioribus.
Constat autem totam creaturam corporalem administrari a Deo, ministerio Angelorum.
Et haec est opinio ioannis Damasceni, scilicet quod primus eorum qui ceciderunt, praeerat ordini terrestrium,
quod forte sumptum est ex dicto Platonis, qui ponebat quasdam substantias caelestes seu mundanas. Et
secundum hoc exponitur hoc quod dicit aeris huius, id est ad hoc creati, ut praesiderent aeri huic.
Alii vero volunt, et melius, quod fuerint de supremis ordinibus, ita quod hoc quod dicit aeris huius, sit ad
ostendendum ipsum aerem esse habitationem ipsorum in poenam eorum.
Unde Iudas in sua canonica dicit: Angelos vero qui non servaverunt suum principatum, sed dereliquerunt suum
domicilium, in iudicium Dei magni, vinculis aeternis sub caligine reservavit.
Ratio autem quare non statim post eorum casum retrusi sunt in infernum, sed dimittuntur in aere, est, quia Deus
noluit quod ipsis peccantibus eorum creatio totaliter frustraretur, et ideo dedit eos hominibus in exercitium quo
bonis praepararent coronam, malis autem aeternam mortem. Et quia usque ad diem iudicii est nobis tempus belli
et merendi, ideo usque tunc in aere permanebunt; post diem vero iudicii retrudentur in infernum.
Advertendum etiam quod una littera habet spiritus, et sic est genitivi casus, et ponitur singulare pro pluralibus,
quasi dicat: spirituum. Alia littera habet spiritum, et tunc est accusativi casus, ut dicatur: secundum principem
spiritum, id est, qui princeps est spiritus.
Tertio quantum ad operationem, ibi, cum dicit qui nunc operatur in filios diffidentiae, id est in illos qui a se
repellunt fructum passionis Christi, qui erant filii diffidentiae.
Vel quia de aeternis non habent fidem, nec spem salutis per Christum: et in talibus princeps potestatis aeris huius
libere operatur, ducens eos quo vult: de quibus infra IV, 19, dicitur: qui desperantes semetipsos tradiderunt
impudicitiae, in operationem immunditiae.
Vel diffidentiae, id est de quibus eis est diffidendum, id est qui ex malitia peccant, in quibus princeps huius
mundi etiam operatur ad nutum. De his enim qui ex ignorantia et infirmitate peccant, non est diffidendum, nec in
eis princeps iste operatur ad nutum.
Sed contra. De nemine est desperandum quamdiu vivit.
Respondeo. Dicendum est quod de aliquo potest esse duplex spes. Una ex parte hominis, alia ex parte divinae
gratiae. Et sic de aliquo potest desperari ex parte sua, de quo tamen desperandum non est ex parte Dei, sicut
desperandum erat de Lazaro iacente in sepulcro, quod resurgeret ex parte sua, de quo tamen desperandum non
erat ex parte Dei, a quo resuscitatus est. De illis ergo, qui ex malitia sunt multum in peccatis demersi, si
attendatur eorum virtus, desperari potest, Ps. Lxviii, 3: infixus sum in limo profundi, et non est substantia, non
tamen si attendatur virtus divina.
De istis autem filiis diffidentiae dicitur infra V, 6: nemo vos seducat inanibus verbis.
Propter hoc enim venit ira Dei in filios diffidentiae.
Deinde cum dicit in quibus et nos omnes, etc., commemorat apostolus statum culpae quantum ad Iudaeos,
ostendens eos omnes in peccato fuisse, secundum illud Rom. III, 9: causati sumus Iudaeos et Graecos omnes sub
peccato esse.
Attendenda est tamen differentia circa hoc, quia apostolus, agens de culpa gentilium, assignavit duas causas
culpae fuisse. Unam scilicet ex parte mundi, aliam ex parte Daemonum, quos colebant. Quia ergo Iudaei erant
similes gentilibus in statu culpae, quantum ad primam causam, non autem quantum ad secundam, ideo apostolus
non facit mentionem de culpa eorum, nisi quantum ad causam quae est ex parte mundi.
Circa quod tria facit.
Primo commemorat eorum culpam quantum ad peccatum cordis; secundo quantum ad peccatum operis; tertio
quantum ad peccatum originis.
Peccatum vero cordis insinuat per desideria carnis, et quantum ad hoc dicit in quibus, scilicet peccatis seu
delictis, nos omnes, scilicet Iudaei, aliquando conversati sumus, agentes vitam nostram, in desideriis carnis
nostrae, id est, carnalibus. Tit. III, 3: eramus enim aliquando et nos insipientes et increduli, errantes et servientes
desideriis et voluptatibus variis, etc. Rom. XIII, 14: carnis curam ne feceritis in desideriis.
15

