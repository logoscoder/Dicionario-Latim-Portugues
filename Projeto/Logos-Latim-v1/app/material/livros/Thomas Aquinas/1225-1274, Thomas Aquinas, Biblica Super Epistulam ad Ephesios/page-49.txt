ponitur finis in interioribus quasi in propria exaltatione. Sed qui ponit finem in divitiis, ponit in eis finem ut in re
exteriori, sicut idololatra.
Sed numquid avari honorem Deo debitum exhibentes creaturae, realiter sunt idololatrae, et per se? dico quod
non, quia in moralibus actus seu opera iudicantur ex fine. Ille ergo per se est idololatra, qui intendit per se cultum
exhibere creaturae. Hoc autem non intendit avarus per se, sed per accidens hoc facit, inquantum superflue et
inordinate diligit.
Et quid de tali? non habebit haereditatem, quippe quia filii et haeredes, ut dicitur Rom. VIII, 17. Nunc autem
tales non sunt filii, qui sic carnales sunt; ergo haereditatem non habent, quia, ut dicitur I Cor. XV, 50: caro et
sanguis regnum Dei non possidebunt, id est Deum, qui dicit Ez. XLIV, 28: ego haereditas eorum.
Sed posset quaeri: si haereditas ista est ipse Deus, cum sit indivisibilis et impartibilis, quare dicit in regno Christi
et Dei divisive, ac si haereditas ista sit divisibilis? respondeo. Haereditas nostra consistit in fruitione Dei, nunc
autem Deus aliter se fruitur, et nos eo; quia Deus seipso perfecte fruitur, quia seipsum perfecte cognoscit et
totaliter diligit quantum cognoscibilis et diligibilis est. Non autem sic nos, quia licet ipsum perfecte
cognoscamus in patria, et per consequens diligamus, quia qui aliquid simplex attingit, ipsum totum cognoscit,
etsi non totaliter, sicut lux solis si esset punctalis, humanus oculus ipsam totam apprehenderet, non totaliter,
oculus vero aquilae ipsam totaliter comprehenderet. Sic et si Deum perfecte cognoscimus in patria et perfecte
diligimus, sed ipsum totaliter non comprehendimus, ideo videtur ibi esse quaedam imperfectio et particularitas.
Et ideo dicit Christi et Dei coniunctim, quasi partem cum parte ponendo, id est quia per Christum et non per
alium habetur haereditas.
Deinde cum dicit nemo vos seducat, hic excludit fallaciam seductorum.
Et circa hoc duo facit.
Primo enim ponit admonitionem; secundo subiungit ipsius rationem, ibi eratis enim aliquando tenebrae, etc..
Prima iterum in duas, quia primo monet eos, ut non seducantur verbis, eis credendo; secundo ut non
communicent eis mala faciendo, ibi nolite ergo effici, etc..
Prima adhuc in duas, quia primo removet seductiones; secundo ostendit seductionis signum, ibi propter hoc enim
venit ira, etc..
Notandum est ergo quod in vitiis carnalibus solum docuit cavere seductionem, quia a principio, ut homines
possent libere frui concupiscentiis, cogitaverunt invenire rationes, quod fornicationes et huiusmodi venerea non
essent peccata. Et ideo dicit inanibus verbis, quia sine ratione sunt talia verba, quae dicunt quod huiusmodi non
sint peccata, nec excludant a regno Dei et Christi.
Col. II, 8: videte ne quis vos seducat per prophetiam et inanem fallaciam.
Et quod tales sint seductores et talia verba seducentia, ostendit, quia nisi peccata carnalia essent peccata, non
punirentur a Deo, quia cum Deus sit iustus, non infligit poenam sine culpa. Nunc autem talia puniuntur a Deo,
ergo peccata sunt.
Minorem probat, cum dicit propter haec enim venit ira Dei, scilicet propter peccata carnalia, in filios diffidentiae,
ut patuit in diluvio; item in sodomitis; item tribus beniamin fere tota consumpta fuit propter haec.
Dicit autem filios diffidentiae, quia sic peccantes diffidunt de vita aeterna; quia si sic faciens speraret vitam
aeternam, magis esset praesumptio, quam spes, quae est certa expectatio futurae beatitudinis ex meritis, etc..
Unde supra IV, 19: qui desperantes semetipsos tradiderunt impudicitiae in operationem immunditiae omnis, in
avaritiam. Sap. VII: nullum pratum sit quod non pertranseat luxuria nostra, etc.. Et sequitur in fine capitis: quia
tales non speraverunt mercedem iustitiae, etc..
Dicit ergo, quod in filios diffidentiae, id est qui non confidunt de gaudiis aeternis, venit ira Dei, scilicet propter
peccata. Vel diffidentiae, id est de quibus non est confidendum, quantum est ex parte meritorum.
Et ideo concludit nolite ergo effici participes eorum, communicando scilicet eis in talibus operibus. II Cor. VI,
14 s.: quae enim participatio iustitiae cum iniquitate, aut quae societas lucis ad tenebras, aut quae communicatio
Christi ad belial, aut quae pars fidelis cum infideli?
|#4 Lectio 4
Supra prohibuit apostolus peccata carnalia, comminando poenam et removendo fallaciam, hic assignat rationem
sumptam ex eorum conditione, et duo facit.
Proponit enim primo eorum conditionem; secundo ex eis duas conclusiones inducit, ibi ut filii lucis sitis, etc..
Ponit autem duas conditiones: primo praeteritam, secundo conditionem praesentem, ibi nunc autem lux, etc..
Dicit ergo eratis aliquando tenebrae, id est excaecati ignorantia et errore. Supra IV, 18: tenebris obscuratum
habentes intellectum. Ps. Lxxxi, 5: nescierunt, neque intellexerunt, in tenebris ambulant. Item, tenebrosi per
peccatum. Prov. IV, 12: via impiorum tenebrosa, nesciunt ubi corruant.
Sed notandum est, quod indeterminate non dicit tenebrosi, sed tenebrae, quia sicut quilibet videtur esse quod
principaliter est in eo, sicut tota civitas videtur esse rex et quod rex facit, civitas dicitur facere: ita quando
peccatum regnat in homine, tunc totus homo dicitur peccatum et tenebrae.
Sequitur nunc autem lux, etc.. Ubi ponit conditionem praesentem; quasi dicat: nunc autem habetis lucem fidei.
Phil. II, 15: inter quos lucetis sicut luminaria in mundo.
49

