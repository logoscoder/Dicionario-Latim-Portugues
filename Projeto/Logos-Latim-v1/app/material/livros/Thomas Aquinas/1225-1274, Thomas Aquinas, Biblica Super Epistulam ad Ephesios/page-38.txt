Primo ostendit quod Dominus singulis fidelibus dedit donorum diversitatem; secundo ostendit illorum donorum
fructum et utilitatem, ibi ad consummationem sanctorum, etc..
Et quia per dona Christi diversi status et munera in ecclesia designantur, considerandum est quod, inter dona
Christi, primo ponit apostolos. Unde dicit et ipse dedit quosdam quidem apostolos. Lc. VI, 13: elegit ex ipsis
quos et apostolos nominavit.
I Cor. XII, 28: quosdam quidem posuit in ecclesia: primum apostolos, secundo prophetas, tertio doctores, quarto
virtutes.
Apostoli primo loco ponuntur, quia ipsi privilegiati fuerunt in omnibus donis Christi.
Habuerunt enim plenitudinem gratiae et sapientiae, quidam quantum ad revelationem divinorum mysteriorum.
Lc. Cap. Ult.: aperuit eis sensum ut intelligerent, etc.. Mc. IV, 11: vobis datum est nosse mysterium regni Dei,
etc.. Io. XV, 15: omnia quae audivi a patre meo, nota feci vobis. Habuerunt etiam copiam eloquentiae ad
annuntiandum evangelium. Lc. XXI, 15: dabo vobis os et sapientiam, cui non poterunt resistere, et contradicere
omnes adversarii vestri. Mc. Cap. Ult.: euntes in mundum universum, praedicate, etc.. Habuerunt etiam
praerogativam auctoritatis et potentiae quantum ad curam dominici gregis. Io. Cap. Ult.: pasce oves meas. I Cor.
X: de potestate nostra quam dedit nobis Deus in aedificationem, non in destructionem vestram, etc..
Ideo apostolus subiungit hic tres gradus ecclesiasticos secundum participationem singulorum praemissorum.
Nam quantum ad revelationem divinorum mysteriorum, subdit quosdam autem prophetas, qui praenuntiatores
fuerunt incarnationis Christi, de quibus dicitur I Petr. I, 10: prophetae qui de futura in vobis gloria
prophetaverunt.
Matth. XI, 13: omnes enim prophetae, et lex usque ad ioannem prophetaverunt. Sed apostoli prophetantes
fuerunt post adventum Christi gaudia vitae futurae. Apoc. I, 3: beatus qui legit et qui audit verba prophetiae
huius, etc.. Item fuerunt exponentes antiquorum prophetarum prophetias. I Cor. XIV, 1: aemulamini spiritualia;
magis autem ut prophetetis.
Matth. XXV: ecce ego mitto ad vos prophetas et sapientes, etc..
Quantum vero ad annuntiandum evangelium, subdit alios vero evangelistas, qui scilicet habent officium
praedicandi evangelium, vel etiam conscribendi, quamvis non essent de principalibus apostolis. Rom. X, 15:
quam speciosi pedes evangelizantium pacem, etc.. Is. XLI, 27: dabo ierusalem evangelistam.
Quantum vero ad curam ecclesiae subdit alios autem pastores, curam scilicet dominici gregis habentes. Et sub
eodem addit et doctores, ad ostendendum quod proprium officium pastorum ecclesiae est docere ea quae
pertinent ad fidem et bonos mores. Dispensare autem temporalia non pertinet ad episcopos, qui sunt apostolorum
successores, sed magis ad diaconos. Act. VI, 2: non est aequum nos derelinquere verbum Dei, et ministrare
mensis. Tit. I, 9: amplectentem eum qui secundum doctrinam est, fidelem sermonem.
Dicitur de episcopis Ier. III, 15: dabo vobis pastores iuxta cor meum, et pascent vos scientia et doctrina.
Deinde cum dicit ad consummationem sanctorum, etc., ostendit fructum praedictorum donorum seu officiorum.
Et circa hoc duo facit, quia primo assignat fructum; secundo ostendit qualiter fideles ad hunc fructum possent
advenire, ibi ut iam non simus parvuli, etc..
Prima iterum in duas.
Primo proponit effectum proximum; secundo ostendit fructum ultimum, ibi donec occurramus omnes, etc..
Effectus autem proximus praedictorum donorum seu officiorum, potest attendi quantum ad tria. Uno modo
quantum ad ipsos qui sunt in officiis constituti, quibus ad hoc sunt collata dona spiritualia, ut ministrarent Deo et
proximis. Et quantum ad hoc dicit in opus ministerii, per quod scilicet procuratur honor Dei, et salus
proximorum.
I Cor. IV, 1: sic nos existimet homo ut ministros Christi, etc.. Is. Lxi, 6: ministri Dei, dicetur vobis.
Alio modo quantum ad perfectionem iam credentium, cum dicit ad consummationem, id est perfectionem,
sanctorum, id est eorum qui iam sunt sanctificati per fidem Christi.
Etenim specialiter debent intendere praelati ad subditos suos, ut eos ad statum perfectionis perducant; unde et
ipsi perfectiores sunt, ut dicit Dionysius in ecclesiastica hierarchia.
Hebr. VI, 1: ad perfectionem feramur, etc..
Is. X, 22-23: consummatio abbreviata inundabit iustitiam. Consummationem enim, et abbreviationem Dominus
Deus exercituum faciet, etc..
Tertio quantum ad conversionem infidelium; et quantum ad hoc dicit in aedificationem corporis Christi, id est ut
convertantur infideles, ex quibus aedificatur ecclesia Christi, quae est corpus eius. I Cor. XIV, 3: ad
aedificationem, et exhortationem, et consolationem.
Et sequitur ibidem: nam maior est qui prophetat quam qui linguis loquitur, nisi forte interpretetur, ut ecclesia
aedificationem accipiat, et ibidem, omnia ad aedificationem fiant.
Deinde cum dicit donec occurramus, etc., assignat fructum ultimum, et potest intelligi dupliciter.
Uno modo de fructu simpliciter ultimo, qui erit in resurrectione sanctorum. Et, secundum hoc, duo declarantur.
Primo quidem congregatio resurgentium et corporalis et spiritualis.
Corporalis quidem erit congregatio in hoc, quod omnes sancti congregabuntur ad Christum. Matth. XXIV, 28:
ubicumque fuerit corpus, illuc congregabuntur et aquilae.
38

