Consequenter argumentatur secundum sensum litteralem exponendo praedictum exemplum. Quaedam enim sunt
in sacra Scriptura veteris testamenti, quae tantum dicuntur de Christo, sicut illud Ps. XXI, 17: foderunt manus
meas, etc.; et illud Is. VII, 14: ecce virgo concipiet, etc.. Quaedam vero de Christo et aliis exponi possunt, sed de
Christo principaliter, de aliis vero in figura Christi, sicut praedictum exemplum.
Et ideo primo exponendum est de Christo et postea de aliis. Et ideo dicit verumtamen et vos singuli, unusquisque
uxorem suam diligat, quasi dicat: de Christo dicitur principaliter et si non singulariter, quia exponendum et
implendum est in aliis in figura Christi.
Dicit autem sicut semetipsum, quia sicut unusquisque se diligit in ordine ad Deum, ita debet uxorem diligere,
non inquantum trahit ad peccatum. Lc. XIV, 26: si quis venit ad me, et non odit patrem et matrem, et uxorem
suam, etc., sequitur: non potest meus esse discipulus.
Sed quid de uxore? uxor autem virum suum timeat, scilicet timore reverentiae et subiectionis, quia debet ei esse
subiecta.
|+6 Capitulus 6
|#1 Lectio 1
Supra monuit virum et uxorem, quae est una connexio familiae, hic monet patrem et filios, quae est secunda
connexio domus. Et primo facit mentionem, quomodo filii se debeant habere ad parentes; secundo quomodo, e
converso, patres ad filios, ibi nolite, etc..
Prima in duas. Primo proponit monitionem; secundo ostendit rationem, ibi hoc enim est iustum, etc..
Dicit ergo filii, obedite, etc.. Notandum est hic quod patres debent naturaliter instruere filios moribus, filii autem,
instruentibus parentibus, naturaliter debent eis obedire, sicut infirmi obediunt medicis. Unde proprium filiorum
est obedientia. Col. III, 20: filii, obedite, scilicet patribus, per omnia, hoc est enim beneplacitum Domino, etc..
Dicit autem in Domino, quia non est obediendum parentibus, nec alicui in his quae sunt contra Deum. Act. V,
29: obedire oportet Deo magis quam hominibus.
Et per hoc solvitur auctoritas modo allegata: si quis venit ad me, et non odit patrem, etc.; quia hoc intelligitur
inquantum sunt contra Deum.
Rationem autem assignat ex duobus, scilicet ex iustitia, et utilitate: quod autem sit iustum patet ac probatur, quia
lex divina nihil mandat nisi iustum. Ps. XVIII, 9: iustitiae Domini, etc.. Sed hoc mandat lex divina.
Ex. XX, 12 et Deut. V, 16: honora patrem tuum et matrem tuam, etc.. Eccli. III, 8: qui timet Deum, honorat
patrem, etc.. Honor autem importat exhibitionem reverentiae his qui supra nos sunt; sed quia parentes habemus
supra nos, utitur nomine honoris. Dicit ergo hoc enim iustum est, honora patrem tuum et matrem, etc.. Eccli. III,
7: qui honorat patrem suum vita vivet longiore, et qui obedit patri refrigerabit matrem. Et hoc intelligitur
tripliciter, quod filii debent parentes honorare, quia debent eis reverentiam sicut maioribus, obedientiam sicut
instructoribus, sustentamenta sicut nutrientibus cum fortes erunt.
Deinde assignat dignitatem huius praecepti, dicens quod est mandatum primum.
Contra: immo mandatum primum est, quod est colendus unus Deus.
Respondeo. Mandata continentur in duabus tabulis. Prima continet ea quae ordinantur ad Deum; secunda ea quae
ad proximum: et in hac secunda primum mandatum est de honore parentum. Et hoc duplici de causa.
Primo, quia in illa secunda tabula nullum est praeceptum affirmativum nisi istud, quia naturale est nobis ut
parentibus serviamus, non autem sic aliis proximis, ideo nullum est aliud affirmativum. Sed natura dictat, ut non
inferat homo proximis nocumentum, et ideo prohibetur. Quia ergo primum plus et prius habet de debito, ideo
primum.
Secundo, quia Deus honorandus est sicut principium nostri esse, et quia parentes sunt etiam principium nostri
esse, et quia, ut dicitur VI ethic., tria habemus a parentibus, scilicet esse, vivere, et disciplinam, ideo conveniens
est, ut post mandata ordinata ad Deum, primum esset ordinatum ad parentes.
Vel, primum quo ad promissionem, quia isti soli additur promissio. Et huius est duplex ratio. Una est, quia
homines in aliis quae agunt quaerunt utilitatem propriam, et quia a parentibus iam senibus nullam expectant
utilitatem, nisi a Deo provenientem.
Secunda ratio est, ne aliquis credat quod honoratio parentum non sit meritoria quia naturalis est, ideo addit ut sit
longaevus super terram. In veteri autem testamento promittebantur promissiones temporales, quia populus ille
parvulus erat et ideo gratiose instruendus sub paedagogo, sicut parvulus.
Tamen in illis parvis munusculis populum illum parvum decentibus, figurabantur magna bona, scilicet
spiritualia. Et ideo potest hoc referri secundum sensum litteralem ad bona temporalia. Et sic dicit in promissione,
ut bene sit tibi; id est ut bonis promissis abundes. Nam qui gratus est in minoribus beneficiis, meretur maiora
recipere; maxima autem beneficia habemus a parentibus, scilicet esse, nutrimentum et disciplinam. Quando ergo
quis gratus est his, fit dignus ut maiora recipiat. Et ideo dicit ut bene sit tibi; quia, ut dicitur I Tim. IV, 8: pietas
ad omnia utilis est, promissionem habens vitae, quae nunc est, et futurae. Et ideo addit et sis longaevus super
terram, quasi super gratiam et beneficium vitae, quam habes a parentibus.
Prov. III, 16: longitudo dierum in dextera eius, et in sinistra illius divitiae et gloria.
56

