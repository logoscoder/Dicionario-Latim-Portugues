Quod autem ad ordinem principatus pertineat regulare, patet per illud Ps. Lxvii, 26: praevenerunt principes
coniuncti psallentibus, etc.. Item: principes Iuda duces eorum, etc..
Quod autem ad potestates pertineat reprimere, patet Rom. XIII, 3 s.: vis autem non timere potestatem? bonum
fac, et habebis laudem ex illa; Dei enim minister est tibi in bonum; si autem malefeceris, time. Non enim sine
causa gladium portat, etc..
Magni ergo sunt quibus innotescit: quia sanctis Angelis, per quos diriguntur, et defenduntur sancti.
Per quid autem eis innotescat multiformis sapientia Dei subdit, dicens per ecclesiam, quod quidem habet
magnam difficultatem.
Nam Glossa habet, id est per apostolos in ecclesia praedicantes. Unus quidem intellectus esse potest, quod
scilicet Angeli didicerunt ab apostolis, et hoc videtur quamdam rationem habere. Videmus enim quod in caelo
inter Angelos superiores, qui immediate a Deo illuminantur, illuminant et docent inferiores Angelos, qui non
immediate illuminantur a Deo. Non videtur ergo irrationabile dici quod doceant Angelos apostoli, qui immediate
a Deo sunt edocti, secundum illud Io. I, 18: unigenitus filius qui est in sinu patris, ipse enarravit.
Sed hoc quidem satis sufficienter dici posset, nisi aliud occurreret. Cum enim in Christo sint duae naturae, divina
scilicet et humana, edocti quidem sunt apostoli a Christo immediate quantum ad humanam naturam, Angeli
autem immediate naturam divinam vident, etiam inferiores, alias non essent beati, cum in sola visione divinae
essentiae rationalis creaturae beatitudo consistat.
Non est ergo conveniens, nec ratio aliqua, ut dicamus sanctos qui sunt in patria doceri a quantumcumque
perfectis viatoribus.
Nam licet inter natos mulierum non surrexit maior ioanne baptista, tamen qui minor est in regno caelorum maior
est illo, ut dicitur Lc. VII, 28. Dicere autem quod Daemones doceantur ab hominibus, hoc absque praeiudicio
credibile est. Sed quod beati qui immediate verbum conspiciunt, quod est speculum sine macula, in quo relucent
omnia, a viatoribus doceantur, dici non debet, nec conveniens videtur.
Dicendum est ergo, quod innotuit Angelis per ecclesiam, id est per apostolos praedicantes, ut dicit Glossa, non
quod Angeli hoc didicerint ab eis, sed in eis. Nam, sicut dicit Augustinus super Genesim ad litteram, Deus
antequam creaturas crearet, ante, dico, ordine naturae, non ordine temporis, cum secundum tempus simul omnia
creata sint, rationes rerum naturalium indidit mentibus Angelorum, quo fit ut Angeli dupliciter res naturales
cognoscerent, quia cognoverunt eas in verbo, et haec cognitio dicitur matutina.
Item, cognoverunt eas in naturis propriis, et haec dicitur cognitio vespertina.
Ulterius notandum est, quod sunt quaedam rationes mysteriorum gratiae totam creaturam excedentes, et
huiusmodi rationes non sunt inditae mentibus Angelorum, sed in solo Deo sunt occultae. Et ideo Angeli non
cognoscunt eas in seipsis, nec etiam in Deo, sed cognoscunt eas secundum quod in effectibus explicantur. Cum
igitur rationes pertinentes ad multiformem sapientiam Dei, sint huiusmodi, scilicet in solo Deo absconditae, et
postmodum in istis forinsecis effectibus explicatae, manifestum est, quod Angeli eas, nec in seipsis, nec in ipso
verbo, nec etiam ab apostolis, nec a viatoribus aliis cognoverunt; sed in ipsis apostolis explicatas, prius in mente
divina latentes, cognoverunt.
Sicut domus quae est in mente artificis, vel conceptu de domo facienda, nullus scire potest quamdiu latet in
mente, nisi solum ille qui solus illabitur animabus, scilicet Deus; sed postquam conceptus est iam in effectu
extrinseco explicatus, quia domus iam facta est; sic aliquis de domo iam facta, quae prius latebat in mente
artificis, edocetur, non autem edocetur per domum, sed in domo.
Unde iam restat ut aliter exponatur hoc quod dicit ut innotescat principatibus, etc., ut illa coniunctio ut accipiatur
non causaliter, sed quodammodo consecutive, et legatur sic: illuminare quae sit dispensatio sacramenti
absconditi a saeculis in Deo, qui omnia creavit, ita tamen absconditi, ut innotescat principatibus, etc., id est, istud
sacramentum ita fuit absconditum in Deo, quod inde innotuit principatibus et potestatibus non ab aeterno, sed a
saeculo, quia omnis creatura principium habet; et hoc, non per ecclesiam terrenam, sed caelestem, quia ibi est
vera ecclesia, quae est mater nostra et ad quam tendimus et a qua nostra ecclesia militans est exemplata. Et sic ly
per, designat ordinem naturae tantum, ut dicatur per ecclesiam caelestem, id est, de uno in aliud, sicut dicitur:
illud factum est notum per totum regnum vel civitatem, quia nova currunt ab uno in alium, secundum quod verba
currunt; sicut dicitur act. IX, 42 de suscitatione thabitae beghinae sancti Petri: notum autem factum est per
universam ioppen, et crediderunt multi, etc..
Magister tamen, aliter recitat lecturam Augustini, hoc modo illuminare quae sit dispensatio, etc., et hoc per
ecclesiam, id est, omnes qui sunt in ecclesia terrena, sed hoc non est secundum intentionem Augustini.
Hic posset quaeri, utrum Angeli a principio mundi cognoverint mysterium incarnationis.
Respondet Magister dicens, quod Angelis maioribus notum fuit, sed non minoribus.
Unde ipsi, scilicet Angeli minores, interrogant, Is. Lxiii, 1: quis est iste qui venit de edom tinctis vestibus de
bosra? sed opinio haec est contra beatum Dionysium.
Dionysius enim duas interrogationes Angelorum de Christo factas ex sacra Scriptura accipit. Unam ex Ps. XXIII,
8: quis est iste rex gloriae? item accipit aliam ex Is. Lxiii, 1: quis est iste, qui venit de edom? etc..

29

