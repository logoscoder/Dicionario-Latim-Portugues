Alia vero similitudo erit perfecta, quae erit in gloria, et quantum ad corpus, Phil. III, 21: reformabit corpus
humilitatis nostrae, configuratum, etc., et secundum animam, quia cum venerit quod perfectum est, evacuabitur
quod ex parte est, I Cor. XIII, 10.
Quod ergo dicit apostolus, quod praedestinavit nos in adoptionem filiorum, potest referri ad imperfectam
assimilationem filii Dei, quae habetur in hac vita per gratiam; sed melius est quod referatur ad perfectam filii Dei
assimilationem, quae erit in patria, de qua adoptione dicitur Rom. VIII, 23: ingemiscimus adoptionem filiorum
Dei expectantes.
Causa praedestinationis divinae non est necessitas ex parte Dei, nec debitum ex parte praedestinatorum, sed
magis est secundum propositum voluntatis suae. In quo, quarto, commendatur beneficium, quia ex amore puro
proveniens, quia praedestinatio secundum rationem praesupponit electionem et electio dilectionem.
Duplex tamen hic causa huius beneficii immensi assignatur. Una est efficiens, quae est simplex Dei voluntas, ibi
secundum propositum voluntatis suae. Rom. IX, 18: cuius vult miseretur, et quem vult indurat. Iac. I, 18:
voluntarie enim nos genuit verbo veritatis suae. Alia vero causa est finalis, quae est, ut laudemus et cognoscamus
bonitatem Dei, quae notatur ibi in laudem gloriae gratiae suae. Et hoc iterum est, a quo commendatur istud
excellens beneficium, scilicet servitium sibi conveniens. Causa enim divinae praedestinationis est voluntas mera
Dei, finis vero cognitio eius bonitatis.
Unde notandum est, quod Dei voluntas nullo modo habet causam, sed est prima causa omnium. Nihilominus
tamen potest ei aliqua ratio assignari dupliciter, scilicet vel ex parte volentis, et sic quaedam ratio divinae
voluntatis est eius bonitas, quae est obiectum voluntatis divinae, et movet eam.
Unde ratio omnium eorum quae Deus vult, est divina bonitas. Prov. XVI, 4: universa propter semetipsum
operatus est Deus. Ex parte autem voliti, ratio divinae voluntatis potest esse aliquod esse creatum, sicut dum vult
coronare Petrum, quia legitime certavit; sed hoc non est causa volendi sed est causa quod ita fiat.
Sciendum tamen est, quod effectus sunt ratio voluntatis divinae ex parte voliti, ita scilicet quod effectus prior sit
ratio ulterioris; sed tamen cum venitur ad primum effectum, non potest ultra assignari aliqua ratio illius effectus,
nisi voluntas divina; puta, Deus vult hominem habere manum, ut serviat rationi, et hominem habere rationem,
quia voluit eum esse hominem, et hominem esse voluit propter perfectionem universi. Et quia hic est primus
effectus in creatura, non potest assignari aliqua ratio universi ex parte creaturae, sed ex parte creatoris, quae est
divina voluntas.
Ergo secundum hunc modum, nec praedestinationis potest ex parte creaturae ratio aliqua assignari, sed solum ex
parte Dei.
Nam, effectus praedestinationis sunt duo, scilicet gratia et gloria. Effectuum autem qui ad gloriam ordinantur,
potest quidem ex parte voliti assignari ratio, scilicet gratia; puta, Petrum coronavit quia legitime certavit, et hoc
quia fuit firmatus in gratia; sed gratiae, quae est primus effectus, non potest aliqua ratio assignari ex parte
hominis, quod sit ratio praedestinationis; quia hoc esset ponere, quod principium boni operis sit in homine ex
seipso et non per gratiam, quod est haeresis pelagiana, quae dicit principium boni operis esse ex parte nostra.
Sic ergo patet, quod ratio praedestinationis est simplex Dei voluntas; propter quod dicit apostolus secundum
propositum voluntatis suae.
Qualiter autem intelligatur, quod Deus omnia facit et vult propter suam bonitatem, sciendum est, quod aliqua
operari propter finem, potest intelligi dupliciter. Vel propter finem adipiscendum, sicut infirmus accipit
medicinam propter sanitatem; vel propter amorem finis diffundendi, sicut medicus operatur propter sanitatem
alteri communicandam.
Deus autem nullo exteriori a se bono indiget, secundum illud Ps. XV, 2: bonorum meorum non eges. Et ideo
cum dicitur, quod Deus vult et facit omnia propter bonitatem suam, non intelligitur quod faciat aliquid propter
bonitatem sibi communicandam, sed propter bonitatem in alios diffundendam.
Communicatur autem divina bonitas creaturae rationali proprie, ut ipsa rationalis creatura eam cognoscat. Et sic
omnia quae Deus in creaturis rationalibus facit, creat ad laudem et gloriam suam, secundum illud is. XLIII, 7:
omnem, qui invocat nomen meum, in gloriam meam creavi eum, ut scilicet cognoscat bonitatem, et cognoscendo
laudet eam. Et ideo subdit apostolus in laudem gloriae gratiae suae, id est ut cognoscat quantum Deus sit
laudandus et glorificandus.
Non dicit autem in laudem iustitiae; nam iustitia ibi locum habet ubi invenitur debitum, vel etiam redditur; quod
autem praedestinatur ad vitam aeternam, non est debitum, ut dictum est, sed gratia pure gratis data.
Nec solum dicit gloriae, sed addit gratiae, quasi gloriosae gratiae, quae est gratia, in qua ostenditur magnitudo
gratiae, quae consistit etiam in magnitudine gloriae, et modo dandi, quia nullis meritis praecedentibus, sed adhuc
immeritis existentibus eam dat. Unde Rom. V, 8 s., commendat autem Deus suam charitatem in nobis, quoniam
si cum adhuc peccatores essemus, secundum tempus Christus pro nobis mortuus est, etc., et parum post, cum
inimici essemus, reconciliati sumus Deo.
Patet ergo quod praedestinationis divinae nulla alia causa est, nec esse potest, quam simplex Dei voluntas. Unde
patet etiam, quod divinae voluntatis praedestinantis non est alia ratio, quam divina bonitas filiis communicanda.
|#2 Lectio 2
4

