Exponit autem primo de electione. Est enim duplex electio, scilicet praesentis iustitiae, et praedestinationis
aeternae. De prima Io. VI, 71: nonne duodecim vos elegi, et unus ex vobis diabolus est? et de hac apostolus non
intendit hic, quia ista non fuit ante mundi constitutionem, et ideo statim manifestat de qua intelligit, quia de
secunda, scilicet de aeterna praedestinatione; propter quod dicit praedestinavit nos, etc.. Et quia dicit in Christo,
scilicet ut Christo essemus similes et conformes, secundum quod adoptamur in filios, ideo subdit in adoptionem
filiorum per Iesum Christum. Hoc vero, quod dicit in charitate, exponit cum dicit in quo habemus redemptionem
per sanguinem eius, quasi dicat: nos habemus, etc..
Quod vero dicit et immaculati, exponit cum dicit in remissionem peccatorum. Hoc vero quod dicit in conspectu
eius, exponit, dicens in laudem gloriae gratiae suae.
|#3 Lectio 3
Positis beneficiis communiter omnibus collatis, hic apostolus ponit beneficia specialiter apostolis collata.
Dividitur autem haec pars in duas, quia primo proponit beneficia singulariter apostolis collata; secundo ostendit
causam eorum, ibi in quo et nos sorte vocati, etc..
Circa primum tria facit, quia primo proponit singularia apostolorum beneficia quantum ad excellentiam
sapientiae; secundo quantum ad specialem revelationem sacramenti absconditi, ibi ut notum faceret, etc.; tertio
exponit quid sit illud sacramentum, ibi secundum beneplacitum, etc..
Dicit ergo primo: dico quod secundum divitias gratiae eius omnes fideles communiter, tam vos quam nos,
habemus redemptionem et remissionem peccatorum per sanguinem Christi; quae quidem gratia superabundavit
in nobis, id est abundantius fuit, quam in aliis.
Ex quo apparet temeritas illorum (ut non dicam error), qui aliquos sanctos praesumunt comparare apostolis in
gratia et gloria. Manifeste enim patet ex verbis istis, quod apostoli habent gratiam maiorem quam aliqui alii
sancti, post Christum et virginem matrem.
Si vero dicatur alios sanctos tantum mereri posse quantum et apostoli meruerunt et per consequens tantam
gratiam habere, dicendum est quod bene argueretur si gratia pro meritis daretur; quod si ita esset, iam non esset
gratia, ut dicitur Rom. XI, 6.
Et ideo sicut Deus praeordinavit aliquos sanctos ad maiorem dignitatem, ita et abundantiorem gratiam eis infudit,
sicut Christo homini, quem ad unitatem personae assumpsit, contulit gratiam singularem. Et gloriosam virginem
mariam, quam in matrem elegit et quantum ad animam et quantum ad corpus gratia implevit; et sic apostolos,
sicut ad singularem dignitatem vocavit, ita et singularis gratiae privilegio dotavit; propter quod dicit apostolus
Rom. VIII, 23: nos ipsi primitias spiritus habentes. Glossa: tempore prius, et caeteris abundantius.
Temerarium est ergo aliquem sanctum apostolis comparare.
Superabundavit ergo gratia Dei in apostolis in omni sapientia. Nam apostoli praepositi sunt ecclesiae sicut
pastores. Ier. III, 15: dabo vobis pastores secundum cor meum, et pascent vos scientia et doctrina.
Duo autem spectant ad pastores, scilicet ut sint sublimes in cognitione divinorum, et industrii in actione
religionis. Nam subditi instruendi sunt in fide, et ad hoc necessaria est sapientia, quae est cognitio divinorum, et
quantum ad hoc dicit in omni sapientia.
Lc. XXI, 15: ego dabo vobis os et sapientiam, cui non poterunt resistere nec contradicere omnes adversarii vestri.
Item, gubernandi sunt subditi in exterioribus, et ad hoc necessaria est prudentia; dirigit enim in temporalibus, et
quantum ad hoc dicit prudentia. Matth. X, 16: estote ergo prudentes, etc..
Sic ergo apparet beneficium apostolorum quantum ad excellentiam sapientiae.
Sequitur eorum beneficium quantum ad excellentiam revelationis, ibi ut notum faceret sacramentum, etc., quasi
dicat: sapientia nostra non est ut sciamus naturas rerum et siderum cursus et huiusmodi, sed in solo Christo. I
Cor. II, 2: non enim iudicavi me scire aliquid inter vos, nisi Christum Iesum, etc.. Unde hic dicit ut notum faceret
sacramentum, id est sacrum secretum, scilicet mysterium incarnationis, quod fuit ab initio absconditum.
Causam autem huius sacramenti absconditi subdit, dicens voluntatis. Nam effectus futuri non cognoscuntur, nisi
cognitis causis, sicut eclipsim futuram non cognoscimus, nisi cognoscendo causam eius. Cum ergo causa
mysterii incarnationis sit voluntas Dei: quia propter nimiam charitatem quam Deus habuit ad homines, voluit
incarnari, Io. III, 16: sic enim Deus dilexit mundum, ut filium suum unigenitum daret, voluntas autem Dei
occultissima est, I Cor. II, 11: quae Dei sunt, nemo novit, nisi spiritus Dei, causa ergo incarnationis occulta fuit,
nisi quibus Deus revelavit per spiritum sanctum, sicut apostolus dicit I Cor. II, 10.
Dicit ergo ut notum faceret sacramentum, id est sacrum secretum, quod ideo est secretum, quia voluntatis suae.
Matth. XI, 25: confiteor tibi, Domine, pater caeli et terrae, quia abscondisti haec a sapientibus et prudentibus, et
revelasti ea parvulis. Item col. I, 26: mysterium, quod absconditum fuit a saeculis et generationibus; nunc autem
manifestatum est sanctis eius, quibus voluit Deus notas facere divitias gloriae sacramenti huius.
Quid autem sit hoc sacramentum, exponit dicens secundum beneplacitum, etc..
Quae quidem sententia intricata est, et debet sic construi: ut notum faceret, etc., quod quidem sacramentum est
instaurare omnia in Christo, id est per Christum. Omnia dico, quae in caelis et in terra sunt.
Instaurare, inquam, in eo, scilicet Christo, cum dispensatione plenitudinis temporum, et hoc secundum
beneplacitum eius. Ubi tria tangit, scilicet sacramenti causam, temporis congruitatem, et sacramenti utilitatem.
6

