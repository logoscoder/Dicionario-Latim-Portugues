quanta re sit. Quae quidem et maxima est, quia de maximis. I Petr. I, 3: regeneravit nos in spem vivam per
resurrectionem Iesu Christi ex mortuis, etc.. Et fortissima virtutum. Hebr. VI, 18: fortissimum solatium
habeamus, qui confugimus ad tenendam propositam spem; quam sicut anchoram habemus animae, etc..
Sed quia ea quae speramus, sunt de futura vita, ideo alia duo pertinent ad vitam futuram; unum quidem pertinet
ad omnes iustos communiter, quod est praemium essentiale, et quantum ad hoc, dicit et quae divitiae gloriae,
etc.. Ubi ponit quatuor ad illa dona pertinentia. Primum est, quod sunt copiosissima, et quantum ad hoc, dicit
divitiae.
Prov. I, 33: abundantia perfruetur, terrore malorum sublato. Ps. Cxi, 3: gloria et divitiae in domo eius, etc.. Prov.
VIII, 18: mecum sunt divitiae et gloria, etc..
Secundo quod sunt clarissima, et quantum ad hoc dicit gloriae. Rom. II, 10: gloria autem, et honor, et pax omni
operanti bonum, etc..
Tertio quod sunt stabilissima, et quantum ad hoc dicit haereditatis. Ea enim quae haereditaria sunt, stabiliter
possidentur. Eccli. XXXI, 11: stabilita sunt bona illius in Domino. Ps. XV, 5: Dominus pars haereditatis meae et
calicis, etc..
Quarto, quod erunt intima, et quantum ad hoc dicit in sanctis. Rom. VIII, 18: non sunt condignae passiones huius
temporis, etc.. II Cor. IV, 17: supra modum in sublimitate gloriae pondus operatur in nobis.
Aliud quod ponit pertinens ad futuram gloriam, est quod specialiter pertinet ad apostolos, unde dicit et quae sit
(supple sciatis) supereminens magnitudo virtutis eius in nos, scilicet apostolos. Quasi dicat: licet omnibus sanctis
abundanter divitias gloriae tribuat, supereminentius tamen tribuet apostolis. Magnitudo enim virtutis ostenditur
in effectu. Unde quanto magis effectus virtutis divinae in aliquo invenitur, tanto ibi virtus divina maior
ostenditur, licet in seipsa sit una et indivisa. Et ideo, quia maior effectus virtutis divinae est in apostolis, ideo
magnitudo virtutis erit in eis.
Et quod maior sit in eis effectus ostendit, dicens qui credimus, id est qui sumus primitiae credentium. II Cor. IV,
13 s.: nos credimus, propter quod et loquimur, scientes quod ille, qui suscitavit Iesum, et nos cum Iesu suscitabit.
Propter quod dicebat II tim. I, 12: scio cui credidi, etc..
Ideo illi inter vos per quos alii instructi sunt et vocati ad fidem, sicut doctores, praeeminentius praemiabuntur;
quia, ut dicitur in Glossa quoddam incrementum gloriae habebunt summi doctores ultra illud quod communiter
omnes habebunt propter quod Dan. XII, 3 docti assimilantur splendori firmamenti, sed doctores assimilantur
stellis: qui autem docti fuerint, fulgebunt quasi splendor firmamenti, et qui ad iustitiam erudiunt multos, quasi
stellae in perpetuas aeternitates.
|#7 Lectio 7
Enumeratis beneficiis, quae apostolus conferenda optat ephesiis in futurum, hic consequenter ponit formam et
exemplar illorum beneficiorum. Sicut autem vita Christi est forma et exemplar iustitiae nostrae, ita et gloria et
exaltatio Christi est forma et exemplar gloriae et exaltationis nostrae.
Ideo hic apostolus duo facit, quia primo proponit formam exaltationis beneficiorum et donorum in generali;
secundo manifestat eam in speciali, ibi suscitans illum a mortuis, etc..
Forma autem et exemplar operationis divinae in nos, est operatio divina in Christo. Et quantum ad hoc dicit
secundum operationem, id est ad similitudinem operationis, potentiae virtutis eius, id est virtuosae potentiae Dei,
quam operatus est in Christo, exaltans caput illud, supple: ita virtuose operabitur in nobis. Phil. III, 20 s.:
salvatorem expectamus Dominum nostrum Iesum Christum, qui reformabit corpus humilitatis nostrae, etc..
Nos autem exaltari ad similitudinem exaltationis Christi frequenter legimus in Scriptura.
Rom. VIII, 17: si compatimur, ut et glorificemur. Item Apoc. III, 21: qui vicerit, dabo ei sedere mecum in throno
meo, sicut et ego vici et sedi cum patre meo in throno eius.
Consequenter explicat formam et exemplar in speciali, manifestans ea quae pertinent ad exaltationem Christi,
loquendo de Christo inquantum est homo, dicens suscitans illum, etc..
Circa quod tria beneficia ponit exaltationis Christi.
Primum est transitus de morte ad vitam, et quantum ad hoc dicit suscitans illum a mortuis.
Secundum est exaltatio ad gloriam altissimam, et quantum ad hoc dicit constituens illum ad dexteram suam.
Tertium est sublimatio ad potentiam maximam, et quantum ad hoc dicit et omnia subiecit sub pedibus eius.
Dicit ergo quantum ad primum: dico quod hoc erit secundum operationem quam operatus est in Christo, scilicet
Deus pater eadem virtute, quam habet cum Christo.
Unde et ipse Christus seipsum resuscitavit, et Deus pater eum resuscitavit. Rom. VIII, 11: si spiritus eius, qui
suscitavit Iesum a mortuis habitat in vobis, qui suscitavit Iesum a mortuis, vivificabit et mortalia corpora vestra.
Quantum vero ad secundum dicit constituens illum, etc.. Quae quidem celsitudo gloriae potest tripliciter
considerari, scilicet per comparationem ad Deum, per comparationem ad corporales creaturas, et per
comparationem ad creaturas spirituales.
Si ergo consideretur per comparationem ad Deum, sic constitutus est ad dexteram suam, quae quidem dextera
non est intelligenda pars corporalis, quia, ut dicitur Io. IV, 24, spiritus est Deus, sed metaphorice dicitur, ut sicut
per dexteram intelligitur nobilior et virtuosior pars hominis ita cum dicimus Christum Iesum constitutum ad
11

