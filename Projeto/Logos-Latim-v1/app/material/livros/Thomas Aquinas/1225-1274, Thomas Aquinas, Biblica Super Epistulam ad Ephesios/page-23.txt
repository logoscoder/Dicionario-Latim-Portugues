Et ideo apostolus duo verba ponit hic, scilicet hospites et advenae. Hoc enim sunt hospites ad domum, quod
advenae ad civitatem.
Hospes enim dicitur quasi extraneus a domo. Eccli. XXIX, 31: vita nequam, hospitandi de domo in domum.
Advena vero est qui extraneus venit ad civitatem. Ac si dicat apostolus: olim eratis extranei a collegio fidelium,
sicut hospites a domo, et advenae ad civitatem, quemadmodum et proselyti ad legem veterem; sed nunc non est
ita, quia iam non estis hospites, etc.. Is. LIV, 15: ecce accola veniet qui non erat mecum, advena quondam tuus
adiungetur tibi.
Consequenter cum dicit sed estis cives sanctorum, etc.; concludit quod convenit statui praesenti, dicens sed estis
cives sanctorum, etc., quasi dicat: quia collegium fidelium dicitur civitas in comparatione ad subditos, et domus
in comparatione ad rectorem, collegium, ad quod vocati estis, est civitas sanctorum et domus Dei. Ps. Lxxxvi, 3:
gloriosa dicta sunt de te, civitas Dei.
Unde Augustinus: duas civitates faciunt duo amores. Nam amor Dei usque ad contemptum sui, scilicet hominis
amantis, facit civitatem ierusalem caelestem, amor vero sui usque ad contemptum Dei, facit civitatem Babylonis.
Quilibet ergo vel est civis sanctorum, si diligit Deum usque ad contemptum sui, Prov. Cap. Ult.: omnes
domestici eius vestiti sunt duplicibus, si vero diligit se usque ad contemptum Dei, est civis Babylonis.
Consequenter cum dicit superaedificati, etc., manifestat propositum.
Consuetum est in Scripturis quod in figura, quae metonymia dicitur, continens ponatur pro contento, sicut
quandoque domus pro his qui sunt in domo: secundum hunc ergo modum loquitur apostolus de his qui sunt in
domo Dei, scilicet de fidelibus, sicut de una domo, et comparat eos aedificio. Et circa hoc duo facit, quia primo
proponit intentum, secundo ostendit quod huius aedificii participes facti sunt ipsi ephesii, ibi in quo et vos
coaedificamini, etc..
Circa primum duo facit.
Primo proponit huius aedificii fundamentum; secundo ipsius constructionem seu complementum, ibi in quo
omnis aedificatio constructa, etc..
Fundamentum autem ponit duplex: unum secundarium, et aliud principale.
Secundarium quidem fundamentum sunt apostoli et prophetae. Et quantum ad hoc dicit eos non esse hospites,
sed cives, qui iam pertinent ad aedificium spirituale, utpote superaedificati supra fundamentum apostolorum et
prophetarum, id est, qui sunt apostoli et prophetae, id est, super doctrinam eorum.
Vel aliter: supra fundamentum apostolorum et prophetarum, id est, supra Christum qui est fundamentum
apostolorum et prophetarum; quasi dicat: in eodem fundamento superaedificati estis in quo apostoli et prophetae
sunt aedificati, qui ex Iudaeis fuerunt.
Hae autem expositiones duae tantum quo ad verba differunt; sed prima convenientior est, quia si alia
convenientior esset, tunc pro nihilo adiungeret ipso summo angulari lapide Christo Iesu, cum ipse Iesus sit
summum fundamentum. Secundum ergo primum modum magis consonat, ita tamen quod praecipuus lapis et
summum fundamentum sit Christus. Quantum vero ad sententiam nihil differunt, quia idem est dicere Christum
esse fundamentum, et doctrinam apostolorum et prophetarum, cum Christum tantum, non seipsos,
praedicaverint; unde accipere eorum doctrinam est accipere Christum crucifixum.
I Cor. I, 23: nos autem praedicamus Christum crucifixum idest I Petr. I, 12: quibus revelatum est, quia non sibi
ipsis, etc.. Item I Cor. II, 16: nos autem sensum Christi habemus.
Notandum est quod apostoli dicuntur fundamenta. Ps. Lxxxvi, 1: fundamenta eius in montibus sanctis. Is. LIV,
11: fundabo te in sapphiris, id est, in caelestibus viris. Expresse autem dicuntur fundamenta Apoc. XXI, 14:
murus civitatis habens fundamenta duodecim, et in ipsis nomina duodecim apostolorum. Qui intantum dicuntur
fundamenta, inquantum eorum doctrina Christum annuntiant. Matth. XVI, 18: super hanc petram aedificabo
ecclesiam meam.
Dicit autem apostolorum et prophetarum, ut designet, quod utraque doctrina est necessaria ad salutem. Matth.
XIII, 52: Scriba doctus in regno caelorum similis est homini patrifamilias, qui profert de thesauro suo nova et
vetera. Item ut ostendat concordiam inter utramque, alterius ad alteram, dum idem est utriusque fundamentum.
Nam quod prophetae praedixerunt futurum, apostoli praedicaverunt factum. Rom. I, 1 s.: Paulus servus Iesu
Christi, vocatus apostolus, segregatus in evangelium Dei, quod ante promiserat per prophetas suos.
Principale vero fundamentum tantum est Christus Iesus, et quantum ad hoc dicit ipso summo, etc.. Ubi tria dicit
de eo, scilicet quod sit lapis, quod angularis, et quod summus.
Lapis quidem est propter fundamenti firmitatem.
Unde dicitur Matth. VII, 25, quod domus quae fundata erat supra petram, firmiter aedificata erat, intantum quod
nec pluvia, nec flumina, nec venti potuerunt eam destruere. Non sic autem de domo fundata super arenam. Dan.
II, 45: lapis abscissus de monte sine manibus.
Angularis autem dicitur propter utriusque coniunctionem; nam ut in angulo duo parietes uniuntur, sic in Christo
populus Iudaeorum et gentium uniti sunt. Ps.: lapidem quem reprobaverunt aedificantes, hic factus est in caput
anguli. Act. IV, 11 s.: hic est lapis qui reprobatus est a vobis aedificantibus, qui factus est in caput anguli, et non
est in aliquo alio salus. Et hoc idem de se introducit Matth. XXI, 42: numquid legistis in Scripturis: lapidem
quem reprobaverunt aedificantes, hic factus est in caput anguli, etc..
23

