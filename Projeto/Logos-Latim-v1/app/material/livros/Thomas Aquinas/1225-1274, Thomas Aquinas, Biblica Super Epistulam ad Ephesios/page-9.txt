credenti. I Cor. XV, 1: notum autem vobis facio, fratres, evangelium, quod praedicavi vobis, quod et accepistis,
in quo et statis, per quod et salvamini.
Quantum autem ad beneficium conversionis ad fidem, dicit in quo, scilicet Christo, id est, in cuius operatione
vos credentes, signati estis. Quod quidem beneficium ideo apponitur fidei, quia fides necessaria est audientibus.
Frustra enim quis audiret verbum veritatis, si non crederet, et ipsum credere est per Christum. Infra II, 8: gratia
enim estis salvati per fidem. Et hoc non ex vobis, donum enim Dei est.
Quantum vero ad beneficium iustificationis dicit signati estis, et hoc per spiritum sanctum, qui datus est vobis, de
quo dicit tria, scilicet quod est signum, et quod est spiritus promissionis, et quod est pignus haereditatis.
Signum quidem est inquantum per eum infunditur charitas in cordibus nostris, qua distinguimur ab his qui non
sunt filii Dei. Et quantum ad hoc dicit signati estis, scilicet divisi a grege diaboli. Infra cap. IV, 30: nolite
contristare spiritum sanctum Dei, in quo signati estis, etc.. Sicut enim homines gregibus suis apponunt signa, ut
ab aliis distinguantur, ita Dominus gregem suum, id est populum suum, spirituali signo voluit signari.
Dominus autem populum peculiarem habuit, in veteri quidem testamento Iudaeos.
Ez. XXXIV, 31: vos autem greges mei, greges pascuae meae homines estis. Unde Ps. Xciv, 7: nos autem
populus eius, et oves pascuae eius. Sed quia hic grex in pascuis corporalibus pascebatur, scilicet in doctrina
corporali et in bonis temporalibus, Is. I, 19: si volueritis et audieritis me, bona terrae comedetis, ideo eum
Dominus corporali signo, scilicet circumcisionis, ab aliis separavit et distinxit. Gen. XVII, 13: eritque pactum
meum in carne vestra. Prius autem dicitur: circumcidetis carnem praeputii vestri, ut sit signum foederis inter me
et vos.
In novo autem testamento gregem habuit populum christianum. I Petr. II, 25: conversi estis nunc ad pastorem et
episcopum animarum vestrarum. Io. X, 27: oves meae vocem meam audient, etc.. Sed grex iste pascitur in
pascuis doctrinae spiritualis et spiritualibus bonis, ideo eum signo spirituali ab aliis Dominus distinxit. Hoc
autem est spiritus sanctus, per quem illi qui Christi sunt, distinguuntur ab aliis qui non sunt eius. Quia autem
spiritus sanctus amor est, ergo tunc spiritus sanctus datur alicui, quando efficitur amator Dei et proximi. Rom. V,
5: charitas Dei diffusa est in cordibus nostris per spiritum sanctum, etc..
Signum ergo distinctionis est charitas, quae est a spiritu sancto. Io. XIII, 35: in hoc cognoscent omnes, quia mei
discipuli estis, si dilectionem habueritis ad invicem. Spiritus ergo sanctus est quo signamur.
Spiritus vero promissionis dicitur triplici ratione. Primo quia promissus est fidelibus.
Ez. XXXVI, 26: spiritum novum ponam in medio vestri. Et Ez. XXXVII, 6: dabo vobis spiritum novum.
Secundo quia datur cum quadam promissione; ex hoc enim ipso quod datur nobis, efficimur filii Dei.
Nam per spiritum sanctum efficimur unum cum Christo, Rom. VIII, 9: si quis autem spiritum Dei non habet, hic
non est eius, et per consequens efficimur filii Dei adoptivi, ex quo habemus promissionem haereditatis aeternae,
quia si filii, et haeredes Rom. VIII, 17.
Tertio dicitur pignus, inquantum facit certitudinem de promissa haereditate.
Nam spiritus sanctus inquantum adoptat in filios Dei, est spiritus promissionis, et ipsemet est signum
promissionis adipiscendae.
Sed, ut dicitur in Glossa, alia littera habet qui est arra haereditatis, et forte melius, quia pignus est aliud a re pro
qua datur, et redditur postquam ille, qui pignus recipit, rem sibi debitam recipit. Arra autem non est aliud a re pro
qua datur, nec redditur; quia datur de ipso pretio, quod non est auferendum, sed complendum. Deus autem dedit
nobis charitatem tamquam pignus, per spiritum sanctum, qui est spiritus veritatis et dilectionis. Et ideo
huiusmodi non est aliud, quam quaedam particularis et imperfecta participatio divinae charitatis et dilectionis,
quae quidem non est auferenda, sed perficienda, ideo magis proprie dicitur arra quam pignus.
Tamen potest nihilominus et pignus dici.
Nam per spiritum sanctum Deus nobis diversa dona largitur, quorum quaedam manent in patria, ut charitas, quae
nunquam excidit, I Cor. XIII, 8; quaedam vero propter sui imperfectionem non manent, sicut fides et spes, quae
evacuabuntur ut ibidem dicitur. Sic ergo spiritus sanctus dicitur arra per respectum ad ea quae manent, pignus
vero per respectum ad ea quae evacuabuntur.
Ad quid autem signati sumus, subdit, dicens in redemptionem. Nam si aliquis de novo aliqua animalia acquireret
et adderet gregi suo, imponeret eis signa acquisitionis illius. Christus autem acquisivit populum ex gentibus. Io.
X, 16: alias oves habeo, quae non sunt ex hoc ovili, et illas oportet me adducere, etc.. Et ideo impressit eis
signum acquisitionis. I Petr. II, 9: gens sancta, populus acquisitionis. Act. XX, 28: quam acquisivit sanguine suo.
Sed quia Christus acquisivit populum istum, non sic quod nunquam fuerit suus, sed quia aliquando fuerat suus,
sed opprimebatur a servitute diaboli, in quam peccando se redegit, ideo non dicit simpliciter acquisivit, sed addit
in redemptionem, quasi dicat: non simpliciter de novo acquisiti, sed quasi a servitute diaboli per sanguinem eius
redempti.
I Petr. I, 18: non corruptibilibus auro et argento redempti estis, etc.. Acquisivit ergo Christus nos redimendo, non
quod accrescat inde aliquid Deo; quia bonorum nostrorum non indiget. Iob XXXV, 7: si iuste egeris, quid
donabis ei? aut quid de manu tua recipiet? ad quid autem acquisiverit nos Christus, subdit in laudem gloriae
ipsius, id est ut ipse Deus laudetur. Is. XLIII, 7: qui invocat nomen meum, in gloriam meam creavi eum.

9

