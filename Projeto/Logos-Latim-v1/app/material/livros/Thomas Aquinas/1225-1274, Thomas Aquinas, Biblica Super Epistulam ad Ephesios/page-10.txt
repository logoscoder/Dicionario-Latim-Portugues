|#6 Lectio 6
Postquam enumeravit apostolus beneficia ephesiis collata per Christum, hic ostendit quomodo affectus suus
crevit ad eos.
Dividitur autem haec pars in tres partes, quia primo praemittitur bonorum, quae audivit de eis, commemoratio;
secundo de perceptis beneficiis gratiarum debita actio, ibi non cesso gratias agens, etc.; tertio subditur pro futuris
beneficiis eius oratio, ibi memoriam vestri faciens, etc..
Bona autem quae de eis audivit, sunt duo, unum quo ordinantur ad Deum, et hoc est fides, et quantum ad hoc
dicit propterea et ego audiens fidem vestram, quae est in Christo Iesu, quae quidem facit habitare Deum in
homine. Infra III, 17: habitare Christum per fidem in cordibus vestris.
Item, corda purificat. Act. XV, 9: fide purificans corda eorum. Item, sine lege iustificat.
Rom. III, 28: arbitramur iustificari hominem per fidem sine operibus legis.
Secundum quo ordinantur ad proximum, et hoc est dilectio, et quantum ad hoc dicit et dilectionem, id est opera
charitatis, quae quidem dilectio est spirituale signum, quod homo sit discipulus Christi. Io. XIII, 35: in hoc
cognoscent omnes, quia mei estis discipuli, si dilectionem, etc.. Et ibidem XIII, 34: mandatum novum do vobis,
ut diligatis invicem, etc..
Dilectionem, dico, in omnes sanctos. Nam omnes quos ex charitate diligimus, debemus eos diligere vel ideo quia
sancti sunt, vel ut sancti sint. Gal. VI, 10: dum tempus habemus, operemur bonum ad omnes, maxime autem ad
domesticos fidei, etc..
Deinde cum dicit non cesso, etc., agit apostolus gratias de bonis et beneficiis huiusmodi auditis, dicens non cesso
gratias agens, etc..
Contra, quia non semper poterat continue pro eis gratias agere.
Respondeo. Apostolus dicit non cesso, id est horis debitis; vel non cesso quia affectus gratias agendi pro vobis
sine cessatione habitualiter est in me. Col. I, 9: non cessamus pro vobis orantes, et postulantes, etc..
Rom. I, 9-10: sine intermissione memoriam vestri facio semper in orationibus meis.
Consequenter orat apostolus pro beneficiis eis in futurum concedendis, et quantum ad hoc dicit memoriam vestri,
etc.. Et haec dividitur in tres, quia primo proponit quaedam quae eis petit; secundo exponit ea, ibi in agnitionem
eius, etc.; tertio ostendit exemplar et formam illorum, ibi secundum operationem potentiae, etc..
Dicit ergo quantum ad primum: non solum gratias ago quantum ad beneficia praeterita, quae recepistis, et
quantum ad bona audita de vobis, sed etiam oro ut omnino in futurum accrescant. Memoriam vestri faciens in
orationibus meis, pro his scilicet, ut Deus Domini nostri Iesu Christi, pater gloriae, etc..
Ubi sciendum quod Dominus noster Iesus Christus et Deus et homo est. Et inquantum homo est, Deum habet,
cum sit compositus ex anima et corpore, quorum utrique, cum sint creaturae, competit Deum habere; secundum
autem quod Deus est, patrem habet. Io. XX, 17: ascendo ad patrem meum et patrem vestrum; Deum meum et
Deum vestrum. Similiter etiam secundum quod est Deus, est gloria patris. Hebr. I, 3: qui cum sit splendor
gloriae, etc.. Est etiam gloria nostra, quia ipse est vita aeterna. I io. Cap. Ult., 20: simus in vero filio eius, hic est
verus Deus, et vita aeterna.
Sic ergo dicit ut Deus Domini nostri Iesu Christi, secundum quod est homo, et pater eiusdem, secundum quod est
Deus; pater, inquam, gloriae, scilicet Christi, qui est gloria eius, Prov. X, 1: gloria patris filius sapiens, etc., et
gloriae nostrae, inquantum dat omnibus gloriam.
Deinde cum dicit det vobis, etc., ponit ea quae petit, quae sunt duo.
Ubi sciendum est, quod quaedam sunt dona communia omnibus sanctis, scilicet illa quae sunt necessaria ad
salutem, ut fides, spes, charitas, et haec habebant, ut iam patet.
Alia autem sunt dona specialia, et quantum ad hoc pro eis orat; primo quidem pro dono sapientiae, et quantum ad
hoc dicit ut det vobis spiritum sapientiae, quem nullus potest dare, nisi Deus. Sap. IX, 17: sensum autem tuum
quis sciet, nisi tu dederis sapientiam, et miseris spiritum sanctum tuum de altissimis? secundo orat pro dono
intellectus, et hoc consistit in revelatione spiritualium secretorum, propter quod dicit et revelationis, quae etiam a
solo Deo est. Dan. II, 28: est Deus in caelis revelans mysteria.
Exponit autem quae sint ista quae petit, et primo quod pertinet ad donum sapientiae; secundo quod pertinet ad
donum intellectus, ibi ut sciatis, quae sit spes, etc..
Ad donum autem sapientiae pertinet cognitio divinorum. Unde petere donum sapientiae est petere quod habeant
cognitionem Dei, et hoc petit ibi in agnitionem Dei, etc., quasi dicat: hoc peto ut per spiritum sapientiae habeatis
illuminatos oculos cordis vestri in agnitionem, scilicet clariorem, eius, scilicet Dei. Ps. XII, 4: illumina oculos
meos, etc..
Hoc est contra eos, qui habent oculos illuminatos tantum ad temporalia cognoscenda, cum magis tamen sit
necessarium et etiam gloriosum cognoscere Deum. Ier. III, 23 s.: non glorietur sapiens in sapientia sua, et non
glorietur dives in divitiis suis; sed in hoc glorietur, qui gloriatur, scire et nosse me.
Ad donum autem intellectus tria pertinentia ponit: unum quantum ad statum praesentem, et duo quantum ad
futurum.
Ad statum vero praesentem pertinet spes, quae est necessaria ad salutem. Rom. VIII, 24: spe enim salvi facti
sumus, etc.. Et quantum ad hoc dicit ut sciatis quae, id est quanta, sit spes vocationis eius, id est virtus spei, et de
10

