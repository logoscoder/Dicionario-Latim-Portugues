Profundum vero attenditur quantum ad originem ipsius charitatis. Nam hoc quod Deum diligimus, non est ex
nobis, sed a spiritu sancto, quia, ut dicitur Rom. V, 5, charitas Dei diffusa est in cordibus nostris per spiritum
sanctum, etc.. Hoc ergo quod unus habet charitatem longam, latam, sublimem et profundam, et alius non, venit
ex profundo divinae praedestinationis. Eccli. I, 2: profundum abyssi quis dimensus est.
Ergo, ut possitis comprehendere, id est perfecte consequi cum omnibus sanctis, quae sit latitudo, ut extendatur
charitas vestra usque ad inimicos, quae sit longitudo, ut scilicet numquam deficiat, quae sit sublimitas, ut scilicet
propter seipsum Deus diligatur, et quid sit profundum, scilicet praedestinationis, etc..
Sciendum est autem hic quod Christus, in cuius potestate fuit eligere genus mortis quod vellet, quia ex charitate
mortem subiit, elegit mortem crucis, in qua praedictae quatuor dimensiones sunt. Ibi est latitudo, scilicet in ligno
transverso, cui affixae sunt manus, quia opera nostra debent per charitatem dilatari usque ad inimicos. Ps. XVII,
20: eduxit me in latitudinem Dominus.
Ibi est longitudo in ligno erecto, cui innititur totum corpus, quia charitas debet esse perseverativa, quae sustinet
et salvat hominem.
Matth. X, 22: qui autem perseveraverit usque in finem, hic salvus erit. Ibi est sublimitas in ligno superiori, cui
caput inhaeret, quia spes nostra debet elevari ad aeterna et divina. I Cor. XI, 3: caput viri Christus est.
Ibi etiam est profundum in ligno quod latet sub terra et sustinet crucem, et tamen non videtur, quia profundum
amoris divini sustinet nos, nec tamen videtur; quia ratio praedestinationis ut dictum est excedit intellectum
nostrum.
Sic ergo debemus comprehendere virtutem charitatis nostrae et Christi, et adhuc scire charitatem Christi
supereminentem scientiae, scilicet humanae, quia nullus potest scire quantum Christus dilexit nos, vel scire etiam
charitatem scientiae Christi, quae habetur cum scientia Christi. Charitatem, dico, supereminentem, scilicet alii
charitati, quae est sine scientia.
Sed numquid est verum quod charitas quae est cum scientia superemineat charitati quae est sine scientia? et
videtur quod non, quia sic malus theologus esset supereminentioris charitatis quam sancta vetula.
Respondeo. Dico quod hoc intelligitur de scientia afficiente: nam ex VI cognitionis inducitur ad magis
diligendum, quia, quanto Deus magis cognoscitur, tanto et magis diligitur.
Propter quod petebat Augustinus: noverim te, noverim me. Vel hoc dicitur propter quosdam qui habent zelum
Dei, sed non secundum scientiam. Talium enim charitati supereminet charitas, cum habetur praedicta scientia
Christi.
Consequenter cum dicit ut impleamini, etc., ponit cognitionis divinae efficaciam, dicens ut impleamini in omnem
plenitudinem Dei, id est ut habeatis perfectam participationem omnium donorum Dei, ut scilicet hic habeatis
plenitudinem virtutum, et postea beatitudinis, quae quidem efficit charitas.
Eccli. XXIV, 26: transite ad me, omnes qui concupiscitis me, etc..
Consequenter sequitur illa pars ei autem qui potens, etc.. In qua apostolus agit Deo gratias de suae petitionis
exauditione.
Circa quod tria facit, quia primo ponit potestatem Dei, qua postulata concedit; secundo potestatis exemplum, ibi
secundum virtutem quae operatur in nobis, etc.; tertio materiam gratiarum actionis, ibi ipsi gloria, etc..
Potestatem autem Dei describit infinitam, dicens ei autem, scilicet Deo Christo et Deo patri, qui potens est omnia
facere, etc.. Ex. XV, 3: omnipotens nomen eius.
Rom. Cap. Ult.: ei autem qui potens est vos confirmare iuxta evangelium, etc.. Et hoc superabundanter facere in
nobis omnia quam sciamus petere per affectum, aut intelligere per intellectum, et hoc est quod dicit quam
petimus, aut intelligimus.
Exemplum autem huiusmodi abundantiae in nobis exhibitae ostendit, dicens secundum virtutem quam operatur
in nobis, quasi dicat: apparet si attendamus ea quae operatus est in nobis, scilicet hominibus. Nam nec affectus,
nec intellectus humanus potuissent considerare, vel intelligere, vel petere a Deo quod fieret homo et homo
efficeretur Deus et consors naturae divinae, quae tamen secundum virtutem operatur in nobis, et hoc in
incarnatione filii sui. II Petr. I, 4: ut per hoc efficiamini divinae consortes naturae.
Unde de his dicitur Eccli. XVIII, 2: quis sufficiet enarrare opera illius? quis enim investigabit magnalia illius,
virtutem autem magnitudinis quis annuntiabit? vel operatus est in nobis, scilicet apostolis, quibus dedit gratiam
evangelizandi investigabiles divitias Christi, et illuminare omnes quae sit dispensatio sacramenti absconditi a
saeculis in Deo, ut supra eodem cap.
Et ibi dictum est.
Materia autem gratiarum actionis dicitur esse duplex beneficium quod nobis contulit Deus. Primum est ecclesiae
institutio; secundum est filii incarnatio.
Dicit ergo ipsi, scilicet Deo patri, gloria, sit, supple, in ecclesia, id est pro his quae fecit in ecclesia, quam
instituit: quo ad primum; in Christo, id est per Christum, vel pro Christo, quem nobis dedit.
Ipsi, inquam, sit gloria, ut gloriosus appareat, non solum in praesenti sed in omnes generationes saeculi
saeculorum, id est saeculi omnia continentis. I Tim. I, 17: regi autem saeculorum immortali, invisibili, soli Deo
honor et gloria in saecula saeculorum.
Amen.
33

