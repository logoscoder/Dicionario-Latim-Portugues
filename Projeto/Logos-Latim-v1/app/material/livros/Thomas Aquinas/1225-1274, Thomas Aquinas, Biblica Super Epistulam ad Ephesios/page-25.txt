Duplex est autem causa pro qua quis martyrii causam prosequitur. Una si patiatur pro fide Christi, vel pro
quacumque alia virtute. I Petr. IV, 15: nemo vestrum patiatur quasi homicida, aut maledicus, aut alienorum
appetitor, si autem ut christianus, non erubescat. Et quantum ad hoc dicit vinctus Christi Iesu.
Alia, si patiatur pro ecclesiae utilitate, et quantum ad hoc ait pro vobis gentibus, id est tantum intendo
conversionem vestram, et verbum salutis vobis praedico, quod traditus sum carceri. II Cor. I, 6: tribulamur pro
vestra exhortatione et salute. Col. I, 24: nunc gaudeo in passionibus pro vobis.
Consequenter cum dicit si tamen audistis, etc., ponit donum gratiae sibi commissum, quasi dicat: dico quod sum
pro vobis gentibus vinctus, si tamen audistis, id est intellexistis, dispensationem gratiae, quae data est mihi pro
vobis.
Quod potest intelligi dupliciter. Uno modo ut dispensatio accipiatur passive, et sit sensus si tamen audistis
dispensationem gratiae, etc., id est si intellexistis quod mihi hoc donum, scilicet apostolatus in gentibus, est
dispensatum.
Nam, ut dicitur infra IV, 7: unicuique data est gratia secundum mensuram donationis Christi. Et infra: ipse dedit
quosdam quidem apostolos, quosdam autem prophetas, etc.. Unde mihi dispensatum est a Domino Christo, id est
venit in sortem, gratia Dei haec ut in vobis fructum faciam.
Col. I, 23: factus sum ego minister, etc..
Dico dispensationem Dei quae data est mihi in vobis, id est eorum dispensatio tradita est mihi.
Alio modo, ut dispensatio accipiatur active, ut sit sensus si tamen audistis dispensationem, etc., id est si
intellexistis quod mihi datum sit, ut dona gratiae dispensem per communicationem sacramentorum, et hoc in
vobis. I Cor. IV, 1: sic nos existimet homo ut ministros Christi.
Consequenter cum dicit quoniam secundum revelationem, etc., manifestat conditionem suam per partes et in
speciali.
Circa quod duo facit, quia primo ponit quod pertinet ad dignitatem officii, scilicet dispensationem gratiae;
secundo illud quod pertinet ad experientiam patientiae, scilicet tribulationem, ibi quapropter peto ne deficiatis,
etc..
Prima iterum in duas.
Primo ostendit gratiae dispensationem quantum ad diversorum mysteriorum cognitionem; secundo quantum ad
ipsorum executionem, ibi cuius factus sum minister, etc..
Prima iterum in duas.
Primo ponit mysteriorum Christi sibi datam cognitionem; secundo exponit quod sit istud mysterium, ibi esse
gentes cohaeredes, etc..
Circa cognitionem suam tria facit. Primo quod sit certa, secundo quod sit plena, tertio quod sit excellens.
Certa quidem est, quia non est per humanam industriam, nec per humanam intentionem, quae falli potest, Sap.
IX, 14: cogitationes enim mortalium timidae, et incertae providentiae nostrae, sed per legem divinam quae
certissima est. Et ideo dicit quoniam secundum revelationem, etc.. Gal. I, 12: neque enim ego ab homine accepi
illud, neque didici; sed per revelationem Iesu Christi. II Cor. III, 18: nos vero revelata facie gloriam Domini
speculantes, etc..
Item plena est, quia perfecte revelatum est mihi, et committo vestro iudicio, quia ego in verbis paucis hoc
expressi, in quibus cognoscere potestis quod perfectam cognitionem habeam de mysteriis fidei. Et quantum ad
hoc dicit sicut scripsi in brevi, id est in paucis verbis, ita aperte, quod eo modo hoc potestis legentes intelligere.
Cant. IV, 11: favus distillans labia tua, etc..
Labium quidem breve quid est. Et sic labia doctoris sunt favus distillans, quando brevibus et paucis verbis multa
et magna insinuat.
Sed attende, ut dicit Augustinus, quod debet intendere hoc doctor, quod scilicet intelligatur.
Et quamdiu ad hoc laborat, verba sua non sunt superflua, sed si postquam intelligitur, eis immoratur, superflua
sunt eius verba.
Dicit autem prudentiam meam, secundum illud Prov. IX, 10: scientia sanctorum prudentia.
Quae quidem non est mundana sed divina et caelestis, propter quod dicit in mysterio Christi.
Est etiam excellens, quia solis apostolis est revelata; unde subdit quod aliis generationibus non est agnitum. Licet
enim mysteria Christi prophetis et patriarchis fuerint revelata, non tamen ita clare sicut apostolis.
Nam prophetis et patriarchis fuerunt revelata in quadam generalitate; sed apostolis manifestata sunt quantum ad
singulares et determinatas circumstantias.
Hoc autem quod dicit quod aliis generationibus, etc., potest dupliciter exponi.
Uno modo ut per generationes tempora generationum accipiantur, iuxta illud Ps. Cxliv, 13: dominatio tua in
omni generatione, et generatione. Et tunc est sensus, quod aliis generationibus, id est temporibus, non est
agnitum filiis hominum, id est rationalibus creaturis, scilicet nec hominibus, nec Angelis.
Matth. XI, 25: abscondisti haec a sapientibus et prudentibus, et revelasti ea parvulis.
Sicut nunc revelatum est sanctis apostolis eius et prophetis in spiritu, ipsis scilicet in eo spiritu novi testamenti
interpretantibus Scripturas, et explanantibus legem. Lc. VIII, 9: vobis datum est nosse mysterium regni Dei,

25

