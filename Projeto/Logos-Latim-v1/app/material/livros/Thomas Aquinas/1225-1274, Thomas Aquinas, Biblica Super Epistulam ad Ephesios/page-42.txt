Rom. VI, 23: gratia autem Dei vita aeterna.
Isti autem erant sine spe vitae aeternae, quia ponebant mortalitatem animae contra fidem et spem. Sap. II, 22:
nescierunt sacramenta Dei, neque speraverunt mercedem iustitiae, neque iudicaverunt honorem animarum
sanctarum, etc..
Vel a vita Dei, id est a vita sancte vivendi, quae est per fidem. Gal. II, 20: vivo ego, iam non ego, etc.. Iustus
autem ex fide vivit, ut dicitur Rom. I, 17. Vel quae est per charitatem.
I Io. III, 14: nos scimus, quia translati sumus de morte ad vitam, quoniam diligimus fratres, etc.. Non sic autem
isti, sed magis alienati.
Modum autem huius alienationis tangit, scilicet per ignorantiam non stellarum vel cursus siderum, sed naturae
divinae, I Cor. XV, 33: ignorantiam quidem Dei quidam habent, quia certe tunc solum in Iudaea notus erat Deus,
sed modo, ut dicitur Act. XVII, 30: tempora huius ignorantiae despiciens Deus, nunc annuntiat hominibus, ut
omnes ubique poenitentiam agant, etc..
Huius autem ignorantiae Deus non erat causa quantum de se erat, ut dicitur Rom. I, 19: Deus enim illis revelavit,
sed certe causa erat illis propter caecitatem cordis ipsorum.
Et vere dicit caecitatem eo quod ex creaturis non poterant venire in notitiam creatoris, quia, ut dicitur Sap. II, 21,
excaecavit eos malitia eorum; et sequitur: et nescierunt sacramenta Dei, neque mercedem speraverunt iustitiae.
Et hoc est quod sequitur qui desperantes, etc., ubi ostendit apostolus quales erant in exteriori conversatione,
quoniam sine spe, et hoc quia alienati a vita. Iob VII, 16: desperavi, nequaquam ultra iam vivam, etc.. Ier. XVIII,
12: desperavimus, post cogitationes enim nostras ibimus, et unusquisque post pravitatem cordis sui
malefaciemus.
Et hoc est quod sequitur tradiderunt semetipsos impudicitiae, etc.. Et hoc legi potest dupliciter, vel separatim, ut
dicatur in avaritia, quia avari erant. Rom. I, 29: repletos omni iniquitate et malitia, fornicatione, avaritia. Hebr.
XIII, 5: sint mores sine avaritia, etc., quia, ut dicitur Eccli. X, 9: avaro nihil est scelestius. Propter quod hab. II,
9: vae qui congregat avaritiam malam domui suae, etc..
Potest etiam legi coniunctim cum praecedentibus, ut dicatur in avaritia, id est avare, ita ut sit modificans
praecedentia. Et secundum hoc aggravat eorum vitam tripliciter; quia, primo, peccaverunt non ex passione, sed
potius ex electione, unde dicit tradiderunt semetipsos impudicitiae; quasi dicat: non passionibus, vel infirmitate
peccaverunt, sed semetipsos tradiderunt, etc.. Iudith VII, 15: sponte tradamus nos omnes populo holofernis, etc..
II Cor. XII, 21: non egerunt poenitentiam super immunditia quam gesserunt, etc..
Secundo, ex actuali effrenatione. II Petr. II, 10: post carnem in concupiscentiam immunditiae ambulant, etc.. Et
ideo dicit in operationem omnis immunditiae. Ez. XIV, 3: isti posuerunt immunditias suas in cordibus suis, etc..
Tertio, aggravatur eorum peccatum ex continuatione, quia incessanter peccabant. Os. IV, 10: fornicati sunt, et
non cessaverunt, quoniam Dominum reliquerunt. Unde dicit in avaritiam, id est ardenter, et appetitu continuo, et
insatiabili. II Petr. II, 14: oculos habentes plenos adulterii et incessabilis delicti, pellicientes animas instabiles,
cor exercitatum in avaritia habentes, maledictionis filii, etc..
|#7 Lectio 7
Ostensa perversitate gentilis conversationis, hic ostendit apostolus quod doctrina Christi totaliter contraria est isti
conversationi et statui. Et quia pervertentes quidam doctrinam Christi dixerunt non esse aliam vitam post istam,
sed animam mori cum corpore, ut animalia, ideo apostolus ostendit, primo doctrinam Christi contrariam esse
vitae et statui praecedenti; secundo ostendit conditiones debitas doctrinae Christi, ibi deponite vos, etc..
Dicit ergo: ita dictum est, quod illi desperantes, etc., vos autem non ita didicistis Christum, scilicet esse
imitandum.
Quomodo ergo? ipsi enim vos a Deo didicistis ut diligatis invicem. II Thess. II, 15: itaque, fratres, state et tenete
traditiones quas credidistis. Et quomodo tenebimus? I thess. II, 13: quoniam cum accepissetis a nobis verbum
auditus Dei, accepistis illud non ut verbum hominum, sed sicut est vere, verbum Dei, etc.. Col. II, 7: radicati et
superaedificati in ipso, et confirmati in fide, sicut didicistis abundantes in illo in gratiarum actione.
Et hoc certe, si tamen illum audistis, quia auditus deservit disciplinae. Si, pro quia. Quia haec est Annuntiatio
quam audistis, ut dicitur I Io. I, 5. Et hoc quantum ad praedicationem fidei. Eccli. XXIV, 30: qui audit me, non
confundetur. Prov. XV, 31: auris quae audit increpationes vitae, in medio sapientium commorabitur, etc.. Et in
illo edocti estis, scilicet quomodo pertinentia ad fidem sunt custodienda et adimplenda.
Matth. Cap. Ult.: fecerunt sicut erant edocti, etc.. Et hoc sicut est veritas in Iesu, quasi dicat: si audivistis fidem
Christi praedicari et quomodo praedicata debeant adimpleri, estis edocti, sicut Iesus, de quo praedicatur vobis,
qui est veritas. Vos autem non ita, scilicet oportet ambulare, sicut aliqui desperantes.
Sed quomodo? subdit deponite vos, etc.. Quae quidem littera potest legi dupliciter.
Uno modo, ut dicatur deponere, et tunc construitur cum praecedentibus sic: ita est veritas in qua edocti estis in
Iesu, deponere vos, etc.. Si autem dicatur deponite, quae littera communius habetur, dicemus quod quia contraria
est et vita et doctrina gentilium, vitae et doctrinae Iesu, in qua edocti estis, restat ut deponatis, etc..
Duo ergo facit. Quia cum primo extirpanda sint vitia quam inserantur virtutes, primo docet eos statum pristinae
ac veteris conversationis deponere; secundo novum statum Iesu assumere, ibi renovamini autem spiritu, etc..
42

