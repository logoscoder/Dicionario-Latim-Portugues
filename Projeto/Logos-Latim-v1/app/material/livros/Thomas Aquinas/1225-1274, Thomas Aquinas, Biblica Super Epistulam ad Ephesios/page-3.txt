Tertium praedestinationis, in praeordinata associatione cum bonis, scilicet cum filiis adoptionis, ibi qui
praedestinavit nos, etc..
Quartum gratificationis, in collatione gratiae, ibi in quo gratificavit nos, etc..
Quintum redemptionis, in liberatione a poena, id est, a diaboli servitute, ibi in quo habemus redemptionem, etc..
Sextum remissionis in deletione culpae, ibi remissionem peccatorum, etc..
Circa beneficium benedictionis, tangit duo.
Primo, praeconium, quod debet impendi, ibi benedictus Deus, etc.; secundo, beneficium, propter quod debet
impendi, ibi qui benedixit nos, etc..
Dicit ergo benedictus, scilicet a me, a vobis, et ab aliis, scilicet corde, et ore, et opere, id est laudatus, Deus et
pater, id est ille, qui est Deus per essentiam divinitatis, et pater propter proprietatem generationis.
Incidit autem copulatio, non ratione suppositionis, quia idem est suppositum, sed ratione significationis
essentialiter et relative.
Pater, inquam, Domini nostri Iesu Christi, id est filii, qui est Dominus noster secundum divinitatem, Iesus
Christus secundum humanitatem.
Qui, scilicet Deus, benedixit nos in spe in praesenti, sed in futuro benedicet in re. Ponit autem praeteritum pro
futuro propter certitudinem. Benedixit, inquam, nos, licet nostris meritis maledictos, in omni benedictione
spirituali, scilicet quantum ad animam, et quantum ad corpus. Tunc enim erit corpus spirituale. I Cor. XV, 44:
seminatur corpus animale, resurget corpus spirituale.
Benedictione, inquam, habita, in caelestibus, id est in caelo; et hoc, in Christo, id est per Christum, vel in Christo
operante. Ipse enim est qui reformabit corpus humilitatis nostrae, etc., Phil. III, 21.
Valde appetenda est benedictio haec. Et ratione efficientis, quia Deus est benedictio haec; et ratione materiae,
quia nos benedixit; et ratione formae, quia in omni benedictione spirituali benedicit; et ratione finis, quia in
caelestibus benedicit. Ps. Cxxvii, 4: ecce benedicetur homo, qui timet Dominum.
Deinde cum dicit sicut elegit nos, etc., tangitur beneficium electionis, ubi commendatur electio ista, quia libera,
ibi sicut elegit nos in ipso, quia aeterna, ibi ante mundi constitutionem, quia fructuosa, ibi ut essemus, etc., quia
gratuita, ibi in charitate.
Dicit ergo: ita benedicet nos, non nostris meritis, sed ex gratia Christi, sicut elegit nos, et gratis, a massa
perditionis separando, praeordinavit nos in ipso, id est per Christum.
Io. XV, 16: non vos me elegistis, sed ego elegi vos, etc.. Et hoc ante mundi constitutionem, id est ab aeterno,
antequam fieremus.
Rom. IX, 11: cum nondum nati fuissent, etc.. Elegit, inquam, non quia sancti essemus, quia nec eramus, sed ad
hoc elegit nos ut essemus sancti, virtutibus, et immaculati, a vitiis. Utrumque enim facit electio secundum duas
partes iustitiae. Ps. XXXIII, 15: declina a malo, et fac bonum.
Sancti, inquam, in conspectu eius, id est interius in corde, ubi ipse solus conspicit.
I Reg. XVI, 7: Deus autem intuetur Cor. Vel in conspectu eius, id est ut eum inspiciamus, quia visio est tota
merces, secundum Augustinum.
Et hoc fecit, non nostris meritis, sed in charitate sua, vel nostra, qua nos formaliter sanctificat.
Deinde cum dicit qui praedestinavit, etc., subdit tertium beneficium, scilicet praedestinationis, in praeordinata
associatione cum bonis. Ubi circa praedestinationem implicat sex. Primo actum aeternum, ibi praedestinavit,
secundo, temporale obiectum, ibi nos, tertio, praesens commodum, ibi in adoptionem, etc., quarto, fructum
futurum, ibi in idipsum, quinto, modum gratuitum, ibi secundum propositum, sexto, effectum debitum, ibi in
laudem gloriae, etc..
Dicit ergo qui, scilicet Deus, praedestinavit nos, id est sola gratia praeelegit, in adoptionem filiorum, id est ut
associaremur cum aliis filiis adoptionis in bonis, quae habituri sunt; ideo dicit in adoptionem filiorum.
Rom. VIII, 15: non enim accepistis spiritum servitutis iterum in timore, sed accepistis spiritum adoptionis
filiorum; et infra: adoptionem filiorum expectantes.
Quia vero illud quod fit ignitum, per ignem hoc oportet fieri, quia nihil consequitur participationem alicuius, nisi
per id quod est per naturam suam tale: ideo adoptionem filiorum oportet fieri per filium naturalem.
Et ideo addit apostolus per Iesum Christum.
Et hoc est tertium, quod tangitur in isto beneficio, scilicet mediator alliciens.
Gal. IV, 4-5: misit Deus filium suum factum ex muliere, factum sub lege, ut eos qui sub lege erant, redimeret; ut
adoptionem filiorum reciperemus. Et hoc in ipsum, id est inquantum ei conformamur, et in spiritu servimus. I Io.
III, 1: videte qualem charitatem dedit nobis Deus, ut filii Dei nominemur et simus. Et sequitur ibidem et scimus
quoniam cum apparuerit, similes ei erimus.
Ubi notandum est, quod duplex est similitudo praedestinatorum ad filium Dei, quaedam imperfecta, quae est per
gratiam.
Et dicitur imperfecta, primo quidem, quia solum est secundum reformationem animae, de qua Col. III:
reformamini spiritu mentis vestrae, et induite novum hominem, etc.; secundo, quia etiam secundum animam
habet quamdam imperfectionem, ex parte enim cognoscimus, ut dicitur I Cor. XIII, 9.

3

