Prima autem interrogatio, secundum eum, est inferiorum Angelorum, secunda supremorum; quod patet, quia
primae non Deus respondet, sed alius, unde dicit: Dominus virtutum ipse est rex gloriae. Secundae vero
respondet ipse Deus immediate, unde dicit: ego qui loquor iustitiam, et propugnator sum ad salvandum.
Vult ergo Dionysius, quod utrique aliquid ignoraverunt et aliquid sciverunt: quia a principio omnes sciverunt
mysterium incarnationis in generali, sed rationes in speciali didicerunt tempore procedente seu processu
temporis, secundum quod in effectibus extrinsecis explicabantur.
|#4 Lectio 4
Postquam egit apostolus de dignitate officii, quod pertinet ad suam conditionem, hic consequenter agit de his
quae pertinent ad suam afflictionem, scilicet de passionibus suis.
Circa quod duo facit.
Primo exhortatur eos ne pro suis tribulationibus conturbentur sed habeant patientiam; secundo, quia ad hoc quod
homo non conturbetur necessarium est divinum auxilium, praemittit orationem, ut impleant hoc per divinam
gratiam, ibi huius rei gratia, etc..
Dicit ergo primo: ex magnitudine officii mei et firmitate eius, quam habeo per fidem Christi, accidit quod
tribulationes patior; nec me conturbant, nec a Christo avellere possunt. Rom. VIII, 35: quis nos separabit a
charitate Christi? tribulatio? etc.; quasi dicat: nihil. Propter quod induco vos et peto, ne deficiatis in
tribulationibus meis, ne scilicet occasione tribulationum mearum deficiatis omnino a fide et ab operibus bonis.
Hebr. XII, 3: non fatigemini animis vestris deficientes.
Dico autem quod vos non debetis deficere, quia sunt pro vobis, id est, pro utilitate vestra.
II Cor. I, 6: sive tribulamur pro vestra exhortatione et salute, sive consolamur pro vestra consolatione, sive
exhortamur pro vestra exhortatione et salute, quae operatur tolerantiam passionum earumdem, quas et nos
patimur, ut spes nostra firma sit pro vobis, scientes quoniam sicut socii passionum estis, sic eritis et
consolationum. Vel dicit pro vobis, id est pro vestra probatione. Sap. III, 6: tamquam aurum in fornace probavit
electos Dominus, etc..
Quae est gloria vestra, etc., scilicet si non deficiatis, sed stetis fortes in tribulationibus.
Nam qui perseveraverit usque in finem, etc..
Alio modo: quae est gloria vestra, id est tolerantia passionum nostrarum, est pro vobis ad gloriam, in hoc quod
Deus exposuit apostolos suos et prophetas tribulationibus et passionibus propter salutem vestram. Os. VI, 5:
propterea dolavi in prophetis, et occidi eos, etc.. II Cor. I, 14: gloria vestra sumus, sicut vos nostra, etc..
Consequenter cum dicit huius rei gratia, etc., implorat eis auxilium per orationem, ut per exhortationem suam
proficiant.
Et primo orationem praemittit; secundo quasi securus de exauditione, gratias agit, ibi ei autem qui potens est,
etc..
Item, prima in tres, quia primo proponit orationis obiectum; secundo orationis intentum, ibi ut det vobis
secundum divitias, etc.; tertio orationis fructum, ibi ut possitis comprehendere, etc..
Oratio autem redditur exaudibilis per humilitatem. Ps. Ci, 18: respexit in orationem humilium, etc.. Eccli.
XXXV, 21: oratio humiliantis se, nubes penetrabit, etc.. Et ideo statim orationem suam ab humilitate incipit,
dicens huius rei gratia, scilicet ne deficiatis a fide, flecto genua mea ad patrem, etc., quod est signum humilitatis
propter duo.
Primo quia qui genua flectit, quodam modo parvificat se, et subiicit se ei, cui genua flectit: unde per huiusmodi
ostenditur recognitio propriae fragilitatis et parvitatis.
Secundo quia in genu est fortitudo corporis.
Quando ergo quis genua flectit, protestatur debilitatem suae virtutis. Et inde est, quod exteriora signa corporalia
exhibentur Deo ad conversionem, et exercitium spirituale animae interioris. In oratione Manasses: flecto genua
cordis mei, etc.. Is. XLV, 23: mihi curvabitur omne genu, etc..
Deinde describit orationis obiectum, quod est Deus, et describit eum ex duobus: primo ex affinitate, secundo ex
auctoritate.
Ex affinitate enim erigimur ad orandum cum fiducia. Et quantum ad hoc dicit ad patrem Domini nostri Iesu
Christi, scilicet cuius nos filii sumus. Iac. I, 17: omne datum optimum, etc.. Is. Lxiii, 16: tu enim, Domine, pater
noster, etc..
Ex auctoritate autem confirmatur obtinendi quod petimus fiducia, quia ipse est ex quo omnis paternitas in caelo
et in terra nominatur.
Hic posset quaeri utrum in caelo sit paternitas.
Posset dici breviter, quod in caelo, id est in Deo vel in divinis, est paternitas, quae est principium omnis
paternitatis. Sed de hac non quaeritur ad praesens, quia cuilibet fideli nota est. Sed quaeritur utrum in caelis, id
est utrum in Angelis sit aliqua paternitas.
Ad hoc dico quod paternitas est tantum in viventibus et cognoscentibus. Est autem duplex vita. Una secundum
actum, alia secundum potentiam. Vita quidem secundum potentiam, est habere opera vitae in potentia.

30

