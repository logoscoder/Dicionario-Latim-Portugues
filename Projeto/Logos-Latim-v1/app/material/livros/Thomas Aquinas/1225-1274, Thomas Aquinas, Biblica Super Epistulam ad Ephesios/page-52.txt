Sapiens enim simpliciter dicitur, qui habet de omnibus ordinare: sapiens autem secundum quid dicitur, qui habet
ordinare de his de quibus est sapiens. I Cor. III, 10: ut sapiens architectus fundamentum posui. Quia sapientis est
ordinare, ut dicitur I methaphysicae.
Omnis autem ordinator respicit finem; ille ergo simpliciter est sapiens, qui cognoscit finem, vel qui agit propter
finem universalem, scilicet Deum. Deut. IV, 6: haec est enim sapientia vestra, etc.. Sapientia enim est divinarum
rerum cognitio, ut dicit Augustinus, IV de trinitate. Prudentia vero est particularis rei providentia, quando scilicet
quis ordinat facta sua. Et ideo sapientia est viro prudentia. Propter hoc ergo dicit: nolite fieri imprudentes, sed
intelligentes, etc.. Sicut ratio speculativa ordinat de agendis et iudicat: oportet autem conclusiones habere et
iudicare per principia, et similiter in operabilibus.
Istud autem primum principium, per quod debemus iudicare omnia et regulare, est voluntas Dei; et ideo
intellectus in moralibus et divinis debet habere pro principio voluntatem Dei, quia, si hanc habeat pro principio,
fit prudens intellectus. Deut. XXXII, 29: utinam saperent et intelligerent, etc.. Hoc autem docuit Dominus, matth.
XXVI, 42: fiat voluntas tua.
|#7 Lectio 7
Supra induxit ad novitatem contra vetustatem fallaciae, hic hoc idem facit contra vetustatem vitiorum carnalium.
Vel dicamus quod prius reprehenderit peccata carnalia quantum ad luxuriam, hic autem quantum ad gulam.
Duo autem facit. Primo enim prohibet vetustatem; secundo inducit statum ad novitatem, ibi sed impleamini, etc..
Dicit ergo: dixi quod fornicatio et omnis immunditia non nominetur in vobis; sed ad hoc cavendum debetis a
vino superfluo abstinere, quia cibus et potus superfluus est causa luxuriae, et praecipue vinum, quod calefacit et
movet. Prov. XX, 1: luxuriosa res vinum, et tumultuosa ebrietas. Esth. I, 10: cum esset rex hilarior, et post
nimiam potationem incaluisset mero, etc.. Os. IV, 11: fornicatio, et vinum, et ebrietas auferunt Cor. Unde
Hieronymus: quem sodoma non vicit, vina vicerunt Lot. Nolite ergo, etc..
Sed impleamini spiritu sancto.
Inter omnia quae multos spiritus generant est vinum, unde generat animositatem et facit homines per talenta
loqui, ut dicitur III Esd. III, 21. Et ideo convenienter docet eos contra hoc repleri spiritu sancto, qui generat
fervorem devotionis. Rom. XII, 11: spiritu ferventes. Item, etiam generat gaudium et laetitiam spiritualem. Rom.
XIV, 17: iustitia, et pax, et gaudium in spiritu sancto. Item, facit audacter loqui. Act. II, 4: repleti sunt omnes
spiritu sancto, et coeperunt loqui, etc., et ideo qui eos loquentes audiebant, credebant eos ebrios.
Sed numquid habemus spiritum sanctum in nostra potestate? respondeo et dico quod habere spiritum sanctum est
dupliciter: vel receptive, et sic non est in nostra potestate eum recipere, sed ex dono Dei eum recipimus. Rom. V,
5: charitas Dei diffusa est in cordibus nostris, etc..
Vel dispositive, et sic adhuc non sumus sufficientes eum recipere, id est nos disponere sine gratia Dei. II Cor. III,
5: non sumus sufficientes cogitare aliquid a nobis quasi ex nobis, sed sufficientia nostra ex Deo est.
Vel aliquis dicitur recipere spiritum sanctum, non tamen plenus esse spiritu sancto, quando scilicet habet gratiam
spiritus sancti quantum ad aliquam et non quantum ad omnem hominis operationem. Tunc autem dicitur plenus
spiritu sancto, quando eo utitur generaliter.
Modus autem repletionis est in dilectione Dei et proximi. Et ideo cum dicit loquentes, etc., primo tangit modum
repletionis ex parte Dei; secundo ex parte proximi, ibi subiecti invicem, etc..
Circa primum tria facit.
Primo ponitur spiritualis meditatio; secundo spiritualis exultatio, ibi cantantes, etc.; tertio gratiarum actio, ibi
gratias agentes, etc..
Prima in duas, quia primo ponit modum meditationis, secundo materiam eius, ibi in Psalmis, etc..
Dicit ergo loquentes vobis, etc..
Est autem duplex locutio. Una exterior, hominis ad homines; alia interior, hominis ad seipsum. Talis autem debet
esse compunctiva.
Iob X, 1: loquar in amaritudine animae meae. Item, debet fieri in secreto. Matth. VI, 6: tu autem cum oraveris,
intra in cubiculum tuum, et clauso Ostio, ora patrem tuum. Et Sap. VIII, 16: intrans in domum meam,
conquiescam cum illa.
Materiam vero meditationis tangit, cum dicit in Psalmis, etc.. Psallere est uti Psalterio. Et sic in Psalmis, id est
bonis operationibus. Ps. Lxxx, 3: sumite Psalmum, et date tympanum, Psalterium iucundum, etc..
Et hymnis, id est laudibus divinis. Ps. Cxlviii, 14: hymnus omnibus sanctis eius, etc.. Et canticis spiritualibus,
scilicet de spe aeternorum. Rom. XII, 12: spe gaudentes.
Ps. Xci, 4: in decachordo Psalterio cum cantico in cithara. Ps. Xcvii, 1: cantate Domino canticum novum, etc..
Meditemur ergo de recta operatione quid faciendum, de divina laudatione quid imitandum, de caelesti
iucundatione quid et quomodo serviendum.
Sic ergo effectus spiritus sancti primus est sacra meditatio, secundus spiritualis exultatio, quia ex frequenti
meditatione ignis charitatis in corde accenditur. Ps. XXXVIII, 4: concaluit cor meum intra me, et in meditatione
mea exardescet ignis, etc..
Et hinc generatur laetitia spiritualis in corde.
52

