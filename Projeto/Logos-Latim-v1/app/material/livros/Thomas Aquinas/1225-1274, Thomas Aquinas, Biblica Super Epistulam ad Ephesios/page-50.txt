Matth. V, 14: vos estis lux mundi.
Sed contra dicitur de ioanne baptista: non erat ille lux; quomodo ergo fideles alii lux dicuntur? respondeo. Non
dicuntur lux per essentiam, sed per participationem.
Deinde cum dicit ut filii lucis ambulate, etc., concludit duas conclusiones.
Dixerat enim, quod tenebrae fuerunt et quod nunc sunt lux. Et ideo primo concludit, ut se conforment ei, quod
nunc sunt; secundo ut vitent ea quae prius fuerunt, ibi et nolite communicare.
Prima in duas.
Primo ponit admonitionem; secundo eam exponit, ibi fructus enim lucis, etc..
Dicit ergo: quia nunc lux estis, faciatis opera lucis, ergo ut filii lucis ambulate.
Io. XII, 35: ambulate dum lucem habetis, etc..
Hoc autem exponit, cum dicit fructus enim, etc.. Ambulat autem quis ut filius lucis dupliciter. Primo quantum ad
substantiam, vel genus operis; secundo quantum ad modum, vel intentionem facientis.
Primo ergo ponit opera, quae oportet facere; secundo qua debent fieri intentione, ibi probantes, etc..
Dicit ergo: dixi ut ambuletis ut filii lucis, fructus autem lucis sunt opera fructifera et clara. Eccli. XXIV, 23:
flores mei fructus honoris, etc..
Et hoc in omni bonitate, etc.. Ubi advertendum est, quod omnis actus virtutis ad tria reducitur. Nam oportet,
quod agens ordinetur in se, ad proximum, et ad Deum. In se, ut sit bonus in seipso et propter hoc dicit in omni
bonitate. Ps. Cxviii, 66: bonitatem et disciplinam et scientiam doce me, etc..
Item, ad proximum per iustitiam. Ideo dicit in iustitia. Ps. Cxviii, 121: feci iudicium et iustitiam, etc.. Ad Deum
per cognitionem et confessionem veritatis. Et ideo dicit et veritate.
Zach. VIII, 19: veritatem enim et pacem diligite.
Vel aliter, ut bonitas referatur ad cor, iustitia ad opus, veritas ad Os. Supra IV, 25 et Zach. VIII, 16: loquimini
veritatem unusquisque cum proximo suo.
Deinde cum dicit probantes, etc., ostendit qua intentione debeant operari, quia non ex abrupto, sed probantes, id
est, ratione discernentes. Opus suum probet unusquisque, ut dicitur Gal. VI, 4. Et hoc quid sit beneplacitum Deo,
id est ut intendatis facere, quod placet Deo. Rom. XV: probetis quae sit voluntas Dei bona, et beneplacens et
perfecta.
Deinde cum dicit et nolite communicare, etc., hortatur eos ne redeant ad statum quem reliquerunt, quia, ut dicitur
gal. II, 18: si enim, quae destruxi, haec iterum reaedifico, praevaricatorem me constituo; II Petr. II, 22: canis
reversus ad suum vomitum, et sus lota in volutabro luti.
Dividitur autem ista pars in duas.
Primo ponit monitionem; secundo assignat rationem, ibi quae autem in occulto, etc..
Prima iterum in duas.
Primo monet eos ne malefaciant; secundo ut mala reprehendant, ibi magis autem redarguite, etc..
Dicit ergo probantes quid sit beneplacitum Deo, et nolite communicare operibus infructuosis tenebrarum, id est
operibus carnalibus ducentibus ad tenebras perpetuas: quae quidem sunt infructuosa, quia non habent nisi
momentaneam delectationem citissime transeuntem. Rom. VI, 21: quem ergo fructum habuistis tunc in illis, in
quibus nunc erubescitis? Iud. I, 12: arbores autumnales infructuosae, bis mortuae, eradicatae, fluctus feri maris,
despumantes suas confusiones, etc..
Item, tenebrosa loca quaerunt propter turpitudinem, quia communicant in eis cum brutis.
Iob XXIV, 15: oculus adulteri observat caliginem, dicens: non me videbit oculus, et operiet vultum suum,
perfodit in tenebris domos, etc..
Istis ergo nolite communicare, imitando, coadiuvando, consentiendo. Eccli. XIII, 22: quae communicatio homini
sancto ad canem? sed certe hoc non sufficit, nisi etiam eos reprehendatis, quia, ut dicit Augustinus, aliquando
Deus punit communicantes insontes, quia aliqui boni non reprehendunt malos. Eccli. XVII, 12: mandavit autem
unicuique de proximo suo. Et ideo dicit magis autem autem redarguite. II Tim. IV, 2: argue, obsecra, increpa,
etc..
Sed numquid semper peccamus si non reprehendimus? respondet Augustinus: quod enim non reprehendis ex
timore charitatis, ne scilicet peior efficiatur et scandalizatus affligat bonos, non peccas. Si autem ex timore
cupiditatis, ne scilicet indignetur et perdas beneficia tua, sic peccas.
|#5 Lectio 5
Supra posuit apostolus monitiones, hic assignat rationes earum.
Duas autem monitiones posuit. Prima ut non communicarent operibus tenebrarum; secunda ut redarguerent
peccatores. Secundum hoc ergo duo facit.
Primo ponit rationem primae monitionis; secundo rationem secundae, ibi omnia enim quae arguuntur, etc..
Dicit ergo: bene dixi: nolite communicare, immo debetis et tales increpare et redarguere. Quare? quia quae in
occulto fiunt ab ipsis, turpe est dicere. Hoc autem est de vitiis carnalibus in quibus est turpitudo magna, quia
minimum est ibi de bonis rationis, cum huiusmodi actus communes sint nobis et brutis.
Sequitur omnia quae arguuntur, etc.. Hic ponit apostolus rationem secundae monitionis, et facit duo.
50

