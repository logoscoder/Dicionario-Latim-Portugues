Sed fides quandoque sumitur pro ipsa re credita, secundum illud: haec est fides catholica, etc., id est, ista debent
credi. Quandoque vero sumitur pro habitu fidei, quo creditur in corde. Et de utroque hoc potest dici.
De primo, ut sit sensus una est fides, id est, idem iubemini credere et eodem modo operari, quia unum et idem
est quod creditur a cunctis fidelibus, unde universalis seu catholica dicitur. Unde I Cor. I, 10: idipsum dicatis, id
est sentiatis, omnes, etc..
Alio modo una est fides, id est unus habitus fidei quo creditur; una, inquam, non numero, sed specie, quia idem
debet esse in corde omnium; et hoc modo idem volentium dicitur una voluntas.
Tertio eadem sunt insignia ecclesiae, scilicet sacramenta Christi, inter quae primum baptisma, quod est ianua
omnium aliorum. Et ideo dicit unum baptisma.
Dicitur autem unum triplici ratione. Primo quia baptismata non differunt secundum baptizantes; quia a
quocumque conferantur, uniformem virtutem habent, quia qui baptizat interius, unus est, scilicet Christus. Io. I,
33: super quem videris spiritum descendentem, et manentem super eum, hic est qui baptizat in spiritu sancto.
Secundo dicitur unum, quia datur in nomine unius, scilicet trinitatis. Baptizantes eos in nomine patris, et filii, et
spiritus sancti.
Tertio quia iterari non potest. Poenitentia autem, matrimonium, eucharistia, et extrema unctio, iterari possunt,
non autem baptismus.
Hebr. VI, 4: impossibile est eos qui semel sunt illuminati, scilicet per baptismum, gustaverunt autem donum
caeleste, et participes facti sunt spiritus sancti, gustaverunt nihilominus bonum Dei verbum virtutesque saeculi
venturi, et prolapsi sunt, scilicet per peccatum, renovari rursus ad poenitentiam. Non iteratur autem vel propter
characterem, vel quia causa eius non iteratur. Rom. VI, 4: consepulti enim sumus cum illo per baptismum in
mortem, etc.. Nunc autem Christus semel pro peccatis mortuus est, ut dicitur I Petr. III, 18.
Quarto in ecclesia est idem finis, qui est Deus. Filius enim ducit nos ad patrem.
I Cor. XV, 24: cum tradiderit regnum Deo et patri, cum evacuaverit omnem principatum, et potestatem, et
virtutem, oportet autem illum regnare, etc.. Et quantum ad hoc subiungit, dicens unus Deus, etc., ubi primo, ponit
apostolus eius unitatem; secundo eius dignitatem, ibi qui est super omnes, etc..
Circa primum duo dicit: primum pertinet ad naturam divinam; unde dicit unus Deus. Deut. VI, 4: audi, Israel,
Dominus Deus tuus unus est. Aliud pertinet ad eius benevolentiam ad nos et ad pietatem; unde dicit et pater
omnium. Is. Lxiii, 16: tu, Domine, pater noster, et redemptor noster.
Mal. II, 10: numquid non pater unus omnium nostrum? numquid non Deus creavit nos? dignitatem autem eius
commendat ex tribus. Ex altitudine divinitatis, cum dicit qui est super omnes. Ps. Cxii, 4: super omnes gentes
Dominus, etc.. Ex amplitudine eius potestatis, cum dicit per omnia. Ier. XXXIII, 24: caelum et terram ego
impleo, etc.. Ps. VIII, 8: omnia subiecisti sub pedibus, etc.. Lc. X, 22: omnia mihi quippe tradita sunt, quippe
quia omnia per ipsum facta sunt, Io. I, 3. Sed modo quo dicitur Sap. XI, 21: omnia in numero, et pondere, et
mensura disposuisti. Ex largitate gratiae, cum dicit et in omnibus nobis, scilicet per gratiam. Ier. XIV, 9: tu
autem in nobis es, Domine, etc..
Sed primum appropriatur patri, qui est fontale principium divinitatis et omnes creaturas excellit. Secundum filio,
qui est sapientia attingens a fine usque ad finem fortiter, Sap. VIII, 1. Tertium vero spiritui sancto, qui replet
orbem terrarum, Sap. I, 7.
|#3 Lectio 3
Supra ostendit apostolus ecclesiasticam unitatem quantum ad id quod in ecclesia est commune, hic idem ostendit
quantum ad hoc quod singulis fidelibus membris ecclesiae est proprium et speciale.
Circa quod tria facit: primo proponit distinctionem; secundo inducit ad hoc auctoritatem, ibi propter quod dicit,
etc.; tertio ponit auctoritatis expositionem, ibi quod autem ascendit, etc..
Dicit ergo: habemus in ecclesia unum Deum, unam fidem, etc., sed tamen diversas gratias diversis particulariter
collatas habemus, quia unicuique nostrum data est gratia, quasi dicat: nullus nostrum est qui non sit particeps
divinae gratiae et communionis.
Io. I, 16: de plenitudine eius omnes accepimus gratiam pro gratia.
Sed certe ista gratia non est data omnibus uniformiter seu aequaliter, sed secundum mensuram donationis
Christi, id est secundum quod Christus est dator, et eam singulis mensuravit. Rom. XII, 6: habentes donationes
secundum gratiam quae data est nobis differentes.
Haec differentia non est ex fato, nec a casu, nec ex merito, sed ex donatione Christi, id est secundum quod
Christus nobis commensuravit.
Ipse enim solus recepit spiritum non ad mensuram, Io. III, 34, caeteri autem sancti ad mensuram recipiunt. Rom.
XII, 3: unicuique sicut Deus divisit mensuram fidei.
I Cor. III, 8: unusquisque propriam mercedem accipiet, etc.. Matth. XXV, 15: unicuique secundum propriam
virtutem, etc.. Quia sicut in potestate Christi est dare vel non dare, ita dare tantum vel minus.
Sequitur propter quod dicit, etc..

36

