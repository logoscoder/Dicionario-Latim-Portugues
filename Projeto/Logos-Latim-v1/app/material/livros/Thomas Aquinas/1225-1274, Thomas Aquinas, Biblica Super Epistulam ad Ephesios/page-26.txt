caeteris autem, etc.. Lc. X, 23: beati oculi qui vident quae vos videtis, et infra XXIV: dico autem vobis, quod
multi reges et prophetae voluerunt videre quae vos videtis, et non viderunt, etc..
Alio modo potest exponi ut per generationes accipiantur homines generati, secundum illud Matth. XXIII, 36:
venient haec omnia super generationem istam, etc.. Et tunc est sensus quod aliis generationibus, id est hominibus
in praecedentibus generationibus generatis, non est cognitum, etc., sicut prius.
Unde Is. LIII, 1: quis credidit auditui nostro, et brachium Domini cui revelatum est? sed hoc quidem
sacramentum fidei revelatum est aliquibus patribus veteris testamenti, secundum illud Io. VIII, 56: Abraham
pater vester exultavit ut videret diem meum; vidit, et gavisus est. Et etiam prophetis, secundum illud ioel II, 28:
post haec effundam de spiritu meo super omnem carnem, et prophetabunt filii vestri et filiae vestrae.
Sed eis quidem revelatum est in quadam generalitate, apostolis vero clare et perfecte.
Et hoc propter tria. Primo quia ipsi apostoli habuerunt revelationem immediate a filio Dei, secundum illud Io. I,
18: unigenitus filius qui est in sinu patris, ipse enarravit.
Prophetae vero et patres veteris testamenti, ipsi edocti sunt per Angelos, vel per aliquas similitudines. Unde
dicitur Is. VI, 6: volavit ad me unus de seraphim, et in manu eius calculus, quem, etc.. Et ideo ipsi apostoli
clarius acceperunt. Secundo, quia non in figuris et in aenigmatibus, sicut prophetae, viderunt, sed revelata facie
gloriam Domini speculantes. Lc. X, 23: beati oculi qui vident quae vos videtis. Tertio, quia apostoli constituti
fuerunt executores et dispensatores huius sacramenti, et ideo oportebat quod melius ipsi essent instructi quam
alii. Io. IV, 38: alii laboraverunt, et vos in labores eorum introistis.
Consequenter cum dicit esse gentes, etc., manifestat quid sit illud sacramentum.
Circa quod sciendum est quod Iudaei triplicem praerogativam habebant respectu gentilium, scilicet promissionis
haereditatis. Rom. IV, 13: non enim per legem promissio Abrahae, aut semini eius, ut haeres esset mundi, sed
per iustitiam fidei. Ps. XV, 5: Dominus pars haereditatis meae, etc.. Item per specialem a gentibus aliis
distinctionem et electionem. Deut. VII, 6: te elegit Dominus Deus tuus, ut sis ei populus peculiaris de cunctis
populis qui sunt super terram. Unde Ps. Xcix, 3: nos autem populus eius et oves pascuae eius. Cant. VI, 8: una
est columba mea, perfecta mea, etc.. Item per Christi promissionem. Gen. XII, 3: in te benedicentur universae
cognationes terrae.
Haec autem tria gentes non habebant. Supra II, 12: qui eratis illo tempore sine Christo, alienati a conversatione
Israel. Sed ad haec tria recepti sunt per fidem. Primo quidem, quantum ad participationem haereditatis, et,
quantum ad hoc, dicit cohaeredes, scilicet ipsis Iudaeis in haereditate caelesti.
Matth. VIII, 11: multi ab oriente et occidente venient, et recumbent cum Abraham, Isaac et Iacob in regno
caelorum, etc.. Secundo ad speciale collegium fidelium, et, quantum ad hoc, dicit et concorporales, id est in
unum corpus. Io. X, 16: alias oves habeo quae non sunt ex hoc ovili, id est gentes, et illas oportet me adducere, et
vocem meam audient, et fiet unum ovile et unus pastor. Tertio, ad participationem gratiae repromissae, et
quantum ad hoc dicit et comparticipes, scilicet promissionum quae factae sunt Abrahae. Rom. XV, 8: dico autem
Christum fuisse ministrum circumcisionis propter veritatem Dei ad confirmandas promissiones patrum, gentes
autem super misericordia honorare Deum.
Et haec omnia consecutae sunt gentes non per Moysem, sed in Christo. Io. I, 17: lex per Moysem data est, gratia
et veritas per Iesum Christum facta est. II Petr. I, 4: per quem maxima et pretiosa nobis promissa donavit, etc..
Item, nec per impletionem legis, quia hoc est iugum quod neque patres nostri, neque nos portare potuimus, ut
dicitur Act. XV, 10, sed per evangelium, per quod omnes salvantur. Rom. I, 16: non enim erubesco evangelium,
virtus enim Dei est in salutem omni credenti. I Cor. XV, 1: notum vobis facio evangelium quod praedicavi vobis,
quod et accepistis, in quo et statis, per quod et salvamini.
|#2 Lectio 2
Postquam ostendit apostolus esse sibi gratiam dispensatam quantum ad mysteriorum divinorum cognitionem, hic
ostendit hoc idem quantum ad ipsorum mysteriorum executionem. Et circa hoc duo facit.
Primo commemorat auxilium gratiae praestitum sibi ad exequendum; secundo, ostendit sibi commissum
officium ministerii, ibi mihi omnium sanctorum minimo, etc..
Prima in duas.
Primo tangit ministeriorum divinorum executionem; secundo ostendit auxilium sibi datum ad exequendum, ibi
secundum donum gratiae, etc..
Executio autem divinorum sibi commissa est per modum ministerii, et quantum ad hoc dicit: dico quod hoc
ministerium est mihi commissum, scilicet gentes esse cohaeredes per evangelium, per quod gentes participes
fiunt promissionis Dei in Christo Iesu, cuius ego Paulus factus sum minister, etc.; quasi dicat: non ego impleo
vel exequor ut a me vel ut meum, sed sicut ministerium quod Dei est. Act. IX, 15: vas electionis est mihi iste,
etc.. Unde apostolus I Cor. IV, 1: sic nos existimet homo ut ministros Christi et dispensatores mysteriorum Dei.
Deinde cum dicit secundum donum gratiae, etc., tangit auxilium sibi praestitum ad ministeriorum executionem.
Huiusmodi autem auxilium duplex fuit.

26

