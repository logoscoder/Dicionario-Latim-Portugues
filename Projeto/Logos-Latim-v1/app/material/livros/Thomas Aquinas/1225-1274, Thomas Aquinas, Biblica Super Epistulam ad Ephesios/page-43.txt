Dicit ergo: deponite, etc.. Ubi tria sunt consideranda. Primo quid intelligatur per veterem hominem.
Dicunt aliqui, quod hic homo vetus exterior, novus vero dicitur interior. Sed dicendum est quod homo vetus
dicitur tam interior quam exterior, qui subiicitur vetustati quantum ad animam per peccatum et quantum ad
corpus, quia membra corporis sunt arma peccati. Et sic, subiectus homo peccato secundum animam et corpus,
dicitur vetus homo, secundum quod illa vetusta sunt, quae sunt in via corruptionis, vel in ipso corrumpi; quia
quod antiquatur et senescit, prope interitum est, ut dicitur ad Hebr. VIII, 13. Et sic homo subiectus peccato
dicitur vetus, quia est in via corruptionis; propter quod subdit qui corrumpitur secundum desideria erroris.
Nam unumquodque corrumpitur, cum recedit ab ordine naturae suae. Natura autem hominis est, ut desiderium
eius tendat ad id quod est secundum rationem. Perfectio autem et bonum rationis est veritas. Quando ergo ratio
tendit ad errorem, et desiderium ex hoc errore corrumpitur, tunc vetus homo dicitur.
Dicit autem secundum desideria, scilicet mala. Rom. XIII, 14: carnis curam ne feceritis in desideriis. I Tim. VI,
9: desideria multa, et nociva, et inutilia, quae mergunt hominem in interitum et perditionem, etc..
Quia autem haec desideria in quibusdam trahuntur ex infirmitate, in quibusdam vero ex malitia, sicut in illis qui
dicunt Deum providentiam non habere, ideo dicit erroris; quia in talibus sic errantibus corrumpitur intellectus et
affectus. Vel secundum desideria erroris, id est quae homines faciunt errare, secundum illud Sap. II, 21: haec
cogitaverunt et erraverunt, etc.. Prov. XIV, 8: imprudentia stultorum errans.
Sed quomodo deponendus sit, docet apostolus, dicens Col. III, 9: expoliantes vos veterem hominem cum actibus
suis, etc.. Non ergo substantialiter debet deponi vel expoliari, sed solum quoad opera mala, vel conversationem.
I Petr. II, 12: conversationem vestram inter gentes habentes bonam. I Tim. IV, 12: exemplum esto fidelium in
verbo et conversatione.
Deinde cum dicit renovamini, etc., ostendit, quod debemus novum statum induere.
Circa quod tria facit.
Primo ostendit per quid consequi possumus hanc novitatem; secundo in quo haec novitas consistat; tertio quae
sit.
Quantum ad primum dicit renovamini spiritu, etc..
Ubi notandum est quod licet spiritus multipliciter dicatur in homine, tamen triplex spiritus invenitur, scilicet
spiritus sanctus, I Cor. III, 16: nescitis quod templum Dei estis, et spiritus Dei habitat in vobis? item, spiritus
rationalis, Gal. V, 17: caro concupiscit adversus spiritum. Item, spiritus phantasticus.
Os. IX, 7: scitote Israel stultum prophetam, insanum virum, spiritualem, id est phantasticum.
Hoc ergo quod dicit spiritu mentis, sumitur pro spiritu sancto. Dicit autem causam renovationis esse spiritum
sanctum, qui habitat in mente nostra. Gal. IV, 6: misit Deus spiritum filii sui in corda, etc.. Ps. Ciii, 30: emitte
spiritum tuum, et creabuntur, etc..
Vel potest accipi spiritus pro spiritu rationali, et tunc spiritus idem est quod mens nostra, et est simile huic quod
dicitur Col. II, 11: in expoliatione corporis carnis, id est corporis, quae est caro; ita hic spiritu mentis, id est
spiritu, qui est mens; hoc autem dicit, quia in nobis est alius spiritus, qui non est mens, qui scilicet est communis
nobis et brutis.
Dicit autem renovamini spiritu mentis, quia illud quod non est corruptum est novum, nec renovatione indiget.
Nam si Adam corruptus non fuisset, renovatione non indiguisset, nec nos etiam. Sed quia corruptus fuit,
renovatione indiguit et eius posteriores.
Et ideo oportet renovari nos in praesenti secundum animam, et in futuro secundum corpus, quando corruptibile
hoc induet incorruptionem, et mortale immortalitatem, ut dicitur I Cor. XV, 53. Dicit ergo renovamini spiritu, hic
scilicet, quia nisi in praesenti spiritus renovetur, numquam corpus eius innovabitur.
Vel potest exponi spiritu mentis, id est mente vestra spirituali facta; et in idem redit.
In quo autem haec renovatio consistat, quantum ad secundum, subdit cum dicit et induite novum hominem, etc..
Hic advertendum est quod sicut uniuscuiusque rei primum vetustatis principium fuit Adam, per quem peccatum
in omnes intravit, ita principium primum novitatis et renovationis Christus est; quia sicut in Adam omnes
moriuntur, ita et in Christo omnes vivificabuntur.
Unde Gal. Cap. Ult.: in Christo Iesu neque circumcisio, neque praeputium aliquid valet, sed nova creatura.
Induimini ergo Dominum nostrum Iesum Christum, rom. XIII, 14.
Quae autem sit renovatio ostendit, cum dicit qui secundum Deum creatus est, etc.. Hoc autem potest intelligi
tripliciter.
Uno modo sic, ut ly qui, referatur ad spiritum, id est: spiritus, qui est mens nostra, creatus est a Deo, scilicet in
originali iustitia, scilicet in sui novitate; vel recreatus nova creatione, ut esset iustus. Supra II, 10: creati in
Christo Iesu in operibus bonis.
Vel ly qui, potest referri ad novum hominem, scilicet Christum. Et tunc construetur sic: qui creatus est, id est
formatus in utero virginis secundum Deum, id est non semine humano, sed spiritu sancto. Vel creatus est
secundum esse gratiae et plenitudinis, et hoc in iustitia, quoad homines, et sanctitate, quoad Deum, et hoc
veritatis, non falsitatis.
Lc. I, 75: in sanctitate et iustitia. Vel ut sanctitas sit in corde, veritas in ore, iustitia in opere.

43

