II Cor. V, 6: quamdiu sumus in hoc corpore, peregrinamur a Domino. Et quia naturaliter appetimus finem
nostrum et bene esse, nec hoc possumus quamdiu in hac carne sumus, ideo vellemus eam abiicere; non sicut
malum odio habitum sed sicut bonum minus dilectum, impediens maius bonum.
Et sic exponendae sunt auctoritates supra inductae: infelix, etc.. Item: desiderium habens, etc.; vel consimiles.
Vel illud quod volumus est bonum non ut finis sed disponens ad finem, sicut sunt habitus virtutum; hoc autem
bonum impeditur per carnis lasciviam. Et ideo sancti affligunt et macerant carnem suam, ut subdatur spiritui ad
repressionem concupiscentiarum, quia caro concupiscit impediens acquisitionem virtutum nos disponentium ad
bonum ultimum.
Et ideo qui sic affligit carnem suam, ut subdatur spiritui, non odit eam, sed procurat bonum eius, quia bonum
eius est quod subiiciatur spiritui, sicut bonum hominis est quod subiiciatur Deo. Ps. Lxxii, 28: mihi autem
adhaerere Deo bonum est.
Et sic intelligitur: castigo corpus meum, etc., et consimiles. Unde hoc non oportebat fieri in statu innocentiae,
quamdiu homo subditus fuit Deo, et caro totaliter subdita fuit spiritui, in qua quidem mutua subiectione
consistebat donum originalis iustitiae.
Sed aliquando illud quod volumus est malum, et ideo, sicut boni carnem affligunt vel deponere volunt,
inquantum impeditiva est boni quod appetunt, ita mali, inquantum caro est impeditiva mali quod appetunt, eam
occidunt et se suspendunt, sicut Iudas.
Deinde ostendit quod virum oportet uxorem diligere, et hoc per exemplum.
Unde dicit sicut et Christus ecclesiam, scilicet dilexit, sicut aliquid sui, quia membra sumus corporis. Supra IV,
25: sumus enim invicem membra. Dicit autem de carne eius propter eamdem participationem naturae. Lc.
Ult.: spiritus autem carnem et ossa non habet, etc..
Vel dicit de carne, mystice, quantum ad debiles qui sunt carnei, et de ossibus eius, quantum ad fortes qui sunt
ossei.
|#10 Lectio 10
Supra exhortatus est apostolus ephesios ad amorem uxorum dupliciter, scilicet exemplo dilectionis Christi ad
ecclesiam, item ex amore hominis ad seipsum, hic tertio hortatur eos per auctoritatem Scripturae.
Et circa hoc tria facit: primo auctoritatem inducit; secundo eam mystice exponit, ibi sacramentum hoc, etc.; tertio
adaptat eam secundum litteralem sensum ad propositum suum, ibi verumtamen et vos, etc..
Auctoritas haec dicitur Gen. II, 24 dicta est ab Adam vidente uxorem, scilicet de costa sua formatam.
Sed contra dicitur Matth. XIX, 4 s. Quod Deus hoc dixit.
Respondeo: Adam ut a Deo inspiratus hoc dixit; Deus autem ut Adam inspirans et docens.
Nos autem hoc idem dicimus et multa alia, quae dixit Dominus, spiritu Dei docente; unde dicitur Matth. X, 20:
non enim vos estis qui loquimini, etc..
Notandum hic est quod in praedicta auctoritate triplex coniunctio viri ad mulierem designatur. Prima per
affectum dilectionis, quia est tantus affectus utriusque ut patres relinquant. II esdr. IV, 25: diligit homo uxorem
suam magis quam patrem, et multi dementes facti sunt propter uxores suas, etc.. Ibi multa. Hoc autem naturale
est, quia appetitus naturalis est concors debitae actioni.
Constat autem, quod omnibus agentibus superioribus inest appetitus ut propinent et communicent inferioribus, et
ideo amor naturalis inest eis versus inferiora. Et quia homo respectu patris et matris est inferior, non superior,
ideo ad uxorem, cuius est superior, et ad filios naturaliter plus afficitur quam ad parentes, et etiam quia uxor sibi
coniungitur ad actum generationis.
Secunda coniunctio est per conversationem.
Unde dicit: et adhaerebit uxori suae, etc.. Eccli. XXV, 1: in tribus beneplacitum est spiritui meo, etc..
Tertia est per carnalem coniunctionem, ibi: et erunt duo in carne una, id est in carnali opere. In qualibet enim
generatione est virtus activa et passiva; sed in plantis utraque est in eodem, in perfectis autem animalibus
distinguuntur. Et ideo in actu generationis ita se habent masculus et foemina in animalibus sicut in plantis solo
eodem uno corpore fit.
Consequenter exponit eam mystice, et dicit sacramentum hoc magnum est, idest sacrae rei signum, scilicet
coniunctionis Christi et ecclesiae. Sap. VI, 24: non abscondam a vobis sacramentum Dei.
Notandum est hic, quod quatuor sacramenta dicuntur magna, scilicet baptismus ratione effectus, quia delet
culpam et aperit ianuam Paradisi; confirmatio ratione ministri, quia solum a pontificibus et non ab aliis confertur;
eucharistia ratione continentiae, quia totum Christum continet; item matrimonium ratione significationis, quia
significat coniunctionem Christi et ecclesiae.
Et ideo si mystice exponatur, debet sic exponi littera praecedens: propter hoc relinquet homo, scilicet Christus,
patrem et matrem.
Reliquit, inquam, patrem, inquantum est missus in mundum et incarnatus. Io. XVI, 28: exivi a patre, et veni in
mundum, etc..
Et matrem, scilicet synagogam. Ier. XII, 7: reliqui domum meam, et dimisi haereditatem meam, etc.. Et
adhaerebit uxori suae, ecclesiae. Matth. Cap. Ult.: ecce vobiscum sum omnibus diebus, etc..
55

