Nunc autem huiusmodi passiones multum inclinant ad consensum et maxime quando pervertunt iudicium
rationis, et hoc specialiter facit ira, quae consistit in accensione sanguinis, quae quidem ratione velocitatis sui
motus praecedit iudicium rationis. Et quia, sic nobis perturbatis, diabolus incipit locum habere in nobis, ideo
dicit nolite locum dare diabolo, quasi dicat: non perseveretis in ira, quia per hoc datis locum diabolo, quia totus
diabolus iracundus est. Ps. XVII, 48: liberator meus de inimicis meis iracundis.
Intrat autem hominem cum furore et ira.
Apoc. XII, 12: descendit diabolus ad vos, habens iram magnam. Hoc autem non potest facere saltem in anima,
quamdiu homo iustus est. Haec autem iustitia per iram amittitur, quia ira viri iustitiam Dei non operatur, ut
dicitur Iac. I, 20. Si ergo non vultis locum dare diabolo, saltem in anima, sol non occidat super iracundiam
vestram. Eccle. XI, 10: aufer iram a corde tuo.
|#9 Lectio 9
Exclusa supra vetustate hominis quantum ad vim rationalem et irascibilem, hic prohibet eam quantum ad
concupiscibilem provenientem ex rerum inordinata concupiscentia.
Circa quod duo facit.
Primo prohibet concupiscibilis vetustatem; secundo hortatur ad eius novitatem, ibi magis autem laboret, etc..
Ad vetustatem autem concupiscibilis pertinet furtum, quod provenit ex corrupto et inordinato appetitu rei
temporalis. Ideo dicit qui furabatur, iam non furetur, etc., quasi dicat: qui habebat concupiscibilem corruptam et
vetustam ex corrupto appetitu rerum temporalium, iam non furetur, scilicet si vult concupiscibilem renovare,
quia, ut dicitur Eccli. V, 17: super furem confusio; propter hoc dicitur Ex. XX, 15: non furtum facies.
Et quia aliquis posset se excusare prae paupertate, ideo dicit magis autem laboret, etc.. Sicut ipse fecit apostolus,
ut dicitur Act. XX, 33: argentum et aurum nullius concupivi, aut vestem, vos ipsi scitis, quoniam ad ea quae mihi
opus erant, et his qui mecum sunt, ministraverunt manus istae. Item II Thess. III, 78: ipsi enim scitis
quemadmodum oporteat vos imitari nos, quoniam non inquieti fuimus inter vos, neque gratis panem
manducavimus ab aliquo, sed in labore et fatigatione, nocte ac die laborantes, ne quem vestrum gravaremus, etc..
Unde notandum est, quod opus manuale ad tria inducitur. Primo ad necessitatem victus acquirendam. Gen. III,
19: in sudore vultus tui vesceris pane tuo. Et ideo qui non habet unde licite vivat, tenetur manibus laborare. II
Thess. III, 10: si quis non vult operari, non manducet; quasi dicat: sicut qui non comedit in necessitate peccat, ita
et si non laborat. Et sic ponitur hic ad excludendum furtum.
Quandoque vero inducitur contra otium, quia multa mala docuit otiositas, Eccli. XXXIII, 29. Et ideo qui habent
vitam otiosam, tenentur manibus laborare. II Thess. III, 11 s.: audivimus quosdam inter vos ambulare in quiete
nihil operantes, sed curiose agentes.
His autem, qui huiusmodi sunt, denuntiamus et obsecramus in Domino Iesu Christo, ut cum silentio operantes
suum panem manducent.
Quandoque enim inducitur ad carnis macerationem et domationem. Unde ponitur inter alia opera continentiae II
Cor. VI, 5: in laboribus, in vigiliis, in ieiuniis, etc..
Triplex ergo est ratio iniungendi laborem corporalem; sed prima omnibus necessaria est, et hoc de necessitate
praecepti, quia aliis modis potest excludi otium, similiter et lascivia carnis potest alio modo domari et refrenari,
et sufficit quomodocumque fiat.
Sequitur quod bonum est, quod dupliciter potest intelligi. Vel in VI accusativi, et sic construetur: magis autem
laboret operando manibus, et quidem non illicita, sed quod bonum est. Gal. Cap. Ult.: bonum autem facientes,
non deficiamus. Is. I, 16 s.: quiescite agere perverse, discite bene facere.
Vel potest intelligi in VI nominativi: laboret, etc., quod bonum est, quasi haec sit ratio quare laborandum est;
quasi dicat: non solum est necessarium laborare, immo etiam bonum est laborare, ut laborans possit vivere, et ut
habeat unde tribuat necessitatem patienti. Eccli. XXIX, 2: foenerare proximo tuo in tempore necessitatis illius,
etc..
Deinde cum dicit omnis sermo malus, etc., ponit pertinentia ad veterem hominem in deordinatione ad alium; et
facit duo: quia primo prohibet vetustatem, et inducit novitatem; secundo inducit exemplum, in principio V cap.,
ibi estote ergo, etc..
Ad proximum autem potest quis male se habere dupliciter. Uno modo laedendo eum verbis malis; alio modo
malis exemplis. Primo prohibet primum; secundo secundum, ibi et nolite contristare, etc..
Prima iterum in duas.
Primo prohibet vetustatem; secundo inducit ad novitatem, ibi sed si quis, etc..
Dicit ergo omnis sermo malus, etc.. Sermo oris praetendit et annuntiat quae sunt in anima, quia voces sunt
earum, quae sunt in anima, passionum notae. Ille est bonus sermo, qui indicat bonam dispositionem interiorem,
malus vero qui malam.
Tripliciter autem homo ordinatur interius, scilicet ad se, ut scilicet omnia sint rationi subiecta; ad Deum, ut ratio
sit ei subdita; ad proximum, quando diligit eum ut seipsum.
Est ergo quandoque sermo malus, quando indicat hominem inordinatum in se, et hic est sermo falsus eius, qui
aliud loquitur et aliud intendit: et similiter sermo inutilis et vanus.
45

