Moralia quidem praecepta Christus non solvit, sed adimplevit, superaddendo consilia, et exponendo ea quae
Scribae et Pharisaei male intelligebant. Unde dicebat Matth. V, 19: nisi abundaverit iustitia vestra plus quam
Scribarum, etc.. Et iterum: dictum est antiquis: diliges proximum tuum, et odio habebis inimicum tuum. Ego
autem dico vobis: diligite inimicos vestros, etc.. Caeremonialia vero praecepta solvit quidem quantum ad eorum
substantiam, sed adimplevit quantum ad illud quod figurabant, adhibens figuratum figurae.
Est ergo intelligendum quod hic dicit solvens, scilicet quantum ad observantiam legis carnalis. Et solvere hoc,
scilicet parietem maceriae, est solvere inimicitias quae erant inter Iudaeos et gentiles: quia isti volebant legem
servare, illi vero minime, ex quo oriebatur inter eos ira et invidia.
Sed certe has inimicitias Christus solvit in carne sua assumpta. Nam in eius nativitate statim pax hominibus
annuntiata est. Lc. II, 14. Vel in carne sua, scilicet immolata, quia, ut dicitur infra V, 2: tradidit semetipsum pro
nobis oblationem et hostiam Deo.
In quo quidem sacrificio impleta sunt omnia illa sacrificia, et cessaverunt. Hebr. X, 14: una enim oblatione
consummavit in sempiternum sanctificatos.
Quid autem sit iste paries insinuat, dicens quod est lex mandatorum, quasi dicat: solvens parietem, hoc est legem
mandatorum, etc..
Dicitur autem lex vetus lex mandatorum, non quia aliae leges mandatis careant; nova enim lex mandata habet.
Io. XIII, 34: mandatum novum do vobis. Sed propter duo: primo quidem propter magnum numerum mandatorum
legalium, intantum quod ab hominibus servari non possunt, secundum illud Act. XV, 10: hoc est onus quod
neque nos, neque patres nostri portare potuimus. Iob XI, 6: quod multiplex sit lex eius, etc..
Vel dicitur mandatorum, id est, factorum.
Rom. III, 27: ubi est ergo gloriatio tua? exclusa est. Per quam legem? factorum? non, sed per legem fidei. Unde
sicut baptismus ioannis dicitur baptismus aquae, quia tantum exterius mundabat, interius autem non
sanctificabat: ita et lex vetus dicitur lex factorum, quia praecipiebat tantum quid facere deberent, sed non
conferebat gratiam, per quam ad legem implendam iuvarentur.
Lex vero nova dirigit in agendis, praecipiendo, et iuvat ad implendum, gratiam conferendo.
Evacuans dico, sicut imperfectum evacuatur per perfectum, et umbra per veritatem.
I Cor. XIII, 10: cum autem venerit quod perfectum est, evacuabitur quod ex parte est, scilicet imperfectio et
umbra veteris legis, de qua Hebr. X, 1: umbram enim habens lex futurorum bonorum, etc..
Et hoc decretis, id est, praeceptis novi testamenti, per quae excluditur lex. Lev. XXVI, 10: comedetis
vetustissima veterum, id est, praecepta legis naturae simul cum nova lege; et, praeceptis eius susceptis, vetera
proiicietis, id est caeremonialia praecepta veteris legis quantum ad eorum substantiam, ut dictum est.
Finem vero appropinquationis ostendit, dicens ut duos condat in se, etc..
Qui quidem finis est ut dicti duo populi efficiantur unus populus. Quae autem uniuntur, oportet uniri in aliquo
uno, et quia lex dividebat, non poterant in lege uniri; Christus autem in lege succedens, et fides eius (sicut veritas
figurae) eos in semetipso condidit.
Io. XVII, 22: ut sint unum, sicut et nos unum sumus. Matth. XVIII, 20: ubi enim sunt duo vel tres congregati in
nomine meo, ibi ego sum in medio eorum.
Et hoc in uno novo homine faciens pacem, id est in semetipso Christo, qui dicitur novus homo propter novum
modum suae conceptionis. Ier. XXXI, 22: creavit Dominus novum super terram, foemina circumdabit virum.
Item propter novitatem gratiae quam contulit. Gal. Cap. Ult.: in Christo enim Iesu neque circumcisio aliquid
valet, neque praeputium, sed nova creatura. Infra IV, 23: renovamini spiritu mentis vestrae, et induite novum
hominem, qui, etc.. Item propter nova mandata quae attulit. Io. XIII, 34: mandatum novum do vobis, ut diligatis
invicem, etc..
Et licet ista videatur esse intentio apostoli, tamen in Glossa paries duplicatur: quia ex parte Iudaeorum ponitur
lex quasi obstaculum, ex parte vero gentium est idololatria.
Consequenter cum dicit ut reconciliet ambos, etc., ostendit qualiter Deo appropinquaverunt.
Circa quod duo facit.
Primo manifestat eorum reconciliationem ad Deum; secundo ponit manifestationem reconciliationis, ibi et
veniens evangelizavit, etc..
Sciendum est quod dilectio proximi est via ad pacem Dei; quia ut dicitur I Io. IV, 20: qui enim non diligit
fratrem suum quem videt, Deum quem non videt quomodo potest diligere? et Augustinus dicit quod nullus putet
habere pacem cum Christo, si discors fuerit cum christiano.
Primo ergo ponit pacem hominum invicem factam per Christum, et exinde pacem hominum ad Deum. Propter
quod dicit ut reconciliet ambos, iam unitos, in uno corpore ecclesiae, scilicet in Christo. Rom. XII, 5: multi unum
corpus sumus in Christo. Reconciliet, inquam, Deo per fidem et charitatem.
II Cor. V, 19: Deus erat in Christo mundum reconcilians sibi.
Et hoc fecit per crucem, interficiens inimicitias in semetipso, quia Iudaeorum et gentilium, quae erant per legem,
inimicitias interfecit, implens figuras veteris testamenti; sed inimicitias quae erant inter Deum et homines per
peccatum interfecit in semetipso, quando per mortem crucis delevit peccatum. Gal. I, 4: qui dedit semetipsum
pro peccatis nostris.
21

