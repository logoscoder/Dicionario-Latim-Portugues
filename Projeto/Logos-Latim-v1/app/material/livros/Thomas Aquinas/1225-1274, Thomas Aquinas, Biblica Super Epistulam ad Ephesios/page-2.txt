Iam apparet quae sit causa huius epistolae efficiens, quia Paulus, quod notatur ibi ego.
Finalis, quia confirmatio, quod notatur ibi confirmavi. Materialis, quia ephesii, quod notatur ibi columnas eius.
Formalis patet in divisione epistolae, et modo agendi.
Huic epistolae praemittit glossator prologum sive argumentum, ubi principaliter duo facit: primo describit eos,
secundo, rationem et modum scribendi subdit, ibi hos collaudat apostolus, etc.. Ephesinos vero quibus scribit,
describit a tribus. Primo, a regione, quia ephesii sunt Asiani ab Asia minore; secundo, a religione, quia hi
acceperunt verbum veritatis christianae; tertio a stabilitate, quia perstiterunt in fide. Primum respicit patriam;
secundum, gratiam; tertium, perseverantiam.
Hos collaudat apostolus, etc.. Hic subdit etiam rationem et modum scribendi, ubi implicat quatuor. Primo,
Scripturae rationem; secundo actorem, qui est apostolus scribens; tertio, locum a quo scribit, quia a Roma de
carcere; quarto, nuntium per quem scribit, quia per tychicum diaconum; littera satis patet.
|+1 Capitulus 1
|#1 Lectio 1
Hanc epistolam scribit apostolus ad ephesios. Ephesii sunt Asiani ab Asia minore, quae est pars Graeciae. Hi non
fuerunt per apostolum Paulum in fide fundati, sed confirmati. Iam enim antequam veniret ad eos, erant conversi,
ut haberi potest Act. XIX, 1: factum est cum Apollo esset Corinthi, etc.. Post conversionem vero suam et
apostoli confirmationem, in fide perstiterunt, nec pseudo receperunt. Non ergo reprehensione, sed consolatione
digni erant. Ideo Paulus eis non increpatoriam, sed consolatoriam scribit epistolam. Scribit autem eis ab urbe
Roma per tychicum diaconum.
Intentio vero eius est, eos in bonis habitis confirmare, et ad altiora provocare.
Modus autem agendi patet in divisione epistolae.
Primo ergo ponit salutationem, in qua suum affectum ad eos demonstrat; secundo narrationem, in qua eos in
bonis habitis confirmat, ibi benedictus Deus, etc., usque ad IV cap.; tertio, exhortationem, in qua eos ad ulteriora
bona provocat, a cap. IV usque ad locum illum cap. VI de caetero, fratres, confortamini in Domino, etc.; quarto
epistolae conclusionem, in qua eos ad certamen spirituale confortat a loco isto de caetero, usque in finem.
In salutatione primo ponitur persona salutans; secundo, personae salutatae, ibi sanctis omnibus, etc.; tertio forma
salutationis, ibi gratia vobis, etc..
In prima, primo nominat personam, ibi Paulus; secundo personae auctoritatem, ibi apostolus Christi; tertio
auctoritatis datorem, ibi per voluntatem Dei.
Dicit ergo: Paulus apostolus. Paulus nomen est humilitatis, apostolus vero nomen dignitatis, quia qui se humiliat,
exaltabitur, Lc. XIV, 11 et XVIII, 14. Apostolus, inquam, Iesu, non Satanae, sicut pseudo.
V. 11: non est ergo magnum si ministri eius, scilicet Satanae, transfigurentur velut ministri iustitiae, etc..
Apostolus, inquam, et hoc non meis meritis, sed per voluntatem Dei. Econtra est in multis. Os. VIII, 4: ipsi
regnaverunt, et non ex me, etc.. Sanctis omnibus, scilicet qui sunt ephesi, et fidelibus, supple scribit. Vel ego
Paulus scribo sanctis exercitio virtutum quo ad mores; fidelibus, rectitudine cognitionis quo ad fidem. Vel
sanctis, id est maioribus et perfectis; fidelibus, id est minoribus et imperfectis. Et fidelibus, inquam, in Christo,
non in factis suis.
Gratia vobis et pax, etc.. Hic subditur salutationis forma, in qua implicantur tria, donum quodlibet gratificantia:
doni sufficientia, ibi gratia vobis et pax, datoris potentia, ibi a Deo patre, mediatoris excellentia, ibi et Domino
Iesu Christo. Tunc enim gratum est donum quando sufficiens est quod datur; quando a potente datur, ut quando a
rege, vel principe datur; quando per solemnem nuntium datur, ut per filium.
Dicit ergo: gratia, scilicet iustificationis a culpa, et pax, id est tranquillitas mentis, vel reconciliatio ad Deum,
quoad liberationem a debita poena pro offensa. Vobis, supple sit, ex hoc, scilicet a Deo patre nostro, a quo bona
cuncta procedunt. Iac. I, 17: omne datum optimum, etc.. Et Domino Iesu Christo, sine quo nulla bona dantur.
Ideo fere omnes orationes finiuntur: per Dominum nostrum Iesum Christum.
Spiritum sanctum non nominat, quia cum sit nexus patris et filii, intelligitur in extremis, vel intelligitur in donis
sibi appropriatis, quae sunt gratia et pax.
Deinde cum dicit benedictus Deus, etc., hic, gratias agendo, eos in bono confirmat, et hoc tribus modis.
Primo, ratione sumpta ex parte Christi, a quo multa bona adepti sunt, capite isto; secundo, ratione sumpta ex
parte ipsorum, qui de praeterito statu malo, ad bonum praesens translati sunt, cap. II, ibi et vos cum essetis
mortui, etc.; tertio, ratione sumpta ex parte apostoli, cuius ministerio et diligentia in bono statu positi, confirmati
sunt, cap. III, ibi huius rei gratia, etc..
Iterum prima in tres dividitur, quia primo gratias agendo, tangit beneficia generaliter; secundo, beneficia exhibita
ipsis apostolis specialiter, ibi quae superabundavit in nobis, etc.; tertio, beneficia exhibita ipsis ephesiis
specialiter, ibi in quo et vos cum audivissetis, etc..
Beneficia vero exhibita generaliter humano generi tangit sex.
Primum benedictionis, in certitudine futurae beatitudinis, ibi benedictus, etc..
Secundum electionis, in praeordinata separatione a massa perditionis, ibi sicut elegit nos in ipso, etc..
2

