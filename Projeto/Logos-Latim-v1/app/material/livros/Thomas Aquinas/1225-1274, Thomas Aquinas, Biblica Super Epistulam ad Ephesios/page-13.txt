Dixerat enim supra Christum esse exaltatum super omnes creaturas spirituales, quae a potestate denominantur,
sed quia praeter illos Angelorum ordines, in sacra Scriptura quidam alii ordines caelestium spirituum
inveniuntur, scilicet seraphim et cherubim et throni, et de istis non fecerat mentionem, ideo ostendit Christum,
secundum quod homo, supra omnes huiusmodi ordines esse exaltatum: propter quod subiungit, dicens et super
omne nomen, etc., id est, non solum principatus sed super omne nominabile.
Sciendum est enim, quod nomen imponitur ad cognoscendum rem, unde significat rei substantiam, cum
significatum nominis sit diffinitiva ratio rei. Cum ergo dicit et omne nomen quod nominatur, dat intelligere quod
exaltatus est supra omnem substantiam, de qua potest haberi notitia et quae possit nomine comprehendi. Quod
dico ut excludatur substantia divinitatis, quae incomprehensibilis est. Unde Glossa dicit supra omne nomen, id
est nominabile.
Et ne intelligatur, quod sit supra nomen Dei, ideo subdit quod nominatur. Nam maiestas divina nullo nomine
concludi, vel nominari potest.
Addit autem non solum in hoc saeculo, sed etiam in futuro, quia multa fiunt in hoc saeculo, quae notitia
comprehendimus et nominamus: quaedam tamen sunt in futuro saeculo, quae hic comprehendi non possunt, nec
etiam nominari, quia, ut dicitur I Cor. XIII, 9: ex parte cognoscimus, et ex parte prophetamus. Nominantur tamen
haec a beatis, qui sunt in futuro saeculo. Huiusmodi autem sunt de quibus dicit apostolus II Cor. XII, 4, quod
audivit arcana verba, quae non licet homini loqui. Et tamen super haec omnia exaltatus est Christus. Phil. II, 9:
dedit illi nomen, quod est super omne nomen.
|#8 Lectio 8
Supra egit apostolus de exaltatione Christi, et quantum ad eius transitum de morte ad vitam in illa particula
suscitans illum, etc.; et de eius exaltatione ad gloriam altissimam, in illa particula et constituens ad dexteram,
etc., hic agit de eius exaltatione quantum ad potestatem maximam.
Circa quod duo facit, quia primo agit de Christi potestate respectu totius creaturae; secundo de eius potestate
respectu ecclesiae, ibi et ipsum dedit, etc..
Dicit ergo, quod respectu totius creaturae habet universalem potestatem, quia omnia subiecit, scilicet Deus pater,
sub pedibus eius.
Ubi sciendum est, quod hoc quod dicit sub pedibus, potest accipi dupliciter. Uno modo, ut sit locutio figurativa
et similitudinaria, ut scilicet per hoc detur intelligi, quod omnis creatura totaliter est subiecta potestati Christi.
Illud enim est a nobis omnino subiectum, quod pedibus conculcamus. Et de ista potestate dicitur Matth. Cap.
Ult.: data est mihi omnis potestas in caelo et in terra. Hebr. II, 8: in eo enim, quod ei omnia subiiciuntur, nihil
dimisit non subiectum ei.
Alio modo, ut sit locutio metaphorica.
Nam per pedes intelligitur infima pars corporis, per caput vero suprema. Licet autem in Christo divinitas et
humanitas non habeant rationem partis, tamen divinitas, quae est supremum in Christo, intelligitur per caput, I
Cor. XI, 3: caput vero Christi Deus, humanitas vero, quae infima est, intelligitur per pedes, Ps. Cxxxi, 7:
adorabimus in loco ubi steterunt pedes eius. Est ergo sensus, quod omnia creata non solum subiecit pater Christo
inquantum est Deus, cui ab aeterno omnia sunt subiecta, sed etiam humanitati eius.
Advertendum est autem hic, quod Christo subiiciuntur aliqua dupliciter, quia quaedam voluntarie, et quaedam
involuntarie.
Hoc autem Origenes non intelligens, sumpsit ex hoc verbo apostoli occasionem erroris, dicens, quod omnia quae
subiiciuntur Christo participant salutem, quia ipse est vera salus. Et ideo dixit, quod omnes Daemones et damnati
aliquando salvabuntur, cum subiiciantur sub pedibus Christi. Hoc autem est contra sententiam Domini Matth.
XXV, 41: discedite a me, maledicti, in ignem aeternum, qui paratus est diabolo et Angelis eius; et concludit in
fine capituli: ibunt hi in supplicium aeternum.
Dicendum est ergo, quod omnia subiecit sub pedibus eius, sed quaedam voluntarie tamquam salvatori, puta
iustos, qui in vita praesenti implent voluntatem Dei, et isti subiiciuntur ei ut impleat eorum desiderium et
voluntatem, expectantes illud quod dicitur de bonis Prov. X, 24: desiderium suum iustis dabitur. Quaedam vero
subiiciuntur ei invite tamquam iudici, ut Christus de his suam voluntatem faciat. Et isti sunt mali, de quibus
potest intelligi illud Lc. XIX, 27: verumtamen inimicos meos illos qui noluerunt me regnare super se, adducite
huc et interficite coram me.
Deinde cum dicit et ipsum dedit caput, etc., agit de potestate Christi respectu ecclesiae.
Circa quod tria facit; quia primo ponit habitudinem Christi ad ecclesiam; secundo habitudinem ecclesiae ad
Christum; tertio exponit illam habitudinem.
Quantum ad primum dicit et ipsum dedit, Deus pater, caput super omnem ecclesiam, scilicet tam militantem,
quae est hominum in praesenti viventium, quam triumphantem, quae est ex hominibus et Angelis in patria.
Christus enim secundum quasdam communes rationes caput est etiam Angelorum, col. II, 10: qui est caput
omnis principatus et potestatis; sed secundum speciales rationes est Christus caput hominum spiritualiter.
Nam caput triplicem habitudinem habet ad membra. Primo quidem quo ad praeeminentiam in situ; secundo, quo
ad diffusionem virtutum, quia ab eo omnes sensus derivantur in membra; item, quo ad conformitatem in natura.
13

