Quartum inordinatus zelus. Cum enim inordinate zelantes, omnia quae vident iudicant, nec tempus, nec locum
servantes, concitatur turbatio in societate. Gal. V, 15: si mordetis invicem et comeditis, videte ne ab invicem
consumamini. Et ideo dicit supportantes invicem in charitate, scilicet mutuo sustinentes defectus aliorum, et hoc
ex charitate.
Quia quando deficit aliquis, non debet statim corrigi, nisi adsit locus et tempus, sed misericorditer expectari, quia
charitas omnia sustinet, I Cor. XIII, 7. Non autem debent huiusmodi defectus supportari ex negligentia vel ex
consensu et familiaritate, vel carnali amicitia, sed ex charitate. Gal. VI, 2: alter alterius onera portate, etc.. Rom.
XV, 1: debemus nos firmiores imbecillitates infirmorum sustinere.
Consequenter cum dicit solliciti servare, etc., ostendit monitionis finem, qui quidem est ut servetur unitas inter
fideles.
Circa quod tria facit.
Primo ponit ipsam unitatem, quae est finis; secundo describit modum unitatis, ibi in vinculo pacis; tertio ponit
rationem servandae unitatis, ibi sicut vocati estis, etc..
Dicit ergo primo: dico quod digne ambuletis, etc., et hoc faciatis solliciti servare unitatem spiritus. Est autem
duplex unitas. Una ad malefaciendum, quae est mala, et potest dici unitas carnis. Eccli. XI, 34: a scintilla una
augetur ignis, et ab uno doloso augetur sanguis. Alia est unitas spiritus, quae est bona ad faciendum bonum. Ps.
Cxxxii, 1: ecce quam bonum et quam iucundum, etc.. Io. XVII, 11: ut sint unum, sicut et nos unum sumus.
Modus autem servandae unitatis est in vinculo pacis. Charitas enim est coniunctio animorum. Nulla autem rerum
materialium coniunctio stare potest, nisi ligetur aliquo vinculo. Eodem modo nec coniunctio animorum per
charitatem stare potest, nisi ligetur; huiusmodi autem verum ligamen est pax, quae est, secundum Augustinum,
tranquillitas modi, speciei et ordinis, quando scilicet unusquisque habet quod suum est. Propter quod dicit in
vinculo pacis. Ps. Cxlvii, 14: qui posuit fines tuos pacem, etc.. Quae quidem pax servatur per iustitiam. Is.
XXXII, 17: opus iustitiae pax. Eccli. VI, 26: ne acedieris vinculis eius. Et quare? quia certe, ut dicitur ibidem,
vincula illius alligatura salutis.
Nunc autem, quia in homine est duplex unitas, una scilicet membrorum ad invicem simul ordinatorum, alia
corporis et animae tertium constituentium, apostolus autem loquitur hic de unitate ecclesiae ad modum unitatis
quae est in homine, ideo subiungit unum corpus, quasi dicat: ligemini vinculo pacis, ut sitis unum corpus,
quantum ad primam unitatem, ut scilicet omnes fideles sint ordinati ad invicem, sicut membra unum corpus
constituentia. Rom. XII, 5: multi unum corpus sumus in Christo, etc..
Et unus spiritus, quantum ad secundum, ut videlicet unum habeatis spiritualem consensum per unitatem fidei et
charitatis.
Vel: unum corpus quoad proximum, et unus spiritus quoad Deum; quia qui adhaeret Deo, unus spiritus est, I Cor.
VI, 17.
Deinde cum dicit sicut vocati estis, etc., subdit rationem huius unitatis.
Quia, sicut videmus, quod quando aliqui sunt vocati simul ad aliquid pariter habendum et mutuo percipiendum,
solent simul etiam manere et simul ire, ita spiritualiter dicit: quia vos estis vocati ad unum, scilicet finale
praemium, ideo debetis simul cum unitate spiritus ambulare in una spe vocationis vestrae, id est in unam spem
speratam, quae est effectus vocationis.
Hebr. III, 1: fratres, facti vocationis caelestis participes. I Cor. I, 26: videte vocationem vestram, etc..
Sed posset aliquis dicere: quis vocabit nos, et ad quid? respondetur I Petr. V, 10: Deus autem omnis gratiae, qui
vocavit nos in aeternam gloriam suam, etc., ubi est beatitudo vestra. Apoc. XIX, 9: beati qui ad coenam
nuptiarum agni vocati sunt.
|#2 Lectio 2
Posita eorum exhortatione pro servanda ecclesiastica unitate, in hac parte apostolus formam dictae unitatis ipsis
ephesiis insinuat. Ubi sciendum est, quod cum ecclesia Dei sit sicut civitas, est aliquod unum et distinctum, cum
non sit unum sicut simplex, sed sicut compositum ex diversis partibus. Et ideo apostolus duo facit.
Primo ostendit id quod est commune ecclesiae; secundo ostendit id quod est distinctum in ipsa, ibi unicuique
autem nostrum data est gratia, etc..
In qualibet autem civitate, ad hoc ut sit una, quatuor debent esse communia, scilicet unus gubernator, una lex,
eadem insignia, et idem finis: haec autem quatuor dicit apostolus esse in ecclesia.
Dicit ergo: dico quod debetis habere unum corpus et unum spiritum, quia estis in unitate ecclesiae, quae est una.
Primo, quia habet ducem unum, scilicet Christum, et quantum ad hoc dicit unus Dominus, non plures, pro
quorum diversis voluntatibus oporteat vos discordare. Dicitur enim Hebr. III, 6: Christus est tamquam filius in
domo sua. Act. II, 36: certissime ergo sciat omnis domus Israel, quia et Dominum eum et Christum Deus fecit
hunc Iesum, quem vos crucifixistis. I Cor. VIII, 6: unus Dominus noster Iesus Christus. Zach. XIV, 9: in illa die
erit Dominus unus, et nomen eius unum.
Secundo quia lex eius est una.
Lex enim ecclesiae est lex fidei. Rom. III, 27: ubi est ergo nunc gloriatio tua? exclusa est. Per quam legem?
factorum? non, sed per legem fidei.
35

