Deinde cum dicit veritatem autem facientes, etc., ostensis impedimentis per quae a fructu donorum spiritualium
impeditur quis, hic ostendit qualiter ad fructum debitum pervenitur. Et arguit sic: statim dictum est quod si
volumus ad spiritualium donorum fructum pervenire, oportet ut iam non simus parvuli, etc.. Sed tamdiu sumus
parvuli, quamdiu virilem statum non attingimus, nec crescimus: ergo nobis necessarium est, ut crescamus. Et hoc
est quod dicit veritatem autem facientes, etc..
Duo ergo facit.
Primo ostendit in quo debemus crescere; secundo per quem, ibi in illo per omnia, etc..
Dicit ergo quantum ad primum veritatem facientes crescamus, et hoc in duobus, scilicet in bono opere et forma
boni operis, quae duo sunt veritas et charitas.
Veritas autem quandoque dicitur omne opus bonum, ut Tob. I, 2: in captivitate tamen positus viam veritatis non
deseruit. Faciamus ergo veritatem, scilicet omne opus bonum, vel veritatem doctrinae: quia non sufficere nobis
debet audire vel docere veritatem, sed oportet facere; propter hoc dicebat apostolus I Tim. IV, 16: hoc enim
faciens, et teipsum salvum facies, et eos qui te audiunt. Estote ergo factores, etc., ut dicitur Iac. I, 22; quia
factores iustificabuntur, ut habetur rom. II, 13. Et hoc si fiat in charitate, quae est forma boni operis. I Cor. XVI,
13 s.: viriliter agite, et confortetur cor vestrum, et omnia opera vestra in charitate fiant: quia certe aliter nihil
valerent. I Cor. XIII, 3: si tradidero corpus meum, ita ut ardeam, charitatem autem non habuero, nihil mihi
prodest.
Sed quia in via Dei non progredi, est regredi, ideo subdit apostolus ut crescamus in illo, etc., ubi tria facit.
Primo ostendit auctorem nostri augmenti; secundo eius veritatem; tertio modum augmenti.
Secunda, ibi ex quo totum corpus.
Tertia, ibi secundum operationem in mensuram uniuscuiusque membri.
Dicit ergo crescamus in illo, scilicet in Christo, de quo I Petr. II, 2: in eo crescatis in salutem. In illo, inquam, qui
est caput nostrum Christus et in ecclesia, quae est corpus ipsius, ut dicitur Col. I, 24. Crescamus, inquam, non in
possessionibus, sicut dicitur iob I, 10: possessio eius crevit in terra, sed in spiritualibus. Nec in uno tantum, sed
per omnia, id est in omni bono, fructificantes et crescentes. I Cor. X, 31: omnia in gloriam Dei facite, etc.. Et ibi
sequitur: sicut et ego per omnia omnibus placeo. De hoc commendat Corinthios apostolus, dicens I Cor. XI, 2:
laudo vos, fratres, quod per omnia mei memores estis, et sicut tradidi vobis, omnia praecepta mea tenetis.
Consequenter cum dicit ex quo totum corpus, etc., ostendit veritatem Christi per quem crescere debeamus.
Ubi sciendum est, quod corpus naturale tria habet, scilicet compactionem membrorum ad invicem, ligationem
per nervos et mutuam subministrationem. I Cor. XII, 16 s.: si dixerit pes: quoniam non sum manus, non sum de
corpore; num ideo non est de corpore? et si dixerit auris: quoniam non sum oculus, non sum de corpore, etc.. Si
totum corpus est odoratus, ubi auditus? spiritualiter ergo, sicut unum corpus efficitur ex multis his tribus modis,
scilicet per compactionem seu adunationem, per ligationem et per mutuam operationem et subventionem: ita et
omnia, quae sunt a capite corporali, scilicet compactio, nervorum ligatio, ad opus motio, fluunt a capite nostro
Christo in corpore ecclesiae.
Et, primo, compactio per fidem; unde dicit ex quo, scilicet Christo, qui est caput nostrum, ut modo dictum est,
totum corpus compactum est, id est, coadunatum.
Ps. Cxlvi, 2: dispersiones Israel congregabit.
Abac. II, 5: congregabit ad se omnes gentes, et coacervabit ad se omnes populos. De hoc dicitur Col. II, 19:
caput ex quo totum corpus per nexus et coniunctiones subministratum et constructum crescit in augmentum Dei.
Secundo, fluit a Christo capite in corpus ecclesiae suae mysticum connexio et colligatio, quia oportet adunata
aliquo nexu vel vinculo necti, vel colligari. Et propter hoc dicit et connexum per omnem iuncturam
subministrationis, id est per fidem et charitatem, quae connectunt et coniungunt membra corporis mystici ad
mutuam subministrationem.
Eccli. XXXIX, 39: omnia opera Domini bona, et omne opus hora sua subministrabit.
Unde ipse apostolus, confidens de ista mutua subministratione quae est inter membra ecclesiae per divinam
coniunctionem, dicebat Phil. I, 19: scio enim, quia hoc proveniet in salutem per vestram orationem et
subministrationem spiritus Iesu Christi.
Tertio, a capite Christo in membris, ut augmententur spiritualiter, influitur virtus actualiter operandi. Unde dicit
secundum mensuram uniuscuiusque membri, augmentum corporis facit; quasi dicat: non solum a capite nostro
Christo est membrorum ecclesiae compactio per fidem, nec sola connexio, vel colligatio per mutuam
subministrationem charitatis, sed certe ab ipso est actualis membrorum operatio sive ad opus motio, secundum
mensuram et competentiam cuiuslibet membri. Unde dicit, quod facit augmentum corporis secundum
operationem et mensuram uniuscuiusque membri, debite mensurati; quia non solum per fidem corpus mysticum
compaginatur, nec solum per charitatis subministrationem connectentem augetur corpus; sed per actualem
compositionem ab unoquoque membro egredientem, secundum mensuram gratiae sibi datae, et actualem
motionem ad operationem, quam Deus facit in nobis. Unde Is. XXVI, 12: omnia opera nostra operatus es in
nobis. Idem vero Deus, qui operatur omnia in omnibus, ut dicitur I Cor. XII, 6.
Et haec expositio concordat glossatori.
Sed ad quid augmentat Deus unumquodque membrum? ut corpus aedificet.
40

