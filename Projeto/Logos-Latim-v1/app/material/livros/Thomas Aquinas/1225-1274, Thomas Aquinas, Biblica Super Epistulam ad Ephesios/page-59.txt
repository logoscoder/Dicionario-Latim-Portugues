Vel aliter, quia actio quae instrumento attribuitur, est principaliter agentis, sicut accipitur illud Rom. IX, 16: non
est volentis, neque currentis, sed miserentis Dei, quasi dicat: quod vultis aliquid, vel facitis, a vobis non est, sed
aliunde, scilicet a Deo; sic hic non est nobis colluctatio, etc., exponatur, id est quod nos impugnent, scilicet caro
et sanguis, hoc non est eorum principaliter, sed a superiore movente, scilicet a diabolo.
Consequenter describitur a potentia, quia adversus principes et potestates tenebrarum harum. Io. XIV, 30: venit
enim princeps huius mundi, etc..
Dicitur autem princeps mundi, non creatione sed imitatione mundanorum. Io. I, 10: et mundus eum non
cognovit, id est principes mundani. Vel dicitur princeps, quasi primatum capiens. Unde principes quasi primi
duces ad aliquid. Ps. Lxvii, 26: principes coniuncti psallentibus. Gen. XXIII, 6: princeps Dei es apud nos.
Ad potestatem autem pertinet iustitiam exercere. Inquantum ergo aliqui Daemones inducunt aliquos ad
rebellandum Deo, dicuntur principes, inquantum vero habent potestatem puniendi illos, qui eis subiiciuntur,
dicuntur potestates. Lc. XXII, 53: haec est hora vestra, et potestas tenebrarum, etc..
Sed cum ex ordinibus omnibus ceciderint aliqui, quare mentionem facit apostolus de illis duobus ordinibus,
denominans Daemones? respondeo. In nominibus ordinum sunt tria in quibusdam enim importatur ordo ad
Deum, in quibusdam vero potestas, in quibusdam vero Dei ministerium. In nominibus enim cherubim et
seraphim et thronorum, importatur conversio ad Deum. Daemones autem adversi sunt Deo, et ideo eis non
competunt haec nomina. Item quaedam nomina important ordinem ad ministerium Dei, sicut Angeli et
Archangeli: et ista etiam nomina non competunt Daemonibus, nisi cum adiuncto scilicet Satanae. Tertio etiam,
quia virtutes et dominationes important ordinem ad servitium Dei: ideo eis non conveniunt haec nomina, sed
tantum ista duo, quae communia sunt bonis et malis, scilicet principatus et potestates.
Sunt ergo et potentes et magni, ideo habent magnum exercitum, contra quem habemus pugnare adversus mundi
rectores tenebrarum harum, scilicet peccatorum. Supra V, 8: eratis enim aliquando tenebrae, etc..
Quia quidquid est tenebrosum, totum est de ordine istorum, et subiectum eis. Glossa: mali homines sunt equi,
diaboli equites, ergo occidamus equites, et equos possideamus.
Io. I, 5: et tenebrae eum non comprehenderunt.
Sunt etiam astuti, quia contra spiritualia nequitiae, id est contra spirituales nequitias, emphatice loquendo, per
quod intelligitur plenitudo nequitiae.
Dicit autem spiritualia nequitiae, quia quanto est altior secundum naturam, tanto, quando convertitur ad malum,
est peior et nequior. Unde Philosophus dicit, quod homo malus est pessimus omnium animalium. Et ideo dicit
spiritualia nequitiae, quia spirituales et nequissimi sunt.
Et dicit in caelestibus, duplici de causa.
Vel ut ostendat virtutem et avantagium, ad superandum nos: quia nos in terra, ipsi autem in alto, scilicet in aere
caliginoso, et ideo habent partem meliorem. Lc. VIII, 5: volucres caeli comederunt illud. Vel dicit in caelestibus,
quia pro caelestibus est ista pugna: et hoc debet animare nos ad pugnam.
|#4 Lectio 4
Supra exposuit apostolus, quod dictum est de insidiis diaboli, hic monet nos de armatura sumenda. Et circa hoc
facit duo.
Primo concludit ex praemissis armaturae necessitatem; secundo, armorum diversitatem describit, ibi state ergo,
etc..
Dicit ergo: habetis hostes malos, nequissimos et potentes, et pro re ardua pugnantes, quia pro caelestibus,
propterea accipite armaturam Dei, id est armamini spiritualibus armis. II Cor. X, 4: arma militiae nostrae non
sunt carnalia, sed potentia Deo ad destructionem munitionum, etc.. Et hoc ut possitis resistere. I Petr. V, 9: cui
resistite fortes in fide, etc.. Iac. IV, 7: resistite diabolo, et fugiet a vobis. Quanto magis enim ei ceditur, tanto plus
insequitur. In die malo, et hoc propter mala, quae in die fiunt.
Supra V, 16: redimentes tempus, quoniam dies mali sunt. Eccle. VII, 15: diem malam praecave, etc..
Item accipite non solum ad resistendum, sed etiam ad proficiendum, et in omnibus perfecti state, id est in
adversis et prosperis immobiliter state. Iac. I, 4: sitis perfecti, in nullo deficientes. De hoc I Petr. I, 13: perfecti,
sperate in eam, quae offertur vobis, gratiam, etc..
Sed numquid omnes debent perfecti esse? respondeo. Triplex est perfectio. Una sufficientiae, quam habet homo,
secundum quod habet quod sibi est necessarium ad salutem, sicut illud: diliges Dominum Deum tuum ex toto
corde tuo; quasi dicat: ut nihil sit in corde tuo, quod sit contra Deum. Et hoc est de necessitate salutis. Iac. I, 4: ut
sitis perfecti et integri in nullo deficientes, etc..
Alia est perfectio totalis abundantiae, quae est perfectio patriae, quae est consummata gloria, in hoc quod
perfectus totaliter inhaereat Deo. Matth. XXII, 30: in resurrectione neque nubent, neque nubentur, sed sunt sicut
Angeli Dei in caelo. Et de hac loquebatur apostolus Phil. III, 12: non quod iam acceperim, aut quod iam
perfectus sim. Et Paulo post: fratres, ego non arbitror me comprehendisse.
Alia est media, scilicet consilii, qua homo nititur se abstrahere ab his, et ire ad illas.

59

