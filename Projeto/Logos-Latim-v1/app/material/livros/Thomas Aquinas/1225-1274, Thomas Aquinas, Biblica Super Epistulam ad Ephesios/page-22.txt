Hebr. IX, 28: Christus semel oblatus est ad multorum exhaurienda peccata.
Dicit ergo: interficiens inimicitias, id est peccata, in semetipso, in immolatione corporis sui. Col. I, 20: pacificans
per sanguinem crucis eius, sive quae in caelis, sive quae in terris sunt. Rom. V, 10: cum inimici essemus,
reconciliati sumus Deo per mortem filii eius. Item Col. I, 19: in Christo complacuit omnem plenitudinem
habitare, et per eum reconciliare omnia in ipso.
Quia ergo Christus satisfecit sufficienter pro peccatis nostris, consequens fuit ut soluto pretio fieret reconciliatio.
Manifestationem vero huius reconciliationis ponit, dicens: et veniens evangelizavit, etc.. Ponit autem primo pacis
seu reconciliationis Annuntiationem; secundo pacis causam et rationem, ibi: quoniam per ipsum habemus
accessum etc..
Est ergo manifesta Dei reconciliatio ad hominem per Christum, quia ipse Christus non solum reconciliavit nos
Deo, et interfecit inimicitias, sed etiam veniens, scilicet in carne, evangelizavit, id est annuntiavit, pacem. Vel
veniens post resurrectionem, quando stetit in medio discipulorum, et dixit eis: pax vobis, Lc. Cap. Ult., Is. Lxi, 1:
ad annuntiandum mansuetis misit me, etc.. Et Is. LII, 7: quam pulchri pedes supra montes annuntiantis et
praedicantis pacem, annuntiantis bonum, praedicantis salutem, etc..
Evangelizavit, inquam, non uni populo tantum, sed vobis gentibus qui longe fuistis, quibus etsi non in persona
propria, tamen per apostolos suos annuntiavit pacem.
Matth. Cap. Ult.: euntes ergo docete omnes gentes, baptizantes, etc.. Is. XXXIII, 13: audite, qui longe estis, quae
fecerim, et cognoscite, etc.. Et pacem his qui prope, supple annuntiavit Christus in persona propria.
Rom. XV, 8: dico enim Christum Iesum ministrum fuisse circumcisionis propter veritatem Dei, ad confirmandas
promissiones patrum.
Is. LIV, 15: ecce, accola veniet qui non erat mecum, advena quondam tuus adiungetur tibi.
Causam autem pacis et formam ostendit dicens quoniam per ipsum habemus accessum ambo, id est, duo populi,
in uno spiritu, id est, uniti unione spiritus sancti. Infra IV, 3: solliciti servare unitatem spiritus, etc.. I Cor. XII,
11: haec autem omnia operatur unus atque idem spiritus, etc..
Sic autem habemus accessum ad patrem per Christum, quoniam Christus operatur per spiritum sanctum. Rom.
VIII, 9: si quis autem spiritum Christi non habet, hic non est eius. Et ideo quidquid fit per spiritum sanctum,
etiam fit per Christum.
Per hoc etiam quod dicit, ad patrem, intelligendum est quod etiam pertinet ad totam trinitatem, quia propter
essentiae unitatem in patre est filius et spiritus sanctus, et in spiritu sancto est pater et filius. Ideo cum dicit ad
patrem, specialiter ostendit quod quidquid filius habet, a patre habet, et ab eo etiam se habere recognoscit.
|#6 Lectio 6
Ostenso supra quod ad spiritualia beneficia simul admissae sunt gentes cum Iudaeis hic ostendit quod in illis
beneficiis gentiles non sunt minoris dignitatis quam sunt ipsi Iudaei, sed aeque plenarie ad Christi beneficia sint
admissi.
Circa quod duo facit, quia primo proponit intentum, secundo manifestat propositum per exemplum, ibi
superaedificati, etc..
Circa primum duo facit.
Primo excludit id quod erat in statu praeterito a statu praesenti; secundo concludit id quod competit praesenti
statui, ibi sed estis cives, etc..
Quia ergo apostolus concludendo inducit hoc quod dicit ergo iam, etc., considerandum est, quod similitudo
sequitur ex praemissis: primo quidem ex hoc quod ambo coniuncti, sunt Deo reconciliati; secundo quod ambo
habent accessum in uno spiritu ad patrem. Quia ergo simul sunt configurati toti trinitati: patri ad quem habent
accessum, filio per quem, spiritui sancto in quo uno accedunt, in nullo ergo deficiunt a spiritualium bonorum
participatione.
Ad intellectum autem litterae sciendum est, quod collegium fidelium quandoque in Scripturis vocatur domus,
secundum illud I Tim. III, 15: ut scias quomodo in domo Dei oporteat te conversari, quae est Dei ecclesia.
Quandoque autem vocatur civitas, secundum illud Ps. Cxxi, 3: ierusalem quae aedificatur ut civitas.
Civitas enim habet collegium politicum: domus autem oeconomicum, inter quae quidem duplex differentia
invenitur. Nam qui sunt de collegio domus communicant sibi in actibus privatis; qui vero sunt de collegio
civitatis, communicant sibi in actibus publicis.
Item, qui sunt in collegio domus, reguntur ab uno qui vocatur paterfamilias; sed qui sunt in collegio civitatis
reguntur a rege. Ita enim est paterfamilias in domo, sicut rex in regno.
Sic igitur collegium fidelium aliquid habet de civitate, et aliquid de domo. Sed si consideretur rector collegii,
pater est Matth. VI, 9: pater noster, qui es in caelis, etc.. Hier. III, 19: patrem vocabis me, et post me ingredi non
cessabis; et sic collegium est domus.
Si vero ipsos subditos consideres, sic civitas est, quia communicabant sibi in actibus praecipuis, scilicet fidei,
spei et charitatis.
Et hoc modo si fideles considerentur in se, est collegium civitatis; si vero rector collegii attendatur, est collegium
domus.
22

