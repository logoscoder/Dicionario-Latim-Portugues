Eccle. IX, 10: quodcumque potest facere manus tua, instanter operare, etc.. Recipiet a Domino pro
remuneratione.
Col. III, 24: scientes quod a Domino accipient retributionem haereditatis.
Deinde cum dicit et vos, Domini, etc., instruit dominos, et facit duo. Primo ponit monitionem; secundo subdit
rationem, ibi scientes quia et illorum, etc..
Dicit ergo et vos, Domini, eadem faciatis, eadem scilicet identitate proportionis, ut sicut illi ex animo et bona
voluntate, ita et vos faciatis. Eccli. XXXIII, 31: si est tibi aliquis servus fidelis, sit tibi sicut anima tua.
Remittentes minas, non solum verba, vel flagella.
Et quare? rationem subdit, dicens scientes quia et illorum et vester Dominus est in caelis. Nam idem Dominus
omnium, Rom. X, 12. Quasi dicat: conservi estis, et ideo debetis vos bene habere ad eos. Matth. XVIII, 33:
oportuit et te misereri conservi tui.
Et personarum acceptio non est apud Deum.
Rom. II, 11 idem dicitur; Lc. XX, 21: non accipis personam hominum; Act. X, 34 idem.
|#3 Lectio 3
Supra posuit apostolus multa praecepta generalia, et specialia ad destruendam vetustatem peccati, et inducendam
novitatem gratiae, hic ostendit qua virtute debent uti ad praecepta haec implenda, quia fiducia auxilii divini.
Circa quod duo facit.
Primo, ponit monitionem; secundo, in speciali explicat eam, ibi quoniam non est nobis colluctatio, etc..
Prima in duas, quia primo ostendit, de quo debemus confidere, sicut de interiori; secundo ostendit de quo
debemus confidere sicut de exteriori, ibi induite vos, etc..
Illud autem interius, de quo debemus confidere, est auxilium divinum, et ideo dicit de caetero, fratres,
confortamini.
Ier. XVII, 7: benedictus vir, qui confidit in Domino, et erit Dominus fiducia eius, etc..
Duplici autem ratione confidit quis de aliquo.
Una est, quia ad eum pertinet sua defensio; alia est, quia potens est, et paratus est eum defendere. Et haec duo
sunt in Deo respectu creaturae suae, quia cura est Deo de vobis, ut dicitur I Petr. Cap. Ult.: omnem
sollicitudinem vestram proiicientes in eum, quoniam ipsi cura est de vobis. Item, ipse potens est, et promptus
auxiliari.
Et ideo dicit de caetero, fratres, etc., quasi dicat: postquam vos instruxi supra de praeceptis implendis, iam
confortamini, non in vobis, sed in Domino, qui curam habet de vobis. Ps. Lxxii, 28: mihi autem adhaerere Deo
bonum est, etc.. Is. XXXV, 4: dicite pusillanimis: confortamini, etc.. Ier. XX, 11: Dominus mecum est tamquam
bellator fortis, idcirco qui me persequuntur, cadent, etc..
Et in potentia, etc.. Lc. I, 49: qui potens est. Et licet in Deo virtus et potentia sint idem, tamen, quia virtus est
ultimum de potentia, et, quasi perfectio potentiae, ideo dicit in potentia virtutis eius, id est, in potentia virtuosa.
Phil. IV, 13: omnia possum in eo, qui me confortat. Iob XVII, 3: pone me iuxta te, et cuiusvis manus pugnet
contra me.
Sed posset dici: si Deus potest et vult, debemus esse securi. Ideo respondens, dicit quod non, imo debet quilibet
facere quod in se est, quia si inermis iret ad bellum, quantumcumque rex protegeret eum, esset in periculo. Et
ideo dicit induite vos armaturam Dei, id est dona et virtutes. Rom. XIII, 12: abiiciamus ergo opera tenebrarum, et
induamur arma lucis, etc.. Col. III, 12: induite vos ergo sicut electi Dei sancti et dilecti viscera misericordiae,
benignitatem, humilitatem, modestiam, etc.. Quia per virtutes homo protegitur contra vitia.
Sed contra: Dominus est rex ita potens, quod nullus potest eum impugnare.
Respondeo. Verum est per violentiam, sed per insidias et fallaciam impugnat eum diabolus in membris suis, non
in se, quia, ut dicitur Eccli. XI, 31: multae sunt insidiae dolosi, etc.. Et ideo subdit ut possitis stare contra insidias
diaboli. I Petr. V, 8: sobrii estote, et vigilate, etc.. Ps. IX, 30: insidiatur in abscondito, quasi leo, etc..
Consequenter cum dicit quia non est nobis colluctatio, etc., explicat in speciali monitionem. Et primo de insidiis
inimicorum; secundo de armatura sumenda, ibi propterea accipite, etc.; tertio de fiducia Christi habenda ibi per
omnium orationem, etc..
Describit autem insidias, quia quando aliquis hostis imminet, si sit debilis, stultus et huiusmodi, non est multum
cavendum nec timendum de eo; sed quando est potens, nequam et callidus, tunc est timendus.
Haec tria sunt in diabolo.
Primo quia non est debilis. Et propter hoc dicit, quod non est nobis colluctatio adversus carnem et sanguinem,
etc.. Per carnem et sanguinem intelliguntur vitia carnis, I Cor. XV, 50: caro et sanguis regnum Dei non
possidebunt, et homines carnales. Gal. I, 16: continuo non acquievi carni et sanguini, id est, hominibus
carnalibus. Dicit ergo non est nobis colluctatio, etc..
Quod videtur esse falsum qualitercumque accipiatur; quia, ut dicitur Gal. V, 17: caro concupiscit adversus
spiritum, etc.. Ps. Cxviii, 157: multi qui persequuntur me.
Respondeo dupliciter. Primo ut dicamus non est nobis colluctatio adversus, etc., supple tantum, quin etiam
adversus diabolum.
58

