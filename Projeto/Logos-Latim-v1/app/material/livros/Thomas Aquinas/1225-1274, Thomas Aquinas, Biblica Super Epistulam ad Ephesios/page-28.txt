Nam calor est manifeste in igne; aliquorum vero ratio, quae occulto modo producit, latet in eo. Deus autem est
omnium rerum causa efficiens, sed producit quaedam, quorum ratio potest esse manifesta, illa scilicet quae
mediantibus causis secundis producit.
Aliqua vero sunt in eo abscondita, illa scilicet quae immediate per seipsum producit.
Et quia sacramentum humanae redemptionis per seipsum operatus est Deus, ideo in eo solo hoc sacramentum est
absconditum.
Et hoc est quod dicit absconditi a saeculis in Deo, id est in sola notitia Dei. Investigare autem secreta primae
causae maximum est. I Cor. II, 6: sapientiam loquimur inter perfectos: sapientiam vero non huius saeculi, neque
principum huius saeculi, qui destruuntur, sed loquimur Dei sapientiam in mysterio, quae abscondita est, quam
praedestinavit Deus ante saecula. Qui, inquam, omnia creavit.
|#3 Lectio 3
Posita dignitate officii ex magnitudine commissorum, hic commendat apostolus officii dignitatem ex utilitate
effectus, quae quidem est revelatio magnarum rerum magnis personis. Sunt autem circa hoc tria consideranda.
Primo quidem quibus sit revelatum, et quantum ad hoc dicit ut innotescat principatibus, etc.; secundo per quem
reveletur, quia per ecclesiam; tertio quid reveletur, quia multiformis sapientia Dei.
Ad cuius quidem sapientiae descriptionem quatuor tangit apostolus.
Primo eius multiplicitatem, ibi multiformis sapientia Dei; secundo modum multiplicitatis, ibi praefinitionem
saeculorum; tertio multiplicitatis auctoritatem; unde subdit quam fecit in Christo Iesu Domino nostro; quarto
auctoritatis effectum, ibi in quo habemus fiduciam et accessum.
Est ergo sapientia, quae revelatur, multiformis, et haec quidem multiformitas tangitur iob XI, 5: utinam Deus
loqueretur tecum et aperiret labia sua tibi, ut ostenderet tibi secreta sapientiae, et quam multiplex sit lex eius,
etc.. Sap. VII, 22: est enim in illa, scilicet sapientia divina, spiritus intelligentiae, sanctus, unicus et multiplex,
etc.. Multiplex scilicet in effectibus; unicus, scilicet in essentia.
Modus autem multiplicitatis revelatae scientiae est secundum praefinitionem saeculorum, id est distinctionem et
determinationem diversorum temporum. Deus enim ordinat alia esse in uno tempore, alia in alio, et secundum
hoc huiusmodi sapientia multiformis dicitur secundum praefinitionem saeculorum, quia diversa tempora diversis
ornat effectibus.
Auctor autem huius multiplicitatis est Christus; unde dicit quam fecit Deus in Christo Iesu Domino nostro, id est
per Christum. Ipse enim mutat tempora et statum eorum. Hebr. I, 1: multifarie multisque modis, etc., per quem
fecit et saecula.
Potest autem hoc quod dicit quam fecit, etc., referri vel ad aeternam praedestinationem: nam ipsam fecit pater in
filio suo.
Supra I, 4: elegit nos in ipso ante mundi constitutionem, ut essemus sancti. Ipse enim filius est sapientia patris,
nihil autem diffinit, vel praeordinat aliquid, nisi per sapientiam.
Vel potest referri ad praedestinationis aeternae completionem, quam Deus pater per filium consummavit. I Cor.
X, 11: in quos fines saeculorum devenerunt, supple sumus.
Effectus autem auctoris est magnitudo fructus, qui nobis a Christo provenit, quod ponitur, cum dicit in quo
habemus fiduciam, etc..
Circa quod duo facit.
Primo ponit bona quae recipimus; secundo appropriatum per quod recipimus, ibi per fidem eius.
Bona autem quae recipimus, sunt duo: unum quod pertinet ad spem obtinendi, et quantum ad hoc dicit in quo,
scilicet Christo, habemus fiduciam, scilicet veniendi ad caelum et aeternam haereditatem. Io. XVI, 33: confidite,
ego vici mundum. II Cor. III, 4: fiduciam talem habemus per Christum ad Deum.
Aliud bonum pertinet ad obtinendi facultatem, et quantum ad hoc dicit et accessum in confidentia, scilicet
habemus. Hebr. IV, 16: adeamus cum fiducia ad thronum gloriae eius. Ier. III, 19: patrem vocabis me, et post me
ingredi non cessabis. Rom. V, 2: per quem accessum habemus per fidem in gratia ista, in qua stamus, et
gloriamur in spe gloriae filiorum Dei.
Per quid autem haec dentur nobis, subdit, dicens per fidem eius, scilicet Christi.
Rom. V, 1: iustificati ex fide pacem habemus ad Deum per Dominum nostrum Iesum Christum.
Ut ergo breviter comprehendamus, dico quod revelata est sapientia Dei multiformis varietatis, secundum
distinctionem et praefinitionem saeculorum, quae dedit nobis fiduciam et accessum ad patrem per fidem eius.
Quibus autem revelata sit ista multiformis sapientia Dei ostendit, et tunc sumitur ista littera superius dimissa, ut
innotescat principatibus et potestatibus, ex qua apparet magnitudo. Et quia etiam in terris sunt principes et
potestates, addit in caelestibus, id est in caelo, ubi nos erimus.
Notandum est autem hic, quod principatus et potestates sunt duo ordines, qui ex ipsorum nomine
praeeminentiam in operando designant.
Potestatis ordo ordinatur ad reprimendum impedimenta salutis, sed ordo principatuum praeest et iniungit ad bene
exequendum.

28

