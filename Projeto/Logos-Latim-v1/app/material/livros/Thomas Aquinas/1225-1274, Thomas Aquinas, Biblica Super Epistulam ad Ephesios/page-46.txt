Item, est sermo malus qui indicat hominem inordinatum contra Deum: sicut periuria, blasphemiae, et huiusmodi.
Item, etiam est sermo malus, quando est contra proximum suum: sicut iniuriae, doli, et fallaciae.
Et ideo dicit omnis sermo malus ex ore vestro non procedat. Omnis non vero aequipollet huic signo, nullus. Sap.
I, 11: custodite ergo vos a murmuratione, quae nihil prodest, et a detractione parcite linguae, quia sermo
obscurus in vacuum non ibit; quia certe Deum non praeterit omnis cogitatus et non abscondit se ab eo ullus
sermo, ut dicitur Eccli. XLII, 20. Nunc autem deponite et vos omnia, iram, indignationem, malitiam,
blasphemiam, turpem sermonem de ore vestro, Col. III.
Sequitur sed si quis bonus est, etc.. Inducit ad novitatem, quia sermo bonus benedicendus est pro loco et
tempore. Prov. XV, 23: sermo opportunus est optimus. Si quis ergo loquitur, quasi sermones Dei, I petr. IV, 11.
Et ad quid? subdit ad aedificationem fidei, id est ut corroboretur fides in cordibus infirmorum. I Cor. XIV, 26:
omnia ad aedificationem fiant.
Et hoc ut det gratiam audientibus, scilicet si talis bonus sermo sit probatus, vel talis sermo est conferens: quia
frequenter homo ex bono sermone et per virtutem boni sermonis auditi, compunctus disponitur ad gratiam.
Act. X, 44: adhuc loquente Petro verba haec, cecidit spiritus sanctus super omnes qui audiebant verbum. Sic
loquebatur Dominus, de quo dicitur Lc. IV, 22: mirabantur ex verbis gratiae, quae procedebant de ore ipsius.
Eccle. X, 12: verba oris sapientis gratia.
|#10 Lectio 10
Supra monuit apostolus abstinere a verbis malis et nocivis, hic monet abstinere a verbis et factis turbativis seu
contristativis proximorum.
Circa quod duo facit.
Primo prohibet quod pertinet ad vetustatem; secundo persuadet quod pertinet ad novitatem, ibi estote autem
invicem benigni, etc..
Prima iterum in duas, quia primo prohibet quod ad vetustatem pertinet in generali; secundo in speciali, ibi omnis
amaritudo, etc..
Dicit ergo nolite contristare spiritum, etc.. Contra: spiritus sanctus est Deus, in quo non cadit passio aliqua, nec
tristitia.
Respondeo. Spiritus sanctus dicitur contristari, quando contristatur ille, in quo est spiritus sanctus. Lc. X, 16: qui
vos spernit, me spernit. Is. Lxiii, 10: ipsi autem ad iracundiam provocaverunt eum, et afflixerunt spiritum
sanctum eius, et conversus est eis in inimicum.
Vel dicendum est quod est metaphorica locutio.
Sicut enim Deus dicitur irasci propter similitudinem effectus, ita etiam dicitur contristari; quia sicut quando
aliquis contristatur recedit a contristante, ita spiritus sanctus a peccante. Et sic est sensus nolite contristare
spiritum sanctum Dei, id est nolite eum fugare, vel expellere per peccatum. Sap. I, 5: spiritus sanctus enim
disciplinae effugiet fictum, et auferet se a cogitationibus, quae sunt sine intellectu, et corripietur a superveniente
iniquitate.
Igitur non est contristandus spiritus sanctus, et hoc propter beneficium signi salutaris.
Ideo subiungit in quo signati estis, id est reformati estis, et ab aliis distincti. Qui autem habebit hoc signum
secum, habebit vitam aeternam.
Ideo ergo est custodiendus et nullo modo contristandus, quia sine eo non est vita aeterna. II Cor. I, 22: qui
signavit nos Deus, et dedit nobis pignus spiritus.
Et quando? in die redemptionis, id est baptismi.
Io. III, 5: nisi quis renatus fuerit ex aqua et spiritu sancto, etc.. Act. I, 5: vos autem baptizabimini spiritu sancto,
non post multos hos dies. Dicit autem redemptionis, quia in baptismo fit homo particeps redemptionis factae per
Christum.
Sequitur omnis amaritudo, etc..
Ubi ostendit in speciali quae pertinent ad vetustatem.
Quandoque enim homo contristat amicum suum ex ira, aliquando ex industria. Sed in ira est triplex gradus, quia
aliquando retinetur et manet solum in corde, sicut qui tantum interius irascitur. Aliquando vero exprimitur in
voce, sine tamen contumeliae prolatione, sicut qui dicit racha. Aliquando fit etiam addita contumeliae prolatione,
sicut qui dicit fatue. Primo ergo ponit quod pertinet ad iram cordis; secundo quod pertinet ad inordinatam
prolationem; tertio quod pertinet ad contumeliam.
In ira autem cordis ista se consequuntur.
Primo, quod ira est effectus tristitiae, et haec in sacra Scriptura dicitur amaritudo. I reg. I, 10: cum esset Anna
amaro animo, et oraret Deum flens, etc.. Et ideo dicit omnis amaritudo, etc., quae est per memoriam iniuriae
praeteritae. Eccli. XXI, 15: non est sensus ubi abundat amaritudo. Secundo, quod statim appetit vindictam; ideo
dicit et ira, quae est appetitus vindictae. Iac. I, 20: ira enim viri Dei iustitiam non operatur. Tertio, quod iratus
indignum reputat, quod ei parcat, et indignum esse, quod sine punitione transeat; ideo sequitur et indignatio.
Sed quantum ad inordinatam prolationem sic est clamor. Is. V, 7: expectavi ut faceret iudicium, et ecce iniquitas,
et iustitiam, et ecce clamor. Ideo dicit et clamor. Similiter et blasphemia est vel contra Deum, vel contra sanctos.
46

