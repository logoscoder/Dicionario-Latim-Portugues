Praeterea, omnis forma quae est in aliquo toto et qualibet parte eius, denominat totum et quamlibet partem, sicut
patet de forma ignis; nam ignis quaelibet pars, ignis est.
Non autem quaelibet pars animalis animal est. Non ergo anima est in qualibet parte corporis.
AG8
Praeterea, intelligere ad aliquam partem animae pertinet. Sed intelligere non est in aliqua parte corporis. Non
ergo tota anima est in qualibet parte corporis.
AG9
Praeterea, Philosophus dicit in II de anima quod sicut anima se habet ad corpus, ita pars animae ad partem
corporis.
Si ergo anima est in toto corpore non erit in qualibet parte corporis tota, sed pars eius.
AG10
Sed dicebat quod Philosophus loquitur de anima et partibus eius in quantum est motor, non in quantum est
forma. Sed contra, Philosophus dicit ibidem, quod si oculus esset animal, visus esset anima eius. Sed anima est
forma animalis. Ergo pars animae est in corpore ut forma, et non ut motor tantum.
AG11
Praeterea, anima est principium vitae in animali. Si ergo anima esset in qualibet parte corporis, pars corporis
immediate acciperet vitam ab anima; et ita una pars non dependeret ab alia in vivendo. Quod patet esse falsum;
nam aliae partes in vivendo dependent a corde.
AG12
Praeterea, anima movetur per accidens ad motum corporis in quo est; et similiter quiescit per accidens quiescente
corpore in quo est. Contingit autem, quiescente una parte corporis, aliam moveri. Si ergo anima est in qualibet
parte corporis, oportet quod anima simul moveatur et quiescat; quod videtur impossibile.
AG13
Praeterea, omnes potentiae animae radicantur in essentia animae. Si igitur essentia animae sit in qualibet parte
corporis, oportet quod quaelibet potentia animae sit in qualibet parte corporis. Quod patet esse falsum; nam
auditus non est in oculo, sed in aure tantum, et sic de aliis.
AG14
Praeterea, omne quod est in altero, est in eo per modum eius in quo est. Si igitur anima est in corpore, oportet
quod sit in eo per modum corporis. Sed modus corporis est ut ubi est una pars non sit alia. Ergo ubi est una pars
animae non est alia; et ita non est tota in qualibet parte corporis.
AG15
Praeterea, quaedam animalia imperfecta, quae dicuntur anulosa, decisa vivunt, propter hoc quod anima remanet
in qualibet parte corporis post decisionem. Sed homo et alia animalia perfecta non vivunt decisa. Non igitur in
eis anima est in qualibet parte corporis.
AG16
Praeterea, sicut homo et animal est quoddam totum ex diversis partibus consistens, ita et domus. Sed forma
domus non est in qualibet parte domus, sed in tota. Ergo et anima, quae est forma animalis, non est tota in
qualibet parte corporis, sed in toto.
AG17
Praeterea, anima dat esse corpori in quantum est forma eius. Est autem forma eius secundum suam essentiam,
quae simplex est. Ergo per suam essentiam simplicem dat esse corpori. Sed ab uno non est naturaliter nisi unum.
Si igitur sit in qualibet parte corporis sicut forma, sequetur quod cuilibet parti corporis det esse uniforme.
AG18
Praeterea, magis intime unitur forma materiae quam locatum loco. Sed unum locatum non potest esse in diversis
locis simul, etiam si sit substantia spiritualis; non enim conceditur a magistris quod Angelus sit in diversis locis
simul. Ergo nec anima potest esse in diversis partibus corporis.
SC1
Sed contra. Est quod Augustinus dicit in VI de Trin., quod anima est tota in toto corpore, et tota in qualibet parte
eius.
SC2
Praeterea, anima non dat esse corpori nisi secundum quod unitur ei. Sed anima dat esse toti corpori et cuilibet
parti eius. Ergo anima est in toto corpore et in qualibet parte eius.
SC3
Praeterea, anima non operatur nisi ubi est. Sed operationes animae apparent in qualibet parte corporis. Ergo
anima est in qualibet parte corporis.
CO
Respondeo. Dicendum quod veritas huius quaestionis ex praecedenti dependet. Ostensum est enim quod anima,
secundum quod est forma corporis, non unitur toti corpori mediante aliqua parte eius, sed toti corpori immediate.
Est enim forma et totius corporis, et cuiuslibet partis eius. Et hoc necesse est dicere. Cum enim corpus hominis,
aut cuiuslibet alterius animalis, sit quoddam totum naturale, dicetur unum ex eo quod unam formam habeat qua
42

