Praeterea, agentium et patientium oportet esse materiam communem, ut patet in I de gener.. Quidquid ergo pati
potest ab aliquo materiali, habet in se materiam.
Sed anima habet pati ab aliquo materiali, scilicet ab igne inferni, qui est ignis corporeus, ut Augustinus probat,
XXI de CIV.
Dei. Ergo anima in se materiam habet.
AG8
Praeterea, actio agentis non terminatur ad formam tantum, sed ad compositum ex materia et forma, ut probatur in
VII metaphys..
Sed actio agentis, scilicet Dei, terminatur ad animam. Ergo anima est composita ex materia et forma.
AG9
Praeterea, illud quod est forma tantum statim est ens et unum; et non indiget aliquo quod faciat ipsum ens et
unum, ut dicit Philosophus in VIII metaph.. Sed anima indiget aliquo quod faciat ipsam entem et unam, scilicet
Deo creante. Ergo anima non est forma tantum.
AG10
Praeterea, agens ad hoc necessarium est ut reducat aliquid de potentia in actum.
Sed reduci de potentia in actum competit solum illis in quibus est materia et forma. Si igitur anima non sit
composita ex materia et forma non indiget causa agente; quod patet esse falsum.
AG11
Praeterea, Alexander dicit in libro de intellectu, quod anima habet intellectum ylealem. Yle autem dicitur prima
materia. Ergo in anima est aliquid de prima materia.
AG12
Praeterea, omne quod est vel est actus purus, vel potentia pura, vel compositum ex potentia et actu. Sed anima
non est actus purus, quia hoc solius Dei est; nec est potentia pura, quia sic non differret a prima materia. Ergo est
composita ex potentia pura et actu; ergo non est forma tantum, cum forma sit actus.
AG13
Praeterea, omne quod individuatur, individuatur ex materia. Sed anima non individuatur ex materia in qua est,
scilicet ex corpore; quia perempto corpore cessaret eius individuatio.
Ergo individuatur ex materia ex qua. Habet ergo materiam partem sui.
AG14
Praeterea, agentis et patientis oportet esse aliquid commune, ut patet in I de gener..
Sed anima patitur a sensibilibus, quae sunt materialia; nec est dicere, quod in homine sit alia substantia animae
sensibilis et intellectualis. Ergo anima habet aliquid commune cum materialibus; et ita videtur quod in se
materiam habeat.
AG15
Praeterea, cum anima non sit simplicior quam Angelus, oportet quod sit in genere quasi species, hoc enim
Angelo convenit. Sed omne quod est in genere sicut species, videtur esse compositum ex materia et forma; nam
genus se habet ut materia, differentia autem ut forma. Ergo anima est composita ex materia et forma.
AG16
Praeterea, forma communis diversificatur in multis per divisionem materiae. Sed intellectualitas est quaedam
forma communis non solum animabus, sed etiam Angelis. Ergo oportet quod etiam in Angelis et in animabus sit
aliqua materia, per cuius divisionem huiusmodi forma distribuatur in multos.
AG17
Praeterea, omne quod movetur, habet materiam. Sed anima movetur: per hoc enim ostendit Augustinus, quod
anima non est divinae naturae, quia est mutationi subiecta.
Anima ergo est composita ex materia et forma.
SC
Sed contra, omne compositum ex materia et forma habet formam. Si igitur anima est composita ex materia et
forma, anima habet formam. Sed anima est forma. Ergo forma habet formam; quod videtur impossibile, quia sic
esset ire in infinitum.
CO
Respondeo. Dicendum quod circa hanc quaestionem diversimode aliqui opinantur.
Quidam dicunt quod anima, et omnino omnis substantia praeter Deum, est composita ex materia et forma. Cuius
quidem positionis primus auctor invenitur Avicebron auctor libri fontis vitae. Huius autem ratio est, quae etiam
in obiiciendo est tacta, quod oportet in quocumque inveniuntur proprietates materiae, inveniri materiam. Unde
cum in anima inveniantur proprietates materiae, quae sunt recipere, subiici, esse in potentia, et alia huiusmodi;
arbitratur esse necessarium quod in anima sit materia.
Sed haec ratio frivola est, et positio impossibilis.
Debilitas autem huius rationis apparet ex hoc, quod recipere et subiici et alia huiusmodi non secundum eamdem
rationem conveniunt animae et materiae primae. Nam materia prima recipit aliquid cum transmutatione et motu.
Et quia omnis transmutatio et motus reducitur ad motum localem, sicut ad primum et communiorem, ut probatur
23

