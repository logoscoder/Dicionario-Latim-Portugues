sicut pars speciei. Utrumque autem compositum corruptibile est: tam illud cuius pars est anima humana, quam
illud cuius pars est anima iumentorum; et propter hoc nihil prohibet ea esse unius generis.
RA3
Ad tertium dicendum quod, sicut dicit Augustinus, vera immortalitas est vera immutabilitas.
Immutabilitatem autem quae est secundum electionem, ne scilicet de bono in malum mutari possint, tam anima
quam Angelus habent per gratiam.
RA4
Ad quartum dicendum quod esse comparatur ad formam sicut per se consequens ipsam, non autem sicut effectus
ad virtutem agentis, ut puta motus ad virtutem moventis.
Licet ergo quod aliquid possit movere infinito tempore, demonstraret infinitatem virtutis moventis; tamen quod
aliquid possit esse tempore infinito, non demonstrat infinitatem formae per quam aliquid est. Sicut nec hoc quod
dualitas semper est par, ostendit infinitatem ipsius. Magis autem hoc quod aliquid est tempore infinito,
demonstrat virtutem infinitam eius quod est causa essendi.
RA5
Ad quintum dicendum quod corruptibile et incorruptibile sunt essentialia praedicata, quia consequuntur
essentiam sicut principium formale vel materiale, non autem sicut principium activum; sed principium activum
perpetuitatis aliquorum est extrinsecus.
RA6
Et per hoc patet solutio ad sextum.
RA7
Ad septimum dicendum quod anima habet virtutem ut sit semper, sed illam virtutem non semper habuit; et ideo
non oportet quod semper fuerit, sed quod in futurum nunquam deficiat.
RA8
Ad octavum dicendum quod anima dicitur forma corporis in quantum est causa vitae, sicut forma est principium
essendi: vivere enim viventibus est esse, ut dicit Philosophus in II de anima.
RA9
Ad nonum dicendum quod anima est talis forma, quae habet esse non dependens ab eo cuius est forma; quod
operatio ipsius ostendit, ut dictum est.
RA10
Ad decimum dicendum, quod, licet anima per suam essentiam sit forma, tamen aliquid potest ei competere in
quantum est talis forma, scilicet forma subsistens, quod non competit ei in quantum est forma. Sicut intelligere
non convenit homini in quantum est animal, licet homo sit animal secundum suam essentiam.
RA11
Ad undecimum dicendum quod, licet anima et corpus conveniant ad unum esse hominis, tamen illud esse est
corpori ab anima; ita quod anima humana esse suum in quo subsistit corpori communicat, ut ex praemissis
quaestionibus ostensum est; et ideo remoto corpore adhuc remanet anima.
RA12
Ad duodecimum dicendum quod anima sensibilis in brutis corruptibilis est; sed in homine, cum sit eadem in
substantia cum anima rationali, incorruptibilis est.
RA13
Ad decimumtertium dicendum quod corpus humanum est materia animae humanae proportionata quantum ad
operationes eius; sed corruptio et alii defectus accidunt ex necessitate materiae, ut supra ostensum est.
Vel potest dici quod corruptio advenit corpori ex peccato, non ex prima institutione naturae.
RA14
Ad decimumquartum dicendum quod hoc quod dicit Philosophus, quod non est intelligere sine phantasmate,
intelligitur quantum ad statum praesentis vitae, in quo homo intelligit per animam; alius autem modus erit
intelligendi animae separatae.
RA15
Ad decimumquintum dicendum quod licet anima humana non pertingat ad illum modum intelligendi quo
substantiae superiores intelligunt, pervenit tamen ad intelligendum aliquo modo, qui sufficit ad
incorruptibilitatem eius ostendendam.
RA16
Ad decimumsextum dicendum quod, licet pauci perveniant ad perfecte intelligendum, tamen ad aliqualiter
intelligendum omnes perveniunt. Manifestum est enim quod prima demonstrationis principia sunt communes
animi conceptiones, quae intellectu percipiuntur.
RA17
Ad decimumseptimum dicendum quod peccatum gratiam totaliter tollit, nihil autem removet de rei essentia.
Removet tamen aliquid de inclinatione sive habilitate ad gratiam; et in quantum quodlibet peccatum de contraria
dispositione inducit, dicitur aliquid de bono naturae adimere, quod est habilitas ad gratiam. Nunquam tamen

61

