Unde non oportet quod omnes actus resumantur in remuneratione quibus aliquis meruit, sed sufficit quod sint in
divina recordatione.
Alias oporteret iterum sanctos occidi; quod est absurdum.
RA15
Ad decimumquintum dicendum quod anima est principium sentiendi, non sicut sentiens, sed sicut id quo
sentiens sentit. Unde potentiae sensitivae non sunt in anima sicut in subiecto, sed sunt ab anima sicut a principio.
RA16
Ad decimumsextum dicendum quod anima separata recordatur per memoriam, non quae est in parte sensitiva,
sed quae est in parte intellectiva; prout Augustinus ponit eam partem imaginis.
RA17
Ad decimumseptimum dicendum quod virtutes et vitia, quae sunt irrationabilium partium, non manent in anima
separata nisi in suis principiis; omnium enim virtutum semina sunt in voluntate et ratione.
RA18
Ad decimumoctavum dicendum quod, sicut ex supradictis patet, anima separata a corpore non eumdem modum
habet cognoscendi sicut cum est in corpore. Eorum ergo quae apprehendit anima separata secundum modum sibi
proprium absque phantasmatibus, remanet cognitio in ea postquam ad pristinum statum redit, corpori iterato
coniuncta, secundum modum tunc sibi convenientem, scilicet cum conversione ad phantasmata. Et ideo quae
intelligibiliter viderunt, imaginabiliter narrant.
RA19
Ad decimumnonum dicendum quod intellectus indiget auxilio sensus secundum statum imperfectae cognitionis,
prout scilicet accipit a phantasmatibus; non autem secundum perfectiorem cognitionis modum, qui competit
animae separatae. Sicut homo indiget lacte in pueritia, non tamen in perfecta aetate.
RA20
Ad vicesimum dicendum quod potentiae sensitivae non debilitantur secundum se debilitatis organis, sed solum
per accidens; unde et per accidens corrumpuntur corruptis organis.
|a20 Articulus 20
TTA
Vicesimo quaeritur utrum anima separata singularia cognoscat.
TTB
Et videtur quod non.
AG1
Quia de potentiis animae in anima separata remanet solus intellectus. Sed obiectum intellectus est universale et
non singulare; scientia enim est universalium, sensus autem singularium, ut dicitur in I de anima.
Ergo anima separata non cognoscit singularia, sed tantum universalia.
AG2
Praeterea, si anima separata cognoscit singularia aut per formas prius acquisitas, cum esset in corpore; aut per
formas influxas.
Sed non per formas prius acquisitas. Nam formarum quas anima per sensus acquirit dum est in corpore, quaedam
sunt intentiones individuales, quae conservantur in potentiis partis sensitivae; et sic remanere non possunt in
anima separata, cum huiusmodi potentiae non maneant in ea, ut ostensum est. Quaedam autem intentiones sunt
universales, quae sunt in intellectu, unde hae solae manere possunt. Sed per intentiones universales non possunt
cognosci singularia. Ergo anima separata non potest cognoscere singularia per species quas acquisivit in corpore.
Similiter autem neque per species influxas; quia huiusmodi species aequaliter se habent ad omnia singularia.
Unde sequeretur quod anima separata omnia singularia cognosceret; quod non videtur esse verum.
AG3
Praeterea, cognitio animae separatae impeditur per loci distantiam. Dicit enim Augustinus, in libro de cura pro
mortuis gerenda, quod animae mortuorum ibi sunt ubi ea quae hic fiunt, omnino scire non possunt. Cognitionem
autem quae fit per species influxas, non impedit loci distantia.
Ergo anima non cognoscit singularia per species influxas.
AG4
Praeterea, species influxae aequaliter se habent ad praesentia et futura: non enim influxus intelligibilium
specierum est sub tempore. Si igitur anima separata cognoscit singularia per species influxas, videtur quod non
solum cognoscat praesentia vel praeterita, sed etiam futura; quod esse non potest, ut videtur. Cum cognoscere
futura sit solius Dei, prout dicitur Is., X: annuntiate quae ventura sunt in fine, et dicam quod dii estis vos.
AG5
Praeterea, singularia sunt infinita. Species autem influxae non sunt infinitae. Non ergo anima separata per
species influxas potest singularia cognoscere.
AG6
Praeterea, id quod est indistinctum non potest esse principium distinctae cognitionis.
83

