AG11
Praeterea, quaecumque conveniunt ad unum esse, ita se habent quod corrupto uno corrumpitur aliud. Sed anima
et corpus conveniunt ad unum esse, scilicet ad esse hominis.
Ergo corrupto corpore corrumpitur anima.
AG12
Praeterea, anima sensibilis et anima rationalis sunt unum secundum substantiam in homine. Sed anima sensibilis
est corruptibilis.
Ergo et rationalis.
AG13
Praeterea, forma debet esse materiae proportionata. Sed anima humana est in corpore ut forma in materia. Cum
igitur corpus sit corruptibile, et anima erit corruptibilis.
AG14
Praeterea, si anima potest a corpore separari, oportet quod sit aliqua operatio eius sine corpore, eo quod nulla
substantia est otiosa. Sed nulla operatio potest esse animae sine corpore, neque etiam intelligere, de quo magis
videtur; quia non est intelligere sine phantasmate, ut Philosophus dicit: phantasma autem non est sine corpore.
Ergo anima non potest separari a corpore, sed corrumpitur corrupto corpore.
AG15
Praeterea, si anima humana sit incorruptibilis, hoc non erit nisi quia est intelligens.
Sed videtur quod intelligere non sibi conveniat; quia id quod est supremum inferioris naturae imitatur aliqualiter
actionem naturae superioris, sed ad eam non pervenit. Sicut simia imitatur aliqualiter operationem hominis, non
tamen ad eam pertingit. Et similiter videtur quod cum homo sit supremum in ordine materialium rerum, imitetur
aliqualiter actionem substantiarum separatarum intellectualium quae est intelligere, sed ad eam non perveniat.
Nulla igitur necessitas videtur ponendi animam hominis esse immortalem.
AG16
Praeterea, ad operationem propriam speciei pertingunt vel omnia vel plurima eorum quae sunt in specie. Sed
paucissimi homines perveniunt ad hoc quod sint intelligentes. Ergo intelligere non est propria operatio animae
humanae; et ita non oportet animam humanam esse incorruptibilem eo quod sit intellectualis.
AG17
Praeterea, Philosophus dicit in I phys., quod omne finitum consumitur, semper ablato quodam. Sed bonum
naturale animae est finitum bonum. Cum ergo per aliquod peccatum minuatur bonum naturale animae humanae,
videtur quod tandem totaliter tollatur; et sic anima humana quandoque corrumpitur.
AG18
Praeterea, ad debilitatem corporis anima debilitatur, ut patet in eius operationibus.
Ergo et ad corruptionem corporis anima corrumpitur.
AG19
Praeterea, omne quod est ex nihilo est vertibile in nihil. Sed anima humana ex nihilo creata est. Ergo vertibilis
est in nihil. Et sic sequitur quod anima sit corruptibilis.
AG20
Praeterea, manente causa manet effectus.
Sed anima est causa vitae corporis. Si ergo anima semper manet, videtur quod corpus semper vivat; quod patet
esse falsum.
AG21
Praeterea, omne quod est per se subsistens est hoc aliquid in genere vel specie collocatum. Sed anima humana, ut
videtur, non est hoc aliquid nec collocatur in specie vel genere tanquam individuum vel species, cum sit forma;
esse enim in genere vel specie convenit composito, non materiae neque formae, nisi per reductionem. Ergo
anima humana non est per se subsistens; et ita, corrupto corpore, remanere non potest.
SC1
Sed contra. Est quod dicitur sapient.
Cap. II: Deus fecit hominem inexterminabilem, et ad imaginem suae similitudinis fecit illum. Ex quo potest
accipi quod homo est inexterminabilis, id est incorruptibilis, secundum quod est ad imaginem Dei. Est autem ad
imaginem Dei secundum animam, ut Augustinus dicit in Lib. De Trinit..
Ergo anima humana est incorruptibilis.
SC2
Praeterea, omne quod corrumpitur habet contraria, vel est ex contrariis compositum.
Sed anima humana est omnino absque contrarietate; quia illa etiam quae sunt contraria in se, in anima non sunt
contraria. Rationes enim contrariorum in anima contrariae non sunt. Ergo anima humana est incorruptibilis.
SC3
Praeterea, corpora caelestia dicuntur esse incorruptibilia, quia non habent materiam qualem generabilia et
corruptibilia. Sed anima humana omnino est immaterialis; quod patet ex hoc quod rerum species immaterialiter
recipit. Ergo anima est incorruptibilis.
59

