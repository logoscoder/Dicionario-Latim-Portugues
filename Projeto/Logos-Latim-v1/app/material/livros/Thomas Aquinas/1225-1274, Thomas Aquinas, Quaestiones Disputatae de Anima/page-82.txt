Ad secundum dicendum quod huiusmodi potentiae dicuntur in anima separata remanere ut in radice, non quia
sint actu in ipsa, sed quia anima separata est talis virtutis, ut si uniatur corpori iterum potest causare has potentias
in corpore; sicut et vitam.
RA3
Ad tertium dicendum quod illam auctoritatem non oportet nos recipere, cum liber iste falsum habeat auctorem in
titulo: non enim est Augustini, sed cuiusdam alterius.
Posset tamen illa auctoritas exponi, ut dicatur quod anima trahit secum huiusmodi potentias non actu, sed virtute.
RA4
Ad quartum dicendum quod potentiae animae non sunt partes essentiales, vel integrales, sed potentiales; ita
tamen quod quaedam earum insunt animae secundum se, quaedam vero composito.
RA5
Ad quintum dicendum quod sensus dicitur dupliciter. Uno modo ipsa anima sensitiva, quae est huiusmodi
potentiarum principium; et sic per sensum animal est animal sicut per propriam formam. Hoc enim modo a sensu
sensibile sumitur, prout est differentia constitutiva animalis. Alio modo dicitur sensus ipsa potentia sensitiva,
quae, cum sit proprietas naturalis ut dictum est, non est constitutiva speciei, sed consequens speciem.
Hoc igitur modo sensus non manet in anima separata, sed sensus primo modo dictus manet. Nam in homine
eadem est essentia animae sensibilis et rationalis. Unde nihil prohibet hominem resurgentem esse idem animal
numero. Ad hoc enim quod aliquid sit idem numero, sufficit quod principia essentialia sint eadem numero; non
autem requiritur quod proprietates et accidentia sint eadem numero.
RA6
Ad sextum dicendum quod Augustinus videtur hoc retractasse in libro retractationum.
Dicit enim II super genes. Ad litt., quod poenae inferni secundum imaginariam visionem sunt, et quod locus
inferni non est corporeus, sed imaginarius.
Unde coactus fuit reddere rationem, si infernus non est locus corporeus, quare inferi dicuntur esse sub terra. Et
hoc ipsemet reprehendit dicens: de inferis magis mihi videtur docere debuisse quod sub terris sint, quam
rationem reddere cur sub terris esse credantur sive dicantur, quasi non ita sit.
Hoc autem retractato quod de loco inferni dixerat, videntur omnia alia retractari quae ad hoc pertinent.
RA7
Ad septimum dicendum quod in anima separata non est gaudium neque ira, secundum quod sunt actus irascibilis
et concupiscibilis, quae sunt in sensitiva parte; sed secundum quod his designatur motus voluntatis, quae est in
parte intellectiva.
RA8
Ad octavum dicendum quod quia malum hominis est secundum tria scilicet phantasiam protervam, quae scilicet
est principium errandi, concupiscentiam amentem et irrationalem furorem, propter hoc dionysius malum
Daemonis sub similitudine humani mali describit. Non ut intelligatur in Daemonibus esse phantasia, aut
irascibilis, aut concupiscibilis, quae sunt in parte sensitiva; sed aliqua his proportionata, secundum quod
competit naturae intellectivae.
RA9
Ad nonum dicendum quod per verba illa Augustini non intelligitur quod anima aliqua sentiat absque organo
corporali; sed quod aliqua sentiat absque ipsis corporibus sensibilibus, utpote metum et tristitiam; aliqua vero per
ipsa corpora, utpote calidum et frigidum.
RA10
Ad decimum dicendum quod omne quod est in aliquo, est in eo per modum recipientis.
Unde res sensibiles sunt in anima separata non per modum sensibilem, sed per modum intelligibilem.
RA11
Ad undecimum dicendum quod nihil prohibet in descriptione rerum gestarum aliqua metaphorice dici. Licet
enim quod dicitur in evangelio de Lazaro et divite sit res gesta, tamen metaphorice dicitur quod Lazarus vidit et
audivit, sicut et metaphorice dicitur quod linguam habuit.
RA12
Ad duodecimum dicendum quod substantia animae sensibilis in homine manet post mortem; non tamen manent
potentiae sensitivae.
RA13
Ad decimumtertium dicendum quod sicut sensus, prout nominat potentiam, non est forma totius corporis, sed
anima sensitiva, sensus autem est proprietas compositi; ita etiam potentia visiva non est actus oculi, sed anima
secundum quod est principium talis potentiae. Quasi ita dicatur quod anima visiva est actus oculi, sicut anima
sensitiva est actus corporis; potentia autem visiva est proprietas consequens. Unde non oportet quod sit alius
oculus resurgentis, licet alia sit potentia sensitiva.
RA14
Ad decimumquartum dicendum quod praemium non respondet merito sicut praemiando, sed sicut ei pro quo
aliquid praemiatur.
82

