qui sit actus tantum (sicut intellectus divinus), se intelligit per seipsum. Sed intellectus possibilis intelligibilis
dicitur, sicut et alia intelligibilia, quia per speciem intelligibilem aliorum intelligibilium se intelligit.
Ex obiecto enim cognoscit suam operationem, per quam devenit ad cognitionem sui ipsius.
RA5
Ad quintum dicendum quod intellectus possibilis intelligendus est non habere commune cum aliqua naturarum
sensibilium, a quibus sua intelligibilia accipit; communicat tamen unus intellectus possibilis cum alio in specie.
RA6
Ad sextum dicendum quod in his quae sunt secundum esse a materia separata, non potest esse distinctio nisi
secundum speciem.
Diversae autem species in diversis gradibus constitutae sunt; unde et assimilantur numeris, a quibus species
diversificatur secundum additionem et subtractionem unitatis. Et ideo secundum positionem quorumdam
dicentium, ea quae sunt inferiora in entibus, causari a superioribus, sequitur quod in separatis a materia sit
multiplicatio secundum causam et causatum. Sed haec positio secundum fidem non sustinetur. Intellectus ergo
possibilis non est substantia separata a materia secundum esse. Unde ratio non est ad propositum.
RA7
Ad septimum dicendum quod licet species intelligibilis qua intellectus formaliter intelligit, sit in intellectu
possibili istius et illius hominis, ex quo intellectus possibiles sunt plures; id tamen quod intelligitur per
huiusmodi species est unum, si consideremus habito respectu ad rem intellectam; quia universale quod
intelligitur ab utroque, est idem in omnibus. Et quod per species multiplicatas in diversis, id quod est unum in
omnibus possit intelligi, contingit ex immaterialitate specierum, quae repraesentant rem absque materialibus
conditionibus individuantibus, ex quibus una natura secundum speciem multiplicatur numero in diversis.
RA8
Ad octavum dicendum quod secundum Platonicos causa huius quod intelligitur unum in multis, non est ex parte
intellectus, sed ex parte rei. Cum enim intellectus noster intelligat aliquid unum in multis; nisi aliqua res esset
una participata a multis, videretur quod intellectus esset vanus, non habens aliquid respondens sibi in re. Unde
coacti sunt ponere ideas, per quarum participationem et res naturales speciem sortiuntur, et intellectus nostri fiunt
universalia intelligentes.
Sed secundum sententiam Aristotelis hoc est ab intellectu, scilicet quod intelligat unum in multis per
abstractionem a principiis individuantibus.
Nec tamen intellectus est vanus aut falsus, licet non sit aliquid abstractum in rerum natura. Quia eorum quae sunt
simul, unum potest vere intelligi aut nominari, absque hoc quod intelligatur vel nominetur alterum; licet non
possit vere intelligi vel dici, quod eorum quae sunt simul, unum sit sine altero. Sic igitur vere potest considerari
et dici id quod est in aliquo individuo, de natura speciei, in quo simile est cum aliis, absque eo quod
considerentur in eo principia individuantia, secundum quae distinguitur ab omnibus aliis. Sic ergo sua
abstractione intellectus facit istam unitatem universalem, non eo quod sit unus in omnibus, sed in quantum est
immaterialis.
RA9
Ad nonum dicendum quod intellectus est locus specierum, eo quod continet species; unde non sequitur quod
intellectus possibilis sit unus omnium hominum, sed unus et communis omnibus speciebus.
RA10
Ad decimum dicendum quod sensus non recipit species absque organo; et ideo non dicitur locus specierum, sicut
intellectus.
RA11
Ad undecimum dicendum quod intellectus possibilis potest dici ubique operari, non quia operatio eius sit ubique,
sed quia operatio eius est circa ea quae sunt ubique.
RA12
Ad duodecimum dicendum quod intellectus possibilis, licet materiam determinatam non habeat, tamen substantia
animae, cuius est potentia, habet materiam determinatam, non ex qua sit, sed in qua sit.
RA13
Ad decimumtertium dicendum quod principia individuantia omnium formarum, non sunt de essentia earum, sed
hoc solum verum est in compositis.
RA14
Ad decimumquartum dicendum quod primus motor caeli est omnino separatus a materia etiam secundum esse;
unde nullo modo potest numero multiplicari: non est autem simile de anima humana.
RA15
Ad decimumquintum dicendum quod animae separatae non differunt specie, sed numero, ex eo quod sunt tali vel
tali corpori unibiles.
RA16
Ad decimumsextum dicendum quod licet intellectus possibilis sit separatus a corpore quantum ad operationem;
est tamen potentia animae, quae est actus corporis.
15

