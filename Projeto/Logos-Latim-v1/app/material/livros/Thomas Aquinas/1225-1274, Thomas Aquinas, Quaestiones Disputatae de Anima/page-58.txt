RA19
Ad decimumnonum dicendum quod sensus recipit species sensibilium in organis corporalibus, et est
cognoscitivus particularium; intellectus autem recipit species rerum absque organo corporali, et est cognoscitivus
universalium.
Et ideo aliqua diversitas obiectorum requirit diversitatem potentiarum in parte sensitiva, quae non requirit
diversitatem potentiarum in parte intellectiva. Recipere enim et retinere in rebus materialibus non est secundum
idem; sed in immaterialibus secundum idem est. Et similiter secundum diversos modos immutationis oportet
diversificari sensum, non autem intellectum.
RA20
Ad vicesimum dicendum quod idem obiectum, scilicet intelligibile in actu, comparatur ad intellectum agentem ut
factum ab eo; ad intellectum vero possibilem ut movens ipsum.
Et sic patet quod non secundum eamdem rationem idem comparatur ad intellectum agentem et possibilem.
|a14 Articulus 14
TTA
Decimoquarto quaeritur de immortalitate animae humanae.
TTB
Et videtur quod sit corruptibilis.
AG1
Dicitur enim Eccl. III: unus est interitus hominis et iumentorum, et aequa utriusque conditio. Sed iumenta cum
intereunt, interit eorum anima. Ergo cum homo interierit anima eius corrumpitur.
AG2
Praeterea, corruptibile et incorruptibile differunt secundum genus, ut dicitur X metaphys..
Sed anima humana et anima iumentorum non differunt secundum genus; quia nec homo a iumentis genere
differt.
Ergo anima hominis et anima iumentorum non differunt secundum corruptibile et incorruptibile. Sed anima
iumentorum est corruptibilis.
Ergo anima humana non est incorruptibilis.
AG3
Praeterea, Damascenus dicit quod Angelus est gratia, non natura, immortalitatem suscipiens. Sed Angelus non
est inferior anima. Ergo anima non est naturaliter immortalis.
AG4
Praeterea, Philosophus probat in VIII phys., quod primum movens est infinitae virtutis, quia movet tempore
infinito.
Si igitur anima habet virtutem durandi tempore infinito, sequitur quod virtus eius sit infinita. Sed virtus infinita
non est in essentia finita. Ergo sequitur quod essentia animae sit infinita, si sit incorruptibilis. Hoc autem est
impossibile, quia sola essentia divina est infinita. Ergo anima humana non est incorruptibilis.
AG5
Sed dicebat, quod anima est incorruptibilis non per essentiam propriam, sed per virtutem divinam. Sed contra,
illud quod non competit alicui per essentiam propriam, non est ei essentiale. Sed corruptibile et incorruptibile
essentialiter praedicatur de quibuscumque dicuntur, ut dicit Philosophus in X metaph..
Ergo si anima est incorruptibilis, oportet quod sit incorruptibilis per essentiam suam.
AG6
Praeterea, omne quod est, aut est corruptibile aut incorruptibile. Si igitur anima humana secundum suam naturam
non est incorruptibilis, sequitur quod secundum suam naturam sit corruptibilis.
AG7
Praeterea, omne incorruptibile habet virtutem quod sit semper. Si igitur anima humana sit incorruptibilis,
sequitur quod habet virtutem quod sit semper. Ergo non habet esse post non esse; quod est contra fidem.
AG8
Praeterea, Augustinus dicit quod sicut Deus est vita animae, ita anima est vita corporis. Sed mors est privatio
vitae. Ergo per mortem anima privatur et tollitur.
AG9
Praeterea, forma non habet esse nisi in eo in quo est. Si igitur anima est forma corporis, non potest esse nisi in
corpore; ergo perit perempto corpore.
AG10
Sed dicebat quod hoc est verum de anima secundum quod est forma, non secundum suam essentiam. Sed contra
anima non est forma corporis per accidens; alioquin, cum anima constituat hominem secundum quod est forma
corporis, sequeretur quod homo esset ens per accidens. Quidquid autem competit alicui non per accidens,
convenit ei secundum suam essentiam. Ergo est forma secundum suam essentiam. Si ergo secundum quod est
forma est corruptibilis, et secundum suam essentiam erit corruptibilis.
58

