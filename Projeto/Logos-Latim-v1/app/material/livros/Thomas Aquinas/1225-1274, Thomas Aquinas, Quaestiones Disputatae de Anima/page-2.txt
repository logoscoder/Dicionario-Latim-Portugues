PR19
Decimonono utrum potentiae sensitivae remaneant in anima separata.
PR20
Vicesimo utrum anima separata singularia cognoscat.
PR21
Vicesimoprimo utrum anima separata possit pati poenam ab igne corporeo.
|q0
|a1 Articulus 1
TTA
Et primo quaeritur utrum anima humana possit esse forma et hoc aliquid.
TTB
Et videtur quod non.
AG1
Si enim anima humana est hoc aliquid, est subsistens et habens per se esse completum.
Quod autem advenit alicui post esse completum, advenit ei accidentaliter, ut albedo homini et vestimentum.
Corpus igitur unitum animae advenit ei accidentaliter. Si ergo anima est hoc aliquid, non est forma substantialis
corporis.
AG2
Praeterea, si anima est hoc aliquid, oportet quod sit aliquid individuatum; nullum enim universalium est hoc
aliquid. Aut igitur individuatur ex aliquo alio, aut ex se.
Si ex alio, et est forma corporis, oportet quod individuetur ex corpore (nam formae individuantur ex propria
materia); et sic sequitur quod remoto corpore tollitur individuatio animae; et sic anima non poterit esse per se
subsistens, nec hoc aliquid. Si autem ex se individuatur, aut est forma simplex, aut est aliquid compositum ex
materia et forma.
Si est forma simplex sequitur quod anima individuata, ab alia differre non poterit nisi secundum formam.
Differentia autem secundum formam facit diversitatem speciei.
Sequitur igitur quod animae diversorum hominum sint specie differentes; unde et homines specie differrent si
anima est forma corporis, cum unumquodque a propria forma speciem sortiatur. Si autem anima est composita
ex materia et forma, impossibile est quod secundum se totam sit forma corporis, nam materia nullius est forma.
Relinquitur igitur quod impossibile sit animam simul esse hoc aliquid et formam.
AG3
Praeterea, si anima est hoc aliquid sequitur quod sit individuum quoddam. Omne autem individuum est in aliqua
specie et in aliquo genere. Relinquitur igitur quod anima habeat propriam speciem et proprium genus.
Impossibile est autem quod aliquid propriam speciem habens recipiat superadditionem alterius ad speciei
cuiusdam constitutionem; quia, ut Philosophus dicit VIII metaph., formae vel species rerum sunt sicut numeri;
quibus quidquid subtrahitur vel additur, speciem variat.
Materia autem et forma uniuntur ad speciei constitutionem. Si igitur anima est hoc aliquid, non unietur corpori ut
forma materiae.
AG4
Praeterea, cum Deus res propter sui bonitatem fecerit, quae in diversis rerum gradibus manifestatur, tot gradus
entium instituit, quot potuit natura pati. Si igitur anima humana potest per se subsistere, quod oportet dicere, si
est hoc aliquid, sequeretur quod anima per se existens sit unus gradus entium. Formae autem non sunt unus
gradus entium seorsum sine materiis. Igitur anima, si est hoc aliquid, non erit forma alicuius materiae.
AG5
Praeterea, si anima est hoc aliquid, et per se subsistens, oportet quod sit incorruptibilis; cum neque contrarium
habeat, neque ex contrariis composita sit. Si autem est incorruptibilis, non potest esse proportionata corpori
corruptibili, quale est corpus humanum.
Omnis autem forma est proportionata suae materiae. Igitur si anima est hoc aliquid, non erit forma corporis
humani.
AG6
Praeterea, nihil subsistens est actus purus nisi Deus. Si igitur anima est hoc aliquid, utpote per se subsistens, erit
in ea aliqua compositio actus et potentiae; et sic non poterit esse forma, quia potentia non est alicuius actus. Si
igitur anima sit hoc aliquid non erit forma.
AG7
Praeterea, si anima est hoc aliquid potens per se subsistere, non oportet quod corpori uniatur nisi propter aliquod
bonum ipsius. Aut igitur propter aliquod bonum essentiale, aut propter bonum accidentale.
Propter bonum essentiale non, quia sine corpore potest subsistere; neque etiam propter bonum accidentale, quod
praecipue videtur esse cognitio veritatis quam anima humana per sensus accipit, qui sine organis corporis esse
non possunt. Sed animae puerorum antequam nascantur morientium, dicuntur a quibusdam perfectam

2

