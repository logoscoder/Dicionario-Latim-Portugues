AG10
Praeterea, anima rationalis unitur corpori ad speciem humanam constituendam.
Sed melius conservaretur humana species, si corpus cui anima unitur, esset incorruptibile.
Non enim esset necessarium quod per generationem species conservaretur, sed in eisdem secundum numerum
conservari posset. Ergo anima humana incorruptibilibus corporibus uniri debuit.
AG11
Praeterea, corpus humanum, ut sit nobilissimum inter inferiora corpora, debet esse simillimum corpori caelesti,
quod est nobilissimum corporum. Sed corpus caeleste omnino caret contrarietate. Ergo corpus humanum
minimum debet habere de contrarietate. Corpora autem nostra non habent minimum de contrarietate; alia enim
corpora, ut lapidum et arborum, sunt durabiliora, cum tamen contrarietas sit principium dissolutionis. Non ergo
anima rationalis debuit talibus corporibus uniri qualia nos habemus.
AG12
Praeterea, anima est forma simplex.
Formae autem simplici competit materia simplex.
Debuit igitur anima rationalis alicui simplici corpori uniri utpote igni vel aeri, vel alicui huiusmodi.
AG13
Praeterea anima humana videtur cum principiis communionem habere; unde antiqui Philosophi posuerunt
animam esse de natura principiorum, ut patet in I de anima.
Principia autem corporum sunt elementa. Ergo si anima non sit elementum, neque ex elementis, saltem alicui
corpori elementari debuit uniri, ut igni vel aeri, vel alicui aliorum.
AG14
Praeterea, corpora similium partium minus recedunt a simplicitate quam corpora dissimilium partium. Cum
igitur anima sit forma simplex, magis debuit uniri corpori similium partium quam corpori dissimilium.
AG15
Praeterea, anima unitur corpori ut forma et ut motor. Debuit igitur anima rationalis, quae est nobilissima
formarum, uniri corpori agillimo ad motum, cuius contrarium videmus; nam corpora avium sunt agiliora ad
motum, et similiter corpora multorum animalium quam corpora hominum.
AG16
Praeterea, Plato dicit quod formae dantur a datore secundum merita materiae, quae dicuntur materiae
dispositiones.
Sed corpus humanum non habet dispositionem respectu tam nobilis formae, ut videtur, cum sit grossum et
corruptibile.
Non ergo anima debuit tali corpori uniri.
AG17
Praeterea, in anima humana sunt formae intelligibiles maxime particulatae secundum comparationem ad
substantias intelligibiles superiores. Sed tales formae competerent operationi corporis caelestis, quod est causa
generationis et corruptionis horum particularium.
Ergo anima humana debuit uniri corporibus caelestibus.
AG18
Praeterea, nihil movetur naturaliter dum est in suo ubi, sed solum quando est extra proprium ubi. Caelum autem
movetur in suo ubi existens. Ergo non movetur naturaliter.
Movetur ergo ad ubi ab anima, et ita habet animam sibi unitam.
AG19
Praeterea, enarrare est actus substantiae intelligentis. Sed caeli enarrant gloriam Dei, ut in Psal. XVIII, dicitur.
Ergo caeli sunt intelligentes; et ita habent animam intellectivam.
AG20
Praeterea, anima est perfectissima formarum.
Debuit ergo uniri perfectiori corpori.
Corpus autem humanum videtur esse imperfectissimum; non enim habet arma ad defendendum vel
impugnandum, neque operimenta, neque aliquid huiusmodi, quae natura corporibus aliorum animalium tribuit.
Non igitur talis anima tali corpori debuit uniri.
SC
Sed contra, est quod dicitur Eccli. XVII: Deus de terra creavit hominem, et secundum imaginem suam fecit
illum. Sed opera Dei sunt convenientia; dicitur enim genes. I,: vidit Deus cuncta quae fecerat, et erant valde
bona. Ergo conveniens fuit ut anima rationalis, in qua est Dei imago, corpori terreno uniretur.
CO
Respondeo. Dicendum quod cum materia sit propter formam, et non e converso, ex parte animae oportet accipere
rationem, quale debeat esse corpus cui unitur. Unde in II de anima dicitur quod anima non solum est corporis
forma et motor, sed etiam finis. Est autem ex superius disputatis quaestionibus manifestum, quod ideo naturale
est animae humanae corpori uniri, quia cum sit infima in ordine intellectualium substantiarum, sicut materia
32

