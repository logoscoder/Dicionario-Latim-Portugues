Ergo anima unitur huiusmodi corpori ut propriae materiae. Sed hoc non potest esse nisi per aliquam formam;
scilicet quod sit aliquod corpus physicum organicum potentia vitam habens. Ergo anima unitur materiae
mediante aliqua forma primo materiam perficiente.
AG8
Praeterea, genes. II, dicitur: formavit Deus hominem de limo terrae, et inspiravit in faciem eius spiraculum vitae.
Spiraculum autem vitae est anima. Ergo aliqua forma praecedit in materia unionem animae; et sic anima
mediante alia forma unitur materiae corporali.
AG9
Praeterea, secundum hoc formae uniuntur materiae quod materia est in potentia ad eas. Sed materia per prius est
in potentia ad formas elementorum quam ad alias formas.
Ergo anima et aliae formae non uniuntur materiae nisi mediantibus formis elementorum.
AG10
Praeterea, corpus humanum et cuiuslibet animalis est corpus mixtum. Sed in mixto oportet quod remaneant
formae elementorum per essentiam; alias esset corruptio elementorum et non mixtio. Ergo anima unitur materiae
mediantibus aliis formis.
AG11
Praeterea, anima intellectualis est forma in quantum est intellectualis. Sed intelligere est mediantibus aliis
potentiis. Ergo anima unitur corpori ut forma mediantibus aliis potentiis.
AG12
Praeterea, anima non unitur cuilibet corpori, sed corpori sibi proportionato. Oportet ergo proportionem esse inter
animam et corpus, et sic mediante proportione anima unitur corpori.
AG13
Praeterea, unumquodque operatur in remotiora per id quod est maxime proximum.
Sed vires animae diffunduntur in totum corpus per Cor. Ergo cor est vicinius quam ceterae partes corporis; et ita
mediante corde unietur corpori.
AG14
Praeterea, in partibus corporis est invenire diversitatem, et ordinem ad invicem.
Sed anima est simplex secundum suam essentiam.
Cum ergo forma sit proportionata materiae perfectibili, videtur quod anima uniatur primo uni parti corporis, et,
ea mediante, aliis.
AG15
Praeterea, anima est superior corpore.
Sed inferiores vires animae ligant superiores corporis; non enim intellectus indiget corpore nisi propter
imaginationem et sensum, a quibus accipit. Ergo e contrario corpus unitur animae per ea quae sunt suprema et
simpliciora, sicut per spiritum et humorem.
AG16
Praeterea, illud quo subtracto solvitur unio aliquorum unitorum, videtur esse medium inter ea. Sed subtracto
spiritu, et calido naturali extincto, et humido radicali exsiccato, solvitur unio animae et corporis.
Ergo praedicta sunt medium inter animam et corpus.
AG17
Praeterea, sicut anima naturaliter unitur corpori, ita haec anima unitur huic corpori.
Sed hoc corpus est per hoc quod est sub aliquibus dimensionibus terminatis. Ergo anima unitur corpori
mediantibus dimensionibus terminatis.
AG18
Praeterea, distantia non coniunguntur nisi per medium. Sed anima et corpus humanum videntur esse maxime
distantia, cum unum eorum sit incorporeum et simplex, aliud corporeum et maxime compositum. Ergo anima
non unitur corpori nisi per medium.
AG19
Praeterea, anima humana est similis in natura intellectuali substantiis separatis, quae movent caelestia corpora.
Sed eadem videtur esse habitudo motorum et mobilium. Ergo videtur quod corpus humanum, quod est motum ab
anima, habeat aliquid in se de natura caelestis corporis, quo mediante anima sibi uniatur.
SC
Sed contra, est quod dicit Philosophus in VIII metaph., quod forma unitur materiae immediate. Anima autem
unitur corpori ut forma. Ergo unitur sibi immediate.
CO
Respondeo. Dicendum quod inter omnia, esse est illud quod immediatius et intimius convenit rebus, ut dicitur in
Lib. De causis; unde oportet, cum materia habeat esse actu per formam, quod forma dans esse materiae, ante
omnia intelligatur advenire materiae, et immediatius ceteris sibi inesse.
Est autem hoc proprium formae substantialis quod det materiae esse simpliciter; ipsa enim est per quam res est
hoc ipsum quod est. Non autem per formas accidentales habet esse simpliciter, sed esse secundum quid: puta
37

