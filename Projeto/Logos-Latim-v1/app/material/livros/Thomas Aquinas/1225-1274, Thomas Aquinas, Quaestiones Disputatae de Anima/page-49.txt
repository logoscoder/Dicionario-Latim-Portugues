Ad decimumquartum dicendum quod si anima sensibilis quae est in brutis, et anima sensibilis quae est in
homine, collocarentur secundum se in genere vel specie, non essent unius generis; nisi forte logice loquendo
secundum aliquam intentionem communem. Sed id quod est in genere et specie proprie, est compositum, quod
utrobique est corruptibile.
RA15
Ad decimumquintum dicendum quod anima sensibilis in homine non est anima irrationalis, sed est anima
sensibilis et rationalis simul. Sed verum est quod potentiae animae sensitivae, quaedam quidem sunt irrationales
secundum se, sed participant rationem secundum quod obediunt rationi; potentiae autem animae vegetabilis sunt
penitus irrationabiles, quia non obediunt rationi, ut patet per Philosophum in I ethic..
RA16
Ad decimumsextum dicendum quod, licet sint plura principalia membra in corpore, in quibus manifestantur
principia quarumdam operationum animae, tamen omnia dependent a corde sicut a primo principio corporali.
RA17
Ad decimumseptimum dicendum quod ab anima humana in quantum unitur corpori effluunt vires affixae
organis; in quantum vero excedit sua virtute corporis capacitatem, effluunt ab ea vires non affixae organis.
RA18
Ad decimumoctavum dicendum quod sicut ex superioribus quaestionibus patet, ab una et eadem forma materia
recipit diversos gradus perfectionis; et secundum quod materia perficitur inferiori gradu perfectionis, remanet
adhuc materialis dispositio ad ulterioris perfectionis gradum. Et sic secundum quod corpus perficitur in esse
sensibili ab anima humana, remanet adhuc ut materiale respectu ulterius perfectionis. Et secundum hoc, animal
quod est genus, sumitur a materia; et rationale, quod est differentia, sumitur a forma.
RA19
Ad decimumnonum dicendum quod sicut animal, in quantum animal, neque est rationale neque irrationale: sed
ipsum animal rationale est homo, animal vero irrationale est animal brutum; ita anima sensibilis, in quantum
huiusmodi, neque rationalis neque irrationalis est; sed ipsa anima sensibilis in homine est rationalis, in brutis
vero irrationalis.
RA20
Ad vicesimum dicendum quod, licet una sit anima sensibilis et vegetabilis, non tamen oportet quod in
quocumque apparet operatio unius, appareat operatio alterius, propter diversam partium dispositionem. Ex quo
etiam contingit quod nec omnes operationes animae sensibilis exercentur per unam partem; sed visus per
oculum, auditus per aures, et sic de aliis.
|a12 Articulus 12
TTA
Duodecimo quaeritur utrum anima sit suae potentiae.
TTB
Et videtur quod sic.
AG1
Dicitur enim in libro de spiritu et anima: anima habet sua naturalia, et illa omnia est: potentiae namque atque
vires eius idem sunt quod ipsa. Habet accidentia, et illa non sunt suae vires, et suae virtutes non sunt; non est
enim sua prudentia, sua temperantia, sua iustitia, sua fortitudo.
Ex hoc expresse videtur haberi quod anima sit suae potentiae.
AG2
Praeterea, in eodem libro, dicitur: anima secundum sui operis officium variis nuncupatur nominibus: dicitur
namque anima dum vegetat, sensus dum sentit, animus dum sapit, mens dum intelligit, ratio dum discernit,
memoria dum recordatur, voluntas dum vult. Ista tamen non differunt in substantia, quemadmodum in
nominibus: quoniam ista sunt anima. Ex hoc etiam idem habetur quod prius.
AG3
Praeterea, bernardus dicit: tria quaedam intueor in anima: memoriam, intelligentiam et voluntatem; et haec tria
esse ipsam animam. Sed eadem ratio est etiam de aliis potentiis animae. Ergo anima est suae potentiae.
AG4
Praeterea, Augustinus dicit in VI de Trinit., quod memoria, intelligentia et voluntas sunt una vita, una essentia.
Sed nonnisi essentia animae. Ergo potentiae animae sunt idem quod eius essentia.
AG5
Praeterea, nullum accidens excedit suum subiectum. Sed memoria intelligentia et voluntas, excedunt animam:
non enim sui solum anima meminit, neque se solum intelligit et vult, sed etiam alia. Ergo haec tria non sunt
accidentia animae: sunt igitur idem quod essentia animae, et eadem ratione aliae potentiae.
AG6

49

