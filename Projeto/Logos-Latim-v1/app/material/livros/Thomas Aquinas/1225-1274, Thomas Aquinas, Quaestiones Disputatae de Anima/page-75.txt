non potest applicare nisi ad particularia quae iam novit. Si enim scio quod omnis mula est sterilis, non possum
applicare nisi ad hanc mulam quam cognosco. Cognitio enim particularis praecedit naturalem applicationem
universalis ad particulare. Non enim applicatio huiusmodi potest esse causa cognitionis particularium.
Et sic particularia animae separatae remanebunt ignota.
AG9
Praeterea, ubicumque est cognitio ibi est aliquis ordo cognoscentis ad cognitum.
Sed animae damnatorum non habent aliquem ordinem; dicitur enim iob X, quod ibi, scilicet in inferno, nullus
ordo, sed sempiternus horror inhabitat. Ergo ad minus animae damnatorum non cognoscent naturalia.
AG10
Praeterea, Augustinus dicit in libro de cura pro mortuis gerenda quod animae mortuorum ea quae hic fiunt,
omnino scire non possunt. Naturalia autem sunt quae hic fiunt. Ergo animae mortuorum non habent cognitionem
naturalium.
AG11
Praeterea, omne quod est in potentia, reducitur in actum per id quod est in actu.
Manifestum est autem quod anima humana quamdiu est corpori unita, est in potentia respectu vel omnium, vel
plurimorum quae naturaliter sciri possunt; non enim omnia scit actu. Ergo si post separationem scit omnia
naturalia, oportet quod per aliquid reducatur in actum. Hoc autem non videtur esse nisi intellectus agens, quo est
omnia facere.
Sed per intellectum agentem non potest reduci in actum omnium intelligibilium, quae non intellexit. Comparat
enim Philosophus in III de anima intellectum agentem lumini, phantasmata vero coloribus. Lumen autem non
sufficit ad faciendum visum in actu omnium visibilium, nisi et colores adsint.
Ergo nec intellectus agens poterit facere intellectum possibilem actu respectu omnium intelligibilium, cum
phantasmata adesse non possint animae separatae, cum sint in organis corporeis.
AG12
Sed dicebat quod non reducitur in actum omnium naturaliter scibilium per intellectum agentem, sed per aliquam
superiorem substantiam.
Sed contra quandocumque aliquid reducitur in actum per agens extraneum quod non est sui generis, talis reductio
non est naturalis. Sicut si aliquod sanabile sanetur per artem vel per virtutem divinam, erit sanatio artificialis et
miraculosa; non autem naturalis, nisi quando sanatio fit per principium intrinsecum. Proprium autem agens et
connaturale respectu intellectus possibilis humani, est intellectus agens. Si igitur intellectus possibilis reducatur
in actum per aliquod superius agens et non per intellectum agentem, non erit cognitio naturalis de qua nunc
loquimur.
Et sic non aderit omnibus animabus separatis, cum in solis naturalibus omnes animae separatae conveniant.
AG13
Praeterea, si anima separata reducatur in actum omnium naturaliter intelligibilium, aut hoc erit a Deo, aut ab
Angelo. Non autem ab Angelo, ut videtur; quia Angelus non est causa naturae ipsius animae. Unde nec naturalis
animae cognitio videtur esse per actionem Angeli. Similiter etiam inconveniens videtur quod animae
damnatorum a Deo recipiant tantam perfectionem post mortem ut cognoscant omnia naturalia. Nullo igitur modo
videtur quod animae separatae omnia naturalia cognoscant.
AG14
Praeterea, ultima perfectio uniuscuiusque existentis in potentia est ut reducatur in actum, quantum ad omnia
secundum quod est in potentia. Sed intellectus possibilis humanus non est in potentia naturali nisi omnium
intelligibilium naturalium, id est quae naturali cognitione intelligi possunt. Si ergo anima separata intelligit
omnia naturalia, videtur quod omnis substantia separata ex sola separatione habeat ultimam suam perfectionem,
quae est felicitas. Frustra igitur sunt alia adminicula ad felicitatem consequendam adhibita, si sola separatio a
corpore, hoc animae praestare potest; quod videtur inconveniens.
AG15
Praeterea, ad scientiam sequitur delectatio.
Si igitur animae omnes separatae cognoscunt omnia naturalia, videtur quod animae damnatorum maximo gaudio
perfruantur; quod videtur inconveniens.
AG16
Praeterea, super illud Is., LXIII: Abraham nescivit nos, dicit Glossa: nesciunt mortui, etiam sancti, quid agunt
vivi, etiam eorum filii. Sed ea quae inter vivos hic aguntur, sunt naturalia. Ergo animae separatae non cognoscunt
omnia naturalia.
SC1
Sed contra. Anima separata intelligit substantias separatas. Sed in substantiis separatis sunt species omnium
naturalium. Ergo anima separata cognoscit omnia naturalia.
SC2
Sed dicebat quod non est necessarium quod qui videt substantiam separatam, videat omnes species in intellectu
eius existentes.
75

