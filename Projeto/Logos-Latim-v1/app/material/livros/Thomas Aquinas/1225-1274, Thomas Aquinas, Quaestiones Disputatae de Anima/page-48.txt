materiae quidquid dabat forma inferior, et adhuc amplius. Unde anima rationalis dat corpori humano quidquid
dat anima sensibilis brutis, vegetabilis plantis, et ulterius aliquid; et propter hoc ipsa est in homine et vegetabilis
et sensibilis et rationalis. Huic etiam attestatur, quod, cum operatio unius potentiae fuerit intensa, impeditur
alterius operatio, et e contra fit redundantia ab una potentia in aliam: quod non esset, nisi omnes potentiae in una
essentia animae radicarentur.
RA1
Ad primum ergo dicendum quod supposito quod sit tantum una substantia animae in corpore humano,
diversimode ad hoc argumentum respondetur a diversis. Quidam enim dicunt quod in embryone ante animam
rationalem non est anima, sed quaedam virtus procedens ab anima parentis, et ab huiusmodi virtute sunt
operationes quae in embryone apparent: quae dicitur virtus formativa.
Sed hoc non est omnino verum: quia in embryone apparet non solum formatio corporis, quae potest attribui
praedictae virtuti; sed etiam aliae operationes, quae non possunt attribui nisi animae, ut augeri, sentire, et
huiusmodi. Posset tamen hoc sustineri, si praedictum principium activum in embryone pro tanto diceretur virtus
animae, non anima, quia nondum est anima perfecta, sicut nec embryo est animal perfectum. Sed tunc eadem
remanebit difficultas. Dicunt enim aliqui quod, licet primo in embryone sit anima vegetabilis quam sensibilis et
sensibilis quam rationalis, non tamen est alia et alia.
Sed primo quidem reducitur semen in actum animae vegetabilis per principium activum, quod est in semine.
Quae quidem anima in processu temporis magis ad ulteriorem producitur perfectionem per processum
generationis, et ipsamet fit anima sensibilis; quae quidem ulterius producitur in maiorem perfectionem a
principio extrinseco, et fit anima rationalis. Sed secundum hanc positionem sequetur quod ipsa substantia animae
rationalis sit a principio activo quod est in semine, sed alia perfectio adveniat ibi ultimo a principio extrinseco. Et
ita sequeretur quod anima rationalis secundum suam substantiam sit corruptibilis: non enim potest esse
incorruptibile quod a virtute quae est in semine causatur.
Et ideo aliter dicendum est, quod generatio animalis non est tantum una generatio simplex; sed succedunt sibi
invicem multae generationes et corruptiones. Sicut dicitur quod primo habet formam seminis, et secundo formam
sanguinis, et sic Deinceps quousque perficiatur generatio. Et ideo cum corruptio et generatio non sint sine
abiectione et additione formae, oportet quod forma imperfecta quae prius inerat abiiciatur et perfectior inducatur;
et hoc quousque conceptum habeat formam perfectam. Et ideo dicitur quod anima vegetabilis prius est in
semine; sed illa abiicitur in processu generationis, et succedit alia, quae non solum est vegetabilis, sed etiam
sensibilis. Ad istam iterum additur alia quae simul est vegetabilis, sensibilis et rationalis.
RA2
Ad secundum dicendum quod virtus quae est in semine a patre, est virtus permanens ab intrinseco, non influens
ab extrinseco, sicut virtus moventis quae est in proiectis: et ideo quantumcumque pater distet secundum locum,
virtus quae est in semine, operatur.
Non enim virtus activa quae est in semine potest esse a matre, licet hoc quidam dicant, quod femina non est
principium activum, sed passivum. Tamen quantum ad aliquid est simile: sicut enim virtus proiicientis, quae est
finita, movet motu locali usque ad determinatam distantiam loci, ita virtus generantis movet motu generationis
usque ad determinatam formam.
RA3
Ad tertium dicendum quod illa virtus habet rationem animae, ut dictum est; et ideo ab ea embryo potest dici
animal.
RA4
Et similiter dicendum ad quartum, quintum, sextum, septimum et octavum.
RA9
Ad nonum dicendum quod sicut anima est in embryone in actu, sed imperfecte, ita operatur secundum
operationes imperfectas.
RA10
Ad decimum dicendum quod, licet anima sensibilis in brutis sit ab intrinseco, tamen in homine substantia
animae, quae est simul vegetabilis, sensibilis et rationalis, est ab extrinseco, ut iam dictum est.
RA11
Ad undecimum dicendum quod anima sensibilis non est accidens in homine, sed substantia, cum sit idem in
substantia cum anima rationali; sed potentia sensitiva est accidens in homine, sicut et in aliis animalibus.
RA12
Ad duodecimum dicendum quod anima sensibilis est nobilior in homine quam in aliis animalibus: quia in
homine non tantum sensibilis est, sed etiam rationalis.
RA13
Ad decimumtertium dicendum quod anima sensibilis in homine secundum substantiam est incorruptibilis, cum
eius substantia sit substantia animae rationalis; licet forte potentiae sensitivae, quae sunt actus corporis, non
remaneant post corpus, ut quibusdam videtur.
RA14
48

