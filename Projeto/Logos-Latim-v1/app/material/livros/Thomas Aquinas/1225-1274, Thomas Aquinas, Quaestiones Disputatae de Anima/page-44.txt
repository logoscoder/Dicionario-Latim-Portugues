habet ordinem ad totum. Unde non oportet quod quaelibet pars animalis sit corpus organicum, licet anima sit
forma eius.
RA2
Ad secundum dicendum quod cum materia sit propter formam, hoc modo forma dat esse et speciem materiae,
secundum quod congruit suae operationi. Et quia corpus perfectibile ab anima, ad hoc quod congruat diversis
operationibus animae, requirit diversitatem in partibus; ideo, licet sit una et simplex secundum suam essentiam,
diversimode partes corporis perficit.
RA3
Ad tertium dicendum quod cum anima sit in una parte corporis eo modo quo dictum est, nihil animae est extra
animam quae est in hac parte corporis. Non tamen sequitur quod animae nihil sit extra hanc partem corporis; sed
quod nihil sit extra totum corpus, quod principaliter perficit.
RA4
Ad quartum dicendum quod Philosophus ibi loquitur de anima quantum ad potentiam motivam, principium enim
motus corporis est in aliqua parte corporis, scilicet in corde; et per illam partem movet totum corpus. Et hoc patet
per exemplum quod ponit de rectore.
RA5
Ad quintum dicendum quod motor caeli non circumscribitur loco secundum suam substantiam; sed Philosophus
intendit ostendere ubi sit quantum ad principium movendi. Et hoc modo, quantum ad principium motus, anima
est in corde.
RA6
Ad sextum dicendum quod etiam in plantis anima dicitur esse in medio eius quod est sursum et Deorsum, in
quantum est principium quarumdam operationum. Et similiter est in animalibus.
RA7
Ad septimum dicendum quod ideo non quaelibet pars animalis est animal, sicut quaelibet pars ignis est ignis,
quia omnes operationes ignis salvantur in qualibet parte ignis; non autem omnes operationes animalis salvantur
in qualibet parte eius maxime in animalibus perfectis.
RA8
Ad octavum dicendum quod ratio illa concludit animam non esse totam in qualibet parte corporis secundum
suam virtutem; quod dictum est esse verum.
RA9
Ad nonum dicendum quod partes animae accipiuntur a Philosopho non quantum ad essentiam animae, sed
quantum ad eius potestatem.
Et ideo dicit quod, sicut anima est in toto corpore, ita pars animae in parte corporis; quia sicut totum corpus
organicum se habet ut deserviat operationibus animae quae per corpus exercentur, ita se habet unum organum ad
unam determinatam operationem.
RA10
Ad decimum dicendum quod potentia animae radicatur in essentia; et ideo ubicumque est aliqua potentia animae,
ibi est essentia animae. Quod ergo dicit Philosophus quod si oculus animalis esset animal visus esset anima eius,
non intelligitur de potentia animae sine eius essentia; sicut et totius corporis dicitur anima sensibilis esse forma
per essentiam suam, non per potentiam sensitivam.
RA11
Ad undecimum dicendum quod cum anima operetur in alias partes corporis per aliquam unam potentiam corpus autem disponatur ad hoc quod sit proportionatum esse animae per actionem animae, quae est causa
efficiens corporis, ut Aristoteles dicit in II de anima - necesse est quod dispositio aliarum partium, secundum
quam sunt perfectibiles ab anima, dependeat ab una prima parte, videlicet a corde. Et pro tanto vita aliarum
partium dependet a corde, quia postquam desinit esse in aliqua parte debita dispositio, anima non unitur ei ut
forma. Non autem propter hoc removetur quin anima sit immediate forma cuiuslibet partis corporis.
RA12
Ad duodecimum dicendum quod anima non movetur neque quiescit, moto seu quiescente corpore, nisi per
accidens. Non autem inconveniens est si aliquid movetur et quiescit simul per accidens; sicut non est
inconveniens quod aliquid moveatur per accidens contrariis motibus, ut puta si quis in navi deferretur contra
cursum navis.
RA13
Ad decimumtertium dicendum quod, licet omnes potentiae radicentur in essentia animae, tamen quaelibet pars
corporis recipit animam secundum suum modum; et ideo in diversis partibus est secundum diversas potentias.
Neque oportet quod in unaquaque sit secundum omnes.
RA14
Ad decimumquartum dicendum quod cum dicitur, unumquodque esse in alio secundum modum eius in quo est,
intelligitur quantum ad capacitatis ipsius modum, non quantum ad naturam eius. Non enim oportet ut id quod est
in aliquo habeat naturam et proprietatem eius in quo est; sed quod recipiatur in eo secundum capacitatem ipsius.
44

