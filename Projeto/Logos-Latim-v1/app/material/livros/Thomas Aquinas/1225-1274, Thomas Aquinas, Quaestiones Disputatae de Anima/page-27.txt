Praeterea, si Angelus et anima specie differunt, oportet quod Angelus sit superior anima in ordine naturae; et sic
erit medius inter animam et Deum. Sed inter mentem nostram et Deum non est medium, sicut Augustinus dicit.
Ergo Angelus et anima non differunt specie.
AG12
Praeterea, impressio eiusdem imaginis in diversis non diversificat speciem; imago enim Herculis in auro et in
argento sunt eiusdem speciei. Sed tam in anima quam in Angelo est imago Dei. Ergo Angelus et anima non
differunt specie.
AG13
Praeterea, quorum est eadem definitio, est eadem species. Sed definitio Angeli convenit animae; dicit enim
Damascenus, quod Angelus est substantia incorporea, semper mobilis, arbitrio libera, Deo ministrans; gratia, non
natura, immobilitatem suscipiens. Haec autem omnia animae humanae conveniunt. Ergo anima et Angelus sunt
eiusdem speciei.
AG14
Praeterea, quaecumque conveniunt in ultima differentia, sunt eadem specie: quia ultima differentia est
constitutiva speciei. Sed Angelus et anima conveniunt in ultima differentia: in hoc, scilicet, quod est intellectuale
esse; quod oportet esse ultimam differentiam, cum nihil sit nobilius in natura animae vel Angeli: semper enim
ultima differentia est completissima. Ergo Angelus et anima non differunt specie.
AG15
Praeterea, ea quae non sunt in specie, non possunt specie differre. Sed anima non est in specie, sed magis est pars
speciei. Ergo non potest specie differre ab Angelo.
AG16
Praeterea, definitio proprie competit speciei.
Ea ergo quae non sunt definibilia, non videntur esse in specie. Sed Angelus et anima non sunt definibilia, cum
non sint composita ex materia et forma, ut supra ostensum est; in omni enim definitione est aliquid ut materia, et
aliquid ut forma, ut patet per Philosophum in VII metaph.: ubi ipse dicit quod si species rerum essent sine
materia, ut Plato posuit, non essent definibiles.
Ergo Angelus et anima non proprie possunt dici specie differre.
AG17
Praeterea, omnis species constat ex genere et differentia. Genus autem et differentia in diversis fundantur; sicut
genus hominis, quod est animal, in natura sensitiva; et differentia eius, quae est rationale, in natura intellectiva.
In Angelo autem et anima non sunt aliqua diversa super quae genus et differentia fundari possint; essentia enim
eorum est simplex forma, esse autem eorum nec genus nec differentia esse potest. Philosophus enim probat in III
metaph., quod ens nec est genus nec differentia. Ergo Angelus et anima non habent genus et differentiam, et ita
non possunt specie differre.
AG18
Praeterea, quaecumque differunt specie, differunt per differentias contrarias. Sed in substantiis immaterialibus
non est aliqua contrarietas: quia contrarietas est principium corruptionis.
Ergo Angelus et anima non differunt specie.
AG19
Praeterea, Angelus et anima praecipue differre videntur per hoc quod Angelus non unitur corpori, anima vero
unitur. Sed hoc non potest facere animam differre specie ab Angelo: corpus enim comparatur ad animam ut
materia; materia vero non dat speciem formae, sed magis e converso. Nullo igitur modo Angelus et anima
differunt specie.
SC
Sed contra, ea quae non differunt specie, sed numero, non differunt nisi per materiam.
Sed Angelus et anima non habent materiam, ut ex superiori quaestione manifestatur.
Ergo si Angelus et anima non differunt specie, etiam numero non differunt; quod patet esse falsum. Relinquitur
ergo quod differunt specie.
CO
Respondeo. Dicendum quod quidam dicunt animam humanam et Angelos eiusdem esse speciei. Et hoc videtur
primo posuisse Origenes: volens enim vitare antiquorum haereticorum errores, qui diversitatem rerum diversis
attribuebant principiis, diversitate boni et mali introducentes, posuit omnium rerum diversitatem ex libero
arbitrio processisse.
Dixit enim, quod Deus fecit omnes creaturas rationales a principio aequales; quarum quaedam Deo adhaerentes,
in melius profecerunt secundum modum adhaesionis ad Deum; quaedam vero a Deo per liberum arbitrium
recedentes, in deterius ceciderunt secundum quantitatem recessus a Deo. Et sic quaedam earum sunt incorporatae
corporibus caelestibus, quaedam vero corporibus humanis, quaedam vero usque ad malignitatem Daemonum
perversae sunt: cum tamen ex suae creationis principio essent omnes uniformes.
Sed quantum ex eius positione videri potest, Origenes attendit ad singularum creaturarum bonum, praetermissa
consideratione totius.
27

