cognitionem rerum habere, quam tamen constat quod per sensum non acquisierunt. Si igitur anima est hoc
aliquid, nulla ratio est quare corpori uniatur ut forma.
AG8
Praeterea, forma et hoc aliquid ex opposito dividuntur; dicit enim Philosophus in II de anima, quod substantia
dividitur in tria: quorum unum est forma, aliud materia et tertium quod est hoc aliquid.
Opposita autem non dicuntur de eodem.
Ergo anima humana non potest esse forma et hoc aliquid.
AG9
Praeterea, id quod est hoc aliquid per se subsistit. Formae autem proprium est quod sit in alio, quae videntur esse
opposita.
Si igitur anima est hoc aliquid, non videtur quod sit forma.
AG10
Sed dicebat quod corrupto corpore anima remanet hoc aliquid et per se subsistens, sed tunc perit in ea ratio
formae. Sed contra, omne quod potest abscedere ab aliquo, manente substantia eius, inest ei accidentaliter.
Si igitur anima remanente post corpus, perit in ea ratio formae, sequitur quod ratio formae conveniat ei
accidentaliter.
Sed non unitur corpori ad constitutionem hominis nisi prout est forma. Ergo unitur corpori accidentaliter, et per
consequens homo erit ens per accidens; quod est inconveniens.
AG11
Praeterea, si anima humana est hoc aliquid et per se existens, oportet quod per se habeat aliquam propriam
operationem; quia uniuscuiusque rei per se existentis est aliqua propria operatio. Sed anima humana non habet
aliquam propriam operationem; quia ipsum intelligere, quod maxime videtur esse eius proprium, non est animae,
sed hominis per animam, ut dicitur in I de anima.
Ergo anima humana non est hoc aliquid.
AG12
Praeterea, si anima humana est forma corporis, oportet quod habeat aliquam dependentiam ad corpus; forma
enim et materia a se invicem dependent. Sed quod dependet ex aliquo, non est hoc aliquid. Si igitur anima est
forma corporis, non erit hoc aliquid.
AG13
Praeterea, si anima est forma corporis, oportet quod animae et corporis sit unum esse: nam ex materia et forma
fit unum secundum esse. Sed animae et corporis non potest esse unum esse, cum sint diversorum generum;
anima enim est in genere substantiae incorporeae, corpus vero in genere substantiae corporeae. Anima igitur non
potest esse forma corporis.
AG14
Praeterea, esse corporis est esse corruptibile, et ex partibus quantitativis resultans; esse autem animae est
incorruptibile et simplex.
Ergo corporis et animae non est unum esse.
AG15
Sed dicebat quod corpus humanum ipsum esse corporis habet per animam.
Sed contra, Philosophus dicit in II de anima, quod anima est actus corporis physici organici. Hoc igitur quod
comparatur ad animam ut materia ad actum, est iam corpus physicum organicum: quod non potest esse nisi per
aliquam formam, qua constituatur in genere corporis. Habet igitur corpus humanum suum esse praeter esse
animae.
AG16
Praeterea, principia essentialia, quae sunt materia et forma, ordinantur ad esse.
Sed ad illud quod potest haberi in natura ab uno, non requiruntur duo. Si igitur anima, cum sit hoc aliquid, habet
in se proprium esse, non adiungetur ei secundum naturam corpus, nisi ut materia formae.
AG17
Praeterea, esse comparatur ad substantiam animae ut actus eius, et sic oportet quod sit supremum in anima.
Inferius autem non contingit id quod est superius secundum supremum in eo, sed magis secundum infimum;
dicit enim dionysius, quod divina sapientia coniungit fines primorum principiis secundorum. Corpus igitur, quod
est inferius anima, non pertingit ad esse quod est supremum in ipsa.
AG18
Praeterea, quorum est unum esse, et una operatio. Si igitur esse animae humanae coniunctae corpori sit commune
corpori; et operatio eius, quae est intelligere, erit communis animae et corpori; quod est impossibile, ut probatur
in III de anima.
Non est igitur unum esse animae humanae et corporis; unde sequitur quod anima non sit forma corporis et hoc
aliquid.
SC1

3

