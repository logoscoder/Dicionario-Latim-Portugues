|#7 Deinde cum dicit: et sit hoc contradictio etc., manifestat quae sit absoluta oppositio affirmationis et
negationis.
Et primo, manifestat eam per nomen; secundo, per definitionem; ibi: dico autem etc..
Dicit ergo primo quod cum cuilibet affirmationi opponatur negatio, et e converso, oppositioni huiusmodi
imponatur nomen hoc, quod dicatur contradictio. Per hoc enim quod dicitur, et sit hoc contradictio, datur intelligi
quod ipsum nomen contradictionis ipse imposuerit oppositioni affirmationis et negationis, ut Ammonius dicit.
|#8 Deinde cum dicit: dico autem opponi etc., definit contradictionem. Quia vero, ut dictum est, contradictio est
oppositio affirmationis et negationis, illa requiruntur ad contradictionem, quae requiruntur ad oppositionem
affirmationis et negationis. Oportet autem opposita esse circa idem.
Et quia enunciatio constituitur ex subiecto et praedicato, requiritur ad contradictionem primo quidem quod
affirmatio et negatio sint eiusdem praedicati: si enim dicatur, Plato currit, Plato non disputat, non est
contradictio; secundo, requiritur quod sint de eodem subiecto: si enim dicatur, socrates currit, Plato non currit,
non est contradictio. Tertio, requiritur quod identitas subiecti et praedicati non solum sit secundum nomen, sed
sit simul secundum rem et nomen. Nam si non sit idem nomen, manifestum est quod non sit una et eadem
enunciatio.
Similiter autem ad hoc quod sit enunciatio una, requiritur identitas rei: dictum est enim supra quod enunciatio
una est, quae unum de uno significat; et ideo subdit: non autem aequivoce, idest non sufficit identitas nominis
cum diversitate rei, quae facit aequivocationem.
|#9 Sunt autem et quaedam alia in contradictione observanda ad hoc quod tollatur omnis diversitas, praeter eam
quae est affirmationis et negationis: non enim esset oppositio si non omnino idem negaret negatio quod
affirmavit affirmatio. Haec autem diversitas potest secundum quatuor considerari.
Uno quidem modo, secundum diversas partes subiecti: non enim est contradictio si dicatur, Aethiops est albus
dente et non est albus pede. Secundo, si sit diversus modus ex parte praedicati: non enim est contradictio si
dicatur, socrates currit tarde et non movetur velociter; vel si dicatur, ovum est animal in potentia et non est
animal in actu.
Tertio, si sit diversitas ex parte mensurae, puta loci vel temporis; non enim est contradictio si dicatur, pluit in
Gallia et non pluit in Italia; aut, pluit heri, hodie non pluit.
Quarto, si sit diversitas ex habitudine ad aliquid extrinsecum; puta si dicatur, decem homines esse plures quoad
domum, non autem quoad forum.
Et haec omnia designat cum subdit: et quaecumque caetera talium determinavimus, idest determinare
consuevimus in disputationibus contra sophisticas importunitates, idest contra importunas et litigiosas
oppositiones sophistarum, de quibus plenius facit mentionem in I elenchorum.
|+10 Lectio 10
|#1 Quia Philosophus dixerat oppositionem affirmationis et negationis esse contradictionem, quae est eiusdem
de eodem, consequenter intendit distinguere diversas oppositiones affirmationis et negationis, ut cognoscatur
quae sit vera contradictio.
Et circa hoc duo facit: primo, praemittit quamdam divisionem enunciationum necessariam ad praedictam
differentiam oppositionum assignandam; secundo, manifestat propositum; ibi: si ergo universaliter etc..
Praemittit autem divisionem enunciationum quae sumitur secundum differentiam subiecti.
Unde circa primum duo facit: primo, dividit subiectum enunciationum; secundo, concludit divisionem
enunciationum, ibi: necesse est enunciare etc..
|#2 Subiectum autem enunciationis est nomen vel aliquid loco nominis sumptum.
Nomen autem est vox significativa ad placitum simplicis intellectus, quod est similitudo rei; et ideo subiectum
enunciationis distinguit per divisionem rerum, et dicit quod rerum quaedam sunt universalia, quaedam sunt
singularia.
Manifestat autem membra divisionis dupliciter: primo quidem per definitionem, quia universale est quod est
aptum natum de pluribus praedicari, singulare vero quod non est aptum natum praedicari de pluribus, sed de uno
solo; secundo, manifestat per exemplum cum subdit quod homo est universale, Plato autem singulare.
|#3 Accidit autem dubitatio circa hanc divisionem, quia, sicut probat Philosophus in VII metaphysicae,
universale non est aliquid extra res existens. Item, in praedicamentis dicitur quod secundae substantiae non sunt
nisi in primis, quae sunt singulares.
Non ergo videtur esse conveniens divisio rerum per universalia et singularia: quia nullae res videntur esse
universales, sed omnes sunt singulares.

22

