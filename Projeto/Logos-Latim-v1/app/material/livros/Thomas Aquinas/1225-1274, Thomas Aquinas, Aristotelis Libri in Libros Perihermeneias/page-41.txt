per respectum ad praesens. Unde si dicatur, hoc erit, idem est ac si diceretur, hoc est futurum; hoc fuit, hoc est
praeteritum. Et propter hoc, ex casu verbi et nomine fit enunciatio.
Et ideo subiungit quod sive dicatur est, sive erit, sive fuit, vel quaecumque alia huiusmodi verba, sunt de numero
praedictorum verborum, sine quibus non potest fieri enunciatio: quia omnia consignificant tempus, et alia
tempora dicuntur per respectum ad praesens.
|#6 Deinde cum dicit: quare prima erit affirmatio etc., concludit ex praemissis distinctionem enunciationum in
quibus nomen finitum vel infinitum ponitur solum ex parte subiecti, in quibus triplex differentia intelligi potest:
una quidem, secundum affirmationem et negationem; alia, secundum subiectum finitum et infinitum; tertia,
secundum subiectum universaliter, vel non universaliter positum.
Nomen autem finitum est ratione prius infinito sicut affirmatio prior est negatione; unde primam affirmationem
ponit, homo est, et primam negationem, homo non est. Deinde ponit secundam affirmationem, non homo est,
secundam autem negationem, non homo non est. Ulterius autem ponit illas enunciationes in quibus subiectum
universaliter ponitur, quae sunt quatuor, sicut et illae in quibus est subiectum non universaliter positum.
Praetermisit autem ponere exemplum de enunciationibus, in quibus subiicitur singulare, ut, socrates est, socrates
non est, quia singularibus nominibus non additur aliquod signum.
Unde in huiusmodi enunciationibus non potest omnis differentia inveniri. Similiter etiam praetermittit
exemplificare de enunciationibus, quarum subiecta particulariter ponuntur, quia tale subiectum quodammodo
eamdem vim habet cum subiecto universali, non universaliter sumpto. Non ponit autem aliquam differentiam ex
parte verbi, quae posset sumi secundum casus verbi, quia sicut ipse dicit, in extrinsecis temporibus, idest in
praeterito et in futuro, quae circumstant praesens, est eadem ratio sicut et in praesenti, ut iam dictum est.
|+2 Lectio 2
|#1 Postquam Philosophus distinxit enunciationes, in quibus nomen finitum vel infinitum ponitur solum ex
parte subiecti, hic accedit ad distinguendum illas enunciationes, in quibus nomen finitum vel infinitum ponitur
ex parte subiecti et ex parte praedicati.
Et circa hoc duo facit; primo, distinguit huiusmodi enunciationes; secundo, manifestat quaedam quae circa eas
dubia esse possent; ibi: quoniam vero contraria est etc..
Circa primum duo facit: primo, agit de enunciationibus in quibus nomen praedicatur cum hoc verbo, est; secundo
de enunciationibus in quibus alia verba ponuntur; ibi: in his vero in quibus etc..
Distinguit autem huiusmodi enunciationes sicut et primas, secundum triplicem differentiam ex parte subiecti
consideratam: primo namque, agit de enunciationibus in quibus subiicitur nomen finitum non universaliter
sumptum; secundo de illis in quibus subiicitur nomen finitum universaliter sumptum; ibi: similiter autem se
habent etc.; tertio, de illis in quibus subiicitur nomen infinitum; ibi: aliae autem habent ad id quod est non homo
etc..
Circa primum tria facit: primo, proponit diversitatem oppositionis talium enunciationum; secundo, concludit
earum numerum et ponit earum habitudinem; ibi: quare quatuor etc.; tertio, exemplificat; ibi: intelligimus vero
etc..
Circa primum duo facit: primo, proponit quod intendit; secundo, exponit quoddam quod dixerat; ibi: dico autem
etc..
|#2
Circa primum duo oportet intelligere: primo quidem, quid est hoc quod dicit, est tertium adiacens
praedicatur. Ad cuius evidentiam considerandum est quod hoc verbum est quandoque in enunciatione
praedicatur secundum se; ut cum dicitur, socrates est: per quod nihil aliud intendimus significare, quam quod
socrates sit in rerum natura.
Quandoque vero non praedicatur per se, quasi principale praedicatum, sed quasi coniunctum principali
praedicato ad connectendum ipsum subiecto; sicut cum dicitur, socrates est albus, non est intentio loquentis ut
asserat socratem esse in rerum natura, sed ut attribuat ei albedinem mediante hoc verbo, est; et ideo in talibus,
est, praedicatur ut adiacens principali praedicato. Et dicitur esse tertium, non quia sit tertium praedicatum, sed
quia est tertia dictio posita in enunciatione, quae simul cum nomine praedicato facit unum praedicatum, ut sic
enunciatio dividatur in duas partes et non in tres.
|#3 Secundo, considerandum est quid est hoc, quod dicit quod quando est, eo modo quo dictum est, tertium
adiacens praedicatur, dupliciter dicuntur oppositiones.
Circa quod considerandum est quod in praemissis enunciationibus, in quibus nomen ponebatur solum ex parte
subiecti, secundum quodlibet subiectum erat una oppositio; puta si subiectum erat nomen finitum non
universaliter sumptum, erat sola una oppositio, scilicet est homo, non est homo. Sed quando est tertium adiacens
praedicatur, oportet esse duas oppositiones eodem subiecto existente secundum differentiam nominis praedicati,
quod potest esse finitum vel infinitum; sicut haec est una oppositio, homo est iustus, homo non est iustus: alia
41

