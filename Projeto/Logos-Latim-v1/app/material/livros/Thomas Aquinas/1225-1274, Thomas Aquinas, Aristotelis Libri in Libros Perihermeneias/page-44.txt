Nam ad affirmativam simplicem sequitur negativa infinita; et ad affirmativam infinitam sequitur negativa
simplex. Duae vero, scilicet negativae, minime, idest non ita se habent ad affirmativas, ut scilicet ex negativis
sequantur affirmativae, sicut ex affirmativis sequebantur negativae. Et quantum ad utrumque similiter se habent
privativae sicut infinitae.
|#13 Deinde cum dicit: dico autem quoniam etc., manifestat quoddam quod supra dixerat, scilicet quod sint
quatuor praedictae enunciationes: loquimur enim nunc de enunciationibus, in quibus hoc verbum est solum
praedicatur secundum quod est adiacens alicui nomini finito vel infinito: puta secundum quod adiacet iusto; ut
cum dicitur, homo est iustus, vel secundum quod adiacet non iusto; ut cum dicitur, homo est non iustus.
Et quia in neutra harum negatio apponitur ad verbum, consequens est quod utraque sit affirmativa. Omni autem
affirmationi opponitur negatio, ut supra in primo ostensum est. Relinquitur ergo quod praedictis duabus
enunciationibus affirmativis respondet duae aliae negativae. Et sic consequens est quod sint quatuor simplices
enunciationes.
|#14 Deinde cum dicit: intelligimus vero etc., manifestat quod supra dictum est per quandam figuralem
descriptionem.
Dicit enim quod id, quod in supradictis dictum est, intelligi potest ex sequenti subscriptione.
Sit enim quaedam quadrata figura, in cuius uno angulo describatur haec enunciatio, homo est iustus, et ex
opposito describatur eius negatio quae est, homo non est iustus; sub quibus scribantur duae aliae infinitae,
scilicet homo est non iustus, homo non est non iustus. (figura)p in qua descriptione apparet quod hoc verbum est,
affirmativum vel negativum, adiacet iusto et non iusto. Et secundum hoc diversificantur quatuor enunciationes.
|#15 Ultimo autem concludit quod praedictae enunciationes disponuntur secundum ordinem consequentiae,
prout dictum est in resolutoriis, idest in I priorum.
Alia littera habet: dico autem, quoniam est aut homini aut non homini adiacebit, et in figura, est, hoc loco homini
et non homini adiacebit. Quod quidem non est intelligendum, ut homo, et non homo accipiatur ex parte subiecti,
non enim nunc agitur de enunciationibus quae sunt de infinito subiecto. Unde oportet quod homo et non homo
accipiantur ex parte praedicati. Sed quia Philosophus exemplificat de enunciationibus in quibus ex parte
praedicati ponitur iustum et non iustum, visum est Alexandro, quod praedicta littera sit corrupta. Quibusdam aliis
videtur quod possit sustineri et quod signanter Aristoteles nomina in exemplis variaverit, ut ostenderet quod non
differt in quibuscunque nominibus ponantur exempla.

44

