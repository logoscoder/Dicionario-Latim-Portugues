Nam quilibet homo singularis dignior est omnibus creaturis irrationalibus; sed tamen omnes homines singulares
non sunt unus homo extra animam, sed solum in acceptione intellectus; et per hunc modum attribuitur ei
praedicatum, scilicet ut uni rei.
Alio autem modo attribuitur universali, prout est in singularibus, et hoc dupliciter.
Quandoque quidem ratione ipsius naturae universalis, puta cum attribuitur ei aliquid quod ad essentiam eius
pertinet, vel quod consequitur principia essentialia; ut cum dicitur, homo est animal, vel homo est risibilis.
Quandoque autem attribuitur ei aliquid ratione singularis in quo invenitur, puta cum attribuitur ei aliquid quod
pertinet ad actionem individui; ut cum dicitur, homo ambulat.
Singulari autem attribuitur aliquid tripliciter: uno modo, secundum quod cadit in apprehensione; ut cum dicitur,
socrates est singulare, vel praedicabile de uno solo. Quandoque autem, ratione naturae communis; ut cum dicitur,
socrates est animal. Quandoque autem, ratione sui ipsius; ut cum dicitur, socrates ambulat.
Et totidem etiam modis negationes variantur: quia omne quod contingit affirmare, contingit negare, ut supra
dictum est.
|#10 Est autem haec tertia divisio enunciationis quam ponit Philosophus.
Prima namque fuit quod enunciationum quaedam est una simpliciter, quaedam vero coniunctione una. Quae
quidem est divisio analogi in ea de quibus praedicatur secundum prius et posterius: sic enim unum dividitur
secundum prius in simplex et per posterius in compositum.
Alia vero fuit divisio enunciationis in affirmationem et negationem. Quae quidem est divisio generis in species,
quia sumitur secundum differentiam praedicati ad quod fertur negatio; praedicatum autem est pars formalis
enunciationis; et ideo huiusmodi divisio dicitur pertinere ad qualitatem enunciationis, qualitatem, inquam,
essentialem, secundum quod differentia significat quale quid.
Tertia autem est huiusmodi divisio, quae sumitur secundum differentiam subiecti, quod praedicatur de pluribus
vel de uno solo, et ideo dicitur pertinere ad quantitatem enunciationis, nam et quantitas consequitur materiam.
|#11 Deinde cum dicit: si ergo universaliter etc., ostendit quomodo enunciationes diversimode opponantur
secundum diversitatem subiecti.
Et circa hoc duo facit: primo, distinguit diversos modos oppositionum in ipsis enunciationibus; secundo, ostendit
quomodo diversae oppositiones diversimode se habent ad verum et falsum; ibi: quocirca, has quidem impossibile
est etc..
|#12 Circa primum considerandum est quod cum universale possit considerari in abstractione a singularibus vel
secundum quod est in ipsis singularibus, secundum hoc diversimode aliquid ei attribuitur, ut supra dictum est.
Ad designandum autem diversos modos attributionis inventae sunt quaedam dictiones, quae possunt dici
determinationes vel signa, quibus designatur quod aliquid de universali, hoc aut illo modo praedicetur. Sed quia
non est ab omnibus communiter apprehensum quod universalia extra singularia subsistant, ideo communis usus
loquendi non habet aliquam dictionem ad designandum illum modum praedicandi, prout aliquid dicitur in
abstractione a singularibus.
Sed Plato, qui posuit universalia extra singularia subsistere, adinvenit aliquas determinationes, quibus
designaretur quomodo aliquid attribuitur universali, prout est extra singularia, et vocabat universale separatum
subsistens extra singularia quantum ad speciem hominis, per se hominem vel ipsum hominem et similiter in aliis
universalibus. Sed universale secundum quod est in singularibus cadit in communi apprehensione hominum; et
ideo adinventae sunt quaedam dictiones ad significandum modum attribuendi aliquid universali sic accepto.
|#13 Sicut autem supra dictum est, quandoque aliquid attribuitur universali ratione ipsius naturae universalis; et
ideo hoc dicitur praedicari de eo universaliter, quia scilicet ei convenit secundum totam multitudinem in qua
invenitur; et ad hoc designandum in affirmativis praedicationibus adinventa est haec dictio, omnis, quae designat
quod praedicatum attribuitur subiecto universali quantum ad totum id quod sub subiecto continetur.
In negativis autem praedicationibus adinventa est haec dictio, nullus, per quam significatur quod praedicatum
removetur a subiecto universali secundum totum id quod continetur sub eo. Unde nullus dicitur quasi non ullus,
et in Graeco dicitur, udis quasi nec unus, quia nec unum solum est accipere sub subiecto universali a quo
praedicatum non removeatur.
Quandoque autem attribuitur universali aliquid vel removetur ab eo ratione particularis; et ad hoc designandum,
in affirmativis quidem adinventa est haec dictio, aliquis vel quidam, per quam designatur quod praedicatum
attribuitur subiecto universali ratione ipsius particularis; sed quia non determinate significat formam alicuius
singularis, sub quadam indeterminatione singulare designat; unde et dicitur individuum vagum. In negativis
autem non est aliqua dictio posita, sed possumus accipere, non omnis; ut sicut, nullus, universaliter removet, eo
quod significat quasi diceretur, non ullus, idest, non aliquis, ita etiam, non omnis, particulariter removeat, in
quantum excludit universalem affirmationem.

24

