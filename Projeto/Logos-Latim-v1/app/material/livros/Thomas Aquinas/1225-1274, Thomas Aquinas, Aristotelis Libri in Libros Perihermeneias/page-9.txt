Manifestat ergo primo quod pars nominis separata nihil significat, per nomina composita, in quibus hoc magis
videtur. In hoc enim nomine quod est equiferus, haec pars ferus, per se nihil significat sicut significat in hac
oratione, quae est equus ferus.
Cuius ratio est quod unum nomen imponitur ad significandum unum simplicem intellectum; aliud autem est id a
quo imponitur nomen ad significandum, ab eo quod nomen significat; sicut hoc nomen lapis imponitur a laesione
pedis, quam non significat: quod tamen imponitur ad significandum conceptum cuiusdam rei. Et inde est quod
pars nominis compositi, quod imponitur ad significandum conceptum simplicem, non significat partem
conceptionis compositae, a qua imponitur nomen ad significandum. Sed oratio significat ipsam conceptionem
compositam: unde pars orationis significat partem conceptionis compositae.
|#10 Deinde cum dicit: at vero non etc., ostendit quantum ad hoc differentiam inter nomina simplicia et
composita, et dicit quod non ita se habet in nominibus simplicibus, sicut et in compositis: quia in simplicibus
pars nullo modo est significativa, neque secundum veritatem, neque secundum apparentiam; sed in compositis
vult quidem, idest apparentiam habet significandi; nihil tamen pars eius significat, ut dictum est de nomine
equiferus. Haec autem ratio differentiae est, quia nomen simplex sicut imponitur ad significandum conceptum
simplicem, ita etiam imponitur ad significandum ab aliquo simplici conceptu; nomen vero compositum
imponitur a composita conceptione, ex qua habet apparentiam quod pars eius significet.
|#11 Deinde cum dicit: secundum placitum etc., manifestat tertiam partem praedictae definitionis; et dicit quod
ideo dictum est quod nomen significat secundum placitum, quia nullum nomen est naturaliter.
Ex hoc enim est nomen, quod significat: non autem significat naturaliter, sed ex institutione.
Et hoc est quod subdit: sed quando fit nota, idest quando imponitur ad significandum. Id enim quod naturaliter
significat non fit, sed naturaliter est signum. Et hoc significat cum dicit: illitterati enim soni, ut ferarum, quia
scilicet litteris significari non possunt. Et dicit potius sonos quam voces, quia quaedam animalia non habent
vocem, eo quod carent pulmone, sed tantum quibusdam sonis proprias passiones naturaliter significant: nihil
autem horum sonorum est nomen. Ex quo manifeste datur intelligi quod nomen non significat naturaliter.
|#12 Sciendum tamen est quod circa hoc fuit diversa quorumdam opinio. Quidam enim dixerunt quod nomina
nullo modo naturaliter significant: nec differt quae res quo nomine significentur. Alii vero dixerunt quod nomina
omnino naturaliter significant, quasi nomina sint naturales similitudines rerum.
Quidam vero dixerunt quod nomina non naturaliter significant quantum ad hoc, quod eorum significatio non est
a natura, ut Aristoteles hic intendit; quantum vero ad hoc naturaliter significant quod eorum significatio congruit
naturis rerum, ut Plato dixit. Nec obstat quod una res multis nominibus significatur: quia unius rei possunt esse
multae similitudines; et similiter ex diversis proprietatibus possunt uni rei multa diversa nomina imponi.
Non est autem intelligendum quod dicit: quorum nihil est nomen, quasi soni animalium non habeant nomina:
nominantur enim quibusdam nominibus, sicut dicitur rugitus leonis et mugitus bovis; sed quia nullus talis sonus
est nomen, ut dictum est.
|#13 Deinde cum dicit: non homo vero etc., excludit quaedam a nominis ratione.
Et primo, nomen infinitum; secundo, casus nominum; ibi: catonis autem vel catoni etc..
Dicit ergo primo quod non homo non est nomen. Omne enim nomen significat aliquam naturam determinatam,
ut homo; aut personam determinatam, ut pronomen; aut utrumque determinatum, ut socrates. Sed hoc quod dico
non homo, neque determinatam naturam neque determinatam personam significat.
Imponitur enim a negatione hominis, quae aequaliter dicitur de ente, et non ente.
Unde non homo potest dici indifferenter, et de eo quod non est in rerum natura; ut si dicamus, chimaera est non
homo, et de eo quod est in rerum natura; sicut cum dicitur, equus est non homo. Si autem imponeretur a
privatione, requireret subiectum ad minus existens: sed quia imponitur a negatione, potest dici de ente et de non
ente, ut Boethius et Ammonius dicunt. Quia tamen significat per modum nominis, quod potest subiici et
praedicari, requiritur ad minus suppositum in apprehensione.
Non autem erat nomen positum tempore Aristotelis sub quo huiusmodi dictiones concluderentur. Non enim est
oratio, quia pars eius non significat aliquid separata, sicut nec in nominibus compositis; similiter autem non est
negatio, id est oratio negativa, quia huiusmodi oratio superaddit negationem affirmationi, quod non contingit hic.
Et ideo novum nomen imponit huiusmodi dictioni, vocans eam nomen infinitum propter indeterminationem
significationis, ut dictum est.
|#14 Deinde cum dicit: catonis autem vel catoni etc., excludit casus nominis; et dicit quod catonis vel catoni et
alia huiusmodi non sunt nomina, sed solus nominativus dicitur principaliter nomen, per quem facta est impositio
nominis ad aliquid significandum.

9

