Et ideo sola oratio enunciativa, in qua verum vel falsum invenitur, interpretatio vocatur.
Caeterae vero orationes, ut optativa et imperativa, magis ordinantur ad exprimendum affectum, quam ad
interpretandum id quod in intellectu habetur. Intitulatur ergo liber iste de interpretatione, ac si dicetur de
enunciativa oratione: in qua verum vel falsum invenitur. Non autem hic agitur de nomine et verbo, nisi in
quantum sunt partes enunciationis. Est enim proprium uniuscuiusque scientiae partes subiecti tradere, sicut et
passiones. Patet igitur ad quam partem philosophiae pertineat liber iste, et quae sit necessitas istius, et quem
ordinem teneat inter logicae libros.
|+1 Lectio 1
|#1 Praemittit autem huic operi Philosophus prooemium, in quo sigillatim exponit ea, quae in hoc libro sunt
tractanda. Et quia omnis scientia praemittit ea, quae de principiis sunt; partes autem compositorum sunt eorum
principia; ideo oportet intendenti tractare de enunciatione praemittere de partibus eius.
Unde dicit: primum oportet constituere, idest definire quid sit nomen et quid sit verbum.
In Graeco habetur, primum oportet poni et idem significat. Quia enim demonstrationes definitiones
praesupponunt, ex quibus concludunt, merito dicuntur positiones. Et ideo praemittuntur hic solae definitiones
eorum, de quibus agendum est: quia ex definitionibus alia cognoscuntur.
|#2 Si quis autem quaerat, cum in libro praedicamentorum de simplicibus dictum sit, quae fuit necessitas ut hic
rursum de nomine et verbo determinaretur; ad hoc dicendum quod simplicium dictionum triplex potest esse
consideratio. Una quidem, secundum quod absolute significant simplices intellectus, et sic earum consideratio
pertinet ad librum praedicamentorum.
Alio modo, secundum rationem, prout sunt partes enunciationis; et sic determinatur de eis in hoc libro; et ideo
traduntur sub ratione nominis et verbi: de quorum ratione est quod significent aliquid cum tempore vel sine
tempore, et alia huiusmodi, quae pertinent ad rationem dictionum, secundum quod constituunt enunciationem.
Tertio modo, considerantur secundum quod ex eis constituitur ordo syllogisticus, et sic determinatur de eis sub
ratione terminorum in libro priorum.
|#3 Potest iterum dubitari quare, praetermissis aliis orationis partibus, de solo nomine et verbo determinet. Ad
quod dicendum est quod, quia de simplici enunciatione determinare intendit, sufficit ut solas illas partes
enunciationis pertractet, ex quibus ex necessitate simplex oratio constat. Potest autem ex solo nomine et verbo
simplex enunciatio fieri, non autem ex aliis orationis partibus sine his; et ideo sufficiens ei fuit de his duabus
determinare.
Vel potest dici quod sola nomina et verba sunt principales orationis partes. Sub nominibus enim
comprehenduntur pronomina, quae, etsi non nominant naturam, personam tamen determinant, et ideo loco
nominum ponuntur: sub verbo vero participium, quod consignificat tempus: quamvis et cum nomine
convenientiam habeat. Alia vero sunt magis colligationes partium orationis, significantes habitudinem unius ad
aliam, quam orationis partes; sicut clavi et alia huiusmodi non sunt partes navis, sed partium navis
coniunctiones.
|#4 His igitur praemissis quasi principiis, subiungit de his, quae pertinent ad principalem intentionem, dicens:
postea quid negatio et quid affirmatio, quae sunt enunciationis partes: non quidem integrales, sicut nomen et
verbum (alioquin oporteret omnem enunciationem ex affirmatione et negatione compositam esse), sed partes
subiectivae, idest species. Quod quidem nunc supponatur, posterius autem manifestabitur.
|#5 Sed potest dubitari: cum enunciatio dividatur in categoricam et hypotheticam, quare de his non facit
mentionem, sicut de affirmatione et negatione. Et potest dici quod hypothetica enunciatio ex pluribus categoricis
componitur. Unde non differunt nisi secundum differentiam unius et multi.
Vel potest dici, et melius, quod hypothetica enunciatio non continet absolutam veritatem, cuius cognitio
requiritur in demonstratione, ad quam liber iste principaliter ordinatur; sed significat aliquid verum esse ex
suppositione: quod non sufficit in scientiis demonstrativis, nisi confirmetur per absolutam veritatem simplicis
enunciationis. Et ideo Aristoteles praetermisit tractatum de hypotheticis enunciationibus et syllogismis. Subdit
autem, et enunciatio, quae est genus negationis et affirmationis; et oratio, quae est genus enunciationis.
|#6 Si quis ulterius quaerat, quare non facit ulterius mentionem de voce, dicendum est quod vox est quoddam
naturale; unde pertinet ad considerationem naturalis philosophiae, ut patet in secundo de anima, et in ultimo de
generatione animalium. Unde etiam non est proprie orationis genus, sed assumitur ad constitutionem orationis,
sicut res naturales ad constitutionem artificialium.

2

