Introduxit autem hoc, quia simplex nomen vel verbum, quando respondetur ad interrogationem, videtur verum
vel falsum significare: quod est proprium enunciationis.
Sed hoc non competit nomini vel verbo, nisi secundum quod intelligitur coniunctum cum alia parte proposita in
interrogatione. Ut si quaerenti, quis legit in scholis? respondeatur, Magister, subintelligitur, ibi legit. Si ergo ille
qui enunciat aliquid nomine vel verbo non enunciat, manifestum est quod enunciatio non sic unum significat,
sicut nomen vel verbum.
Hoc autem inducit sicut conclusionem eius quod supra praemisit: necesse est omnem orationem enunciativam ex
verbo esse vel ex casu verbi.
|#18 Deinde cum dicit: harum autem haec simplex etc., manifestat praemissam divisionem secundum rationes
partium.
Dixerat enim quod una enunciatio est quae unum de uno significat, et alia est quae est coniunctione una. Ratio
autem huius divisionis est ex eo quod unum natum est dividi per simplex et compositum. Et ideo dicit: harum
autem, scilicet enunciationum, in quibus dividitur unum, haec dicitur una, vel quia significat unum simpliciter,
vel quia una est coniunctione. Haec quidem simplex enunciatio est, quae scilicet unum significat.
Sed ne intelligatur quod sic significet unum, sicut nomen vel verbum, ad excludendum hoc subdit: ut aliquid de
aliquo, idest per modum compositionis, vel aliquid ab aliquo, idest per modum divisionis. Haec autem ex his
coniuncta, quae scilicet dicitur coniunctione una, est velut oratio iam composita: quasi dicat hoc modo,
enunciationis unitas dividitur in duo praemissa, sicut aliquod unum dividitur in simplex et compositum.
|#19 Deinde cum dicit: est autem simplex etc., manifestat secundam divisionem enunciationis, secundum
videlicet quod enunciatio dividitur in affirmationem et negationem. Haec autem divisio primo quidem convenit
enunciationi simplici; ex consequenti autem convenit compositae enunciationi; et ideo ad insinuandum rationem
praedictae divisionis dicit quod simplex enunciatio est vox significativa de eo quod est aliquid: quod pertinet ad
affirmationem; vel non est aliquid: quod pertinet ad negationem. Et ne hoc intelligatur solum secundum praesens
tempus, subdit: quemadmodum tempora sunt divisa, idest similiter hoc habet locum in aliis temporibus sicut et in
praesenti.
|#20
Alexander autem existimavit quod Aristoteles hic definiret enunciationem; et quia in definitione
enunciationis videtur ponere affirmationem et negationem, volebat hic accipere quod enunciatio non esset genus
affirmationis et negationis, quia species nunquam ponitur in definitione generis. Id autem quod non univoce
praedicatur de multis (quia scilicet non significat aliquid unum, quod sit unum commune multis), non potest
notificari nisi per illa multa quae significantur.
Et inde est quod quia unum non dicitur aequivoce de simplici et composito, sed per prius et posterius, Aristoteles
in praecedentibus semper ad notificandum unitatem enunciationis usus est utroque. Quia ergo videtur uti
affirmatione et negatione ad notificandum enunciationem, volebat Alexander accipere quod enunciatio non
dicitur de affirmatione et negatione univoce sicut genus de suis speciebus.
|#21 Sed contrarium apparet ex hoc, quod Philosophus consequenter utitur nomine enunciationis ut genere, cum
in definitione affirmationis et negationis subdit quod, affirmatio est enunciatio alicuius de aliquo, scilicet per
modum compositionis, negatio vero est enunciatio alicuius ab aliquo, scilicet per modum divisionis. Nomine
autem aequivoco non consuevimus uti ad notificandum significata eius. Et ideo Boethius dicit quod Aristoteles
suo modo breviloquio utens, simul usus est et definitione et divisione eius: ita ut quod dicit de eo quod est
aliquid vel non est, non referatur ad definitionem enunciationis, sed ad eius divisionem.
Sed quia differentiae divisivae generis non cadunt in eius definitione, nec hoc solum quod dicitur vox
significativa, sufficiens est definitio enunciationis; melius dici potest secundum Porphyrium, quod hoc totum
quod dicitur vox significativa de eo quod est, vel de eo quod non est, est definitio enunciationis. Nec tamen
ponitur affirmatio et negatio in definitione enunciationis sed virtus affirmationis et negationis, scilicet
significatum eius, quod est esse vel non esse, quod est naturaliter prius enunciatione. Affirmationem autem et
negationem postea definivit per terminos utriusque cum dixit: affirmationem esse enunciationem alicuius de
aliquo, et negationem enunciationem alicuius ab aliquo.
Sed sicut in definitione generis non debent poni species, ita nec ea quae sunt propria specierum. Cum igitur
significare esse sit proprium affirmationis, et significare non esse sit proprium negationis, melius videtur
dicendum, secundum Ammonium, quod hic non definitur enunciatio, sed solum dividitur. Supra enim posita est
definitio, cum dictum est quod enunciatio est oratio in qua est verum vel falsum. In qua quidem definitione nulla
mentio facta est nec de affirmatione, nec de negatione.
Est autem considerandum quod artificiosissime procedit: dividit enim genus non in species, sed in differentias
specificas. Non enim dicit quod enunciatio est affirmatio vel negatio, sed vox significativa de eo quod est, quae
est differentia specifica affirmationis, vel de eo quod non est, in quo tangitur differentia specifica negationis. Et
ideo ex differentiis adiunctis generi constituit definitionem speciei, cum subdit: quod affirmatio est enunciatio
20

