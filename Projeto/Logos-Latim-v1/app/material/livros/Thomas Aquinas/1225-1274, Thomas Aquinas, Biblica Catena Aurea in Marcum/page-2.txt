salvantur, virtus Dei est in salutem omni credenti, ut idem apostolus dicit. Secundum autem est illuminatio
gentium et salus mundi ex dispositione patris per Christum completa: quia dicitur dedi te in lucem gentium: unde
post resurrectionem suam dominus ut dispositionem patris impleret, ad praedicandum discipulos misit, dicens:
docete omnes gentes, quorum quidam ad praedicandum Iudaeis, quidam ad praedicandum gentibus ministerium
acceperunt. Quia vero evangelium oportuit non solum praedicari propter praesentes, sed etiam scribi propter
futuros, eadem distinctio est in scriptoribus evangelii observata; nam matthaeus Iudaeis evangelium Hebraico
sermone scripsit; marcus autem primus evangelium scripsit in gentibus.
Eusebius in Eccl. Hist.. Cum enim Romanae urbi clarum verbi Dei lumen fuisset exortum, sermo veritatis et
lucis, qui per Petrum praedicabatur, universorum mentes placido illustravit auditu; ita ut quotidie audientibus
eum nulla unquam satietas fieret: unde neque eis auditio sola sufficiebat; sed marcum discipulum eius omnibus
precibus exorant, ut ea quae ille verbo praedicabat, ad perpetuam eorum commonitionem habendam Scripturae
traderet, quo domi forisque in huiusmodi verbi meditationibus permanerent; nec prius ab obsecrando desistunt
quam quae oraverant, impetrarent: et haec fuit causa scribendi evangelium secundum marcum. Petrus vero ut per
spiritum sanctum religioso se comperit furto spoliatum, delectatus est, fidem eorum per hoc devotionemque
considerans; factumque confirmavit et in perpetuum legendam Scripturam ecclesiis tradidit. Hieronymus super
marcum. Principium autem a perfectioris aetatis Christi praedicatione inchoat, nec laborat in nativitate infantuli
qui loquitur de perfectione filii Dei. Chrysostomus.
Compendiosam autem ac brevem narrationem facit, in quo magistrum imitatus est, scilicet Petrum, brevitati
studentem.
Augustinus de cons. Evang.. Unde matthaeus qui regiam Christi personam narrandam susceperat, habuit marcum
sibi tamquam comitem et abbreviatorem adiunctum, qui sua vestigia quodammodo sequeretur: regum enim est
non esse sine comitum obsequio. Sacerdos autem quoniam in sancta sanctorum solus intrabat, propterea Lucas,
cuius circa sacerdotium Christi erat intentio, non habuit tamquam socium obsequentem, qui suam narrationem
quodammodo breviaret. Beda. Notandum est etiam, quod evangelistae sancti diversum narrationis suae
primordium, singuli diversum statuere terminum. Matthaeus namque a nativitate dominica exordium sumens, ad
tempus usque dominicae resurrectionis seriem suae narrationis perduxit; marcus ab initio evangelicae
praedicationis incipiens, pervenit usque ad tempus ascensionis domini et praedicationis discipulorum eius
cunctis gentibus per orbem; Lucas autem a nativitate praecursoris inchoans evangelium, terminavit in ascensione
dominica; ioannes ab aeternitate verbi Dei principium sumens, usque ad tempus dominicae resurrectionis
evangelizando pertingit. Ambrosius super Lucam. Quia igitur marcus a potentiae coeperat expressione divinae,
recte sub leonis imagine figuratur. Remigius super marcum.
Per leonem etiam signatur marcus: quia sicut leo terribilem vocem in deserto emittit, sic marcus a voce in deserto
incepit, dicens: vox clamantis in deserto. Augustinus de cons.
Evang.. Quamvis et de figura aliter dici possit. Marcus enim qui neque stirpem regiam ut matthaeus, ob hoc per
leonem significatus, neque sacerdotalem ut Lucas signatus per vitulum, vel cognationem vel consecrationem
narrare voluit; et tamen in eis versatus ostenditur quae homo Christus operatus est, per hominis figuram in illis
quatuor animalibus signatus videtur. Theophylactus (in evang. Marci)p vel evangelium secundum marcum aquila
innuit: a prophetia enim ioannis incepit.
Prophetia vero acute quae a longe sunt, speculatur ut aquila.
|+1 Capitulus 1
|#1 Lectio 1
Hieronymus. Marcus evangelista sacerdotium in Israel agens, secundum carnem Levita, ad dominum conversus,
evangelium in Italia scripsit, ostendens in eo quid et generi suo deberet Christus. Nam initium evangelii in voce
propheticae exclamationis instituens ordinem leviticae electionis ostendit, praedicans ioannem zachariae filium
in voce Angeli emissum, dicens initium evangelii Jesu Christi filii Dei. Hieronymus.
Evangelion, Graece dicitur, Latine bona Annuntiatio praedicatur, quod proprie ad regnum Dei, et remissionem
pertinet peccatorum: est enim evangelium per quod venit redemptio fidelium, et beatitudo sanctorum.
Quatuor autem evangelia unum sunt, et unum quatuor. In Hebraeo Iehosua, in Graeco soter, in Latino salvator
dicitur. Masciach Hebraice, Christos Graece, unctus Latine, idest rex, et sacerdos dicitur. Beda. Conferendum
autem est hoc evangelii principium principio matthaei quo ait: liber generationis Jesu Christi filii David, filii
Abraham; hic autem dicitur filii Dei: ex utroque enim unus dominus Jesus Christus Dei et hominis filius est
intelligendus. Et apte primus evangelista filium hominis eum, secundus filium Dei nominat, ut a minoribus ad
maiora paulatim sensus noster assurgeret, ac per fidem et sacramenta humanitatis assumptae, ad agnitionem
divinae aeternitatis ascenderet. Apte etiam qui humanam erat generationem descripturus a filio hominis coepit,
David scilicet, sive Abraham; apte etiam is qui librum suum ab initio evangelicae praedicationis inchoabat,
filium Dei magis appellare voluit Jesum Christum, quia humanae erat naturae de progenie patriarcharum
veritatem carnis suscipere, et divinae fuit potentiae evangelium mundo praedicare.

2

