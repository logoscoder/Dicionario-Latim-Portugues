spiritum sanctum contra Deum fit. Est enim spiritus sancti operatio regnum Dei, et propter hoc irremissibilem
dicit esse spiritus sancti blasphemiam.
Pro eo autem quod hic subditur sed erit reus aeterni delicti, alius evangelista dicit: neque in hoc saeculo, neque in
futuro: per quod intelligitur iudicium quod est secundum legem et futurum. Cum enim lex maledicentem Deum
occidi iubeat, in hoc legis secundae excusationem non habet: omnis autem qui baptizatur, extra hoc saeculum fit.
Latebat autem Iudaeos remissio quae fit per baptismum. Qui ergo miracula et Daemonum eiectionem, quae
solum sunt propria spiritus sancti, Daemoni appropriat, nulla excusatio sibi de blasphemia relinquetur.
Sed neque blasphemia talis, cum sit contra spiritum sanctum, remitti videtur; unde exponens subdit quoniam
dicebant: spiritum habet immundum. Theophylactus.
Est autem intelligendum, quod veniam non consequentur, nisi poeniteant. Cum vero in carne Christi
scandalizabantur, etiam si non poeniterent, aliquid excusationis habebant et remissionis aliquid consequebantur.
Hieronymus. Vel hoc dicit, quia non merebitur poenitentiam agere ut recipiatur qui Christum intelligens,
principem Daemoniorum esse dicebat. Beda.
Neque tamen hi qui spiritum sanctum non esse Deum credunt, irremissibilis blasphemiae crimine tenentur: quia
non invidentia diabolica, sed humana ignorantia ducti hoc faciunt. Augustinus de verb.
Dom.. Vel ipsa impoenitentia est blasphemia spiritus sancti, quae non remittetur.
Contra enim spiritum sanctum, quo peccata dimittuntur, verbum dicit, sive cogitatione, sive lingua, qui sibi cor
impoenitens thesaurizat. Subiungit autem quoniam dicebant: spiritum immundum habet, ut ostenderet hinc fuisse
exortam causam ut hoc diceret, eo quod dicerent eum in beelzebub Daemonem expellere; non quia esset
blasphemia quae non remittitur, cum et haec remittatur, si recta poenitentia consequatur; sed hinc causa extitit ut
a domino illa sententia proferretur, facta mentione spiritus immundi, quem adversus seipsum divisum dominus
ostendit propter spiritum sanctum, qui etiam quos colligit efficit indivisos, peccata, quae adversus se divisa sunt,
dimittendo; cui dono remissionis non resistit nisi qui duritiam cordis impoenitentis habuerit. Nam alio loco
dixerunt Iudaei de domino, quod Daemonium haberet; nec tamen ibi aliquid dixit de blasphemia spiritus sancti:
quoniam non ita obiecerunt spiritum immundum ut in se divisus ex ore eorum posset ostendi, sicut beelzebub, a
quo Daemones eici posse dixerunt.
|#6 Lectio 6
Theophylactus. Quia propinqui domini venerant tenere eum tamquam in furiam versum, mater eius amoris
compassione detenta, venit ad ipsum; unde dicitur et veniunt mater eius, et fratres, et foris stantes miserunt ad
eum vocantes eum.
Chrysostomus. Ex hoc autem manifestum fit quod non semper cum eo erant fratres eius et mater: quia vero
dilectus erat, ad eum propter reverentiam et affectum veniunt, de foris expectantes; unde sequitur et sedebat circa
eum turba; et dicunt ei: ecce mater tua, et fratres tui foris quaerunt te. Beda. Fratres domini non filii semper
virginis mariae, iuxta Helvidium, nec filii ioseph ex alia uxore, iuxta quosdam, putandi sunt; sed eius potius
intelligendi sunt esse cognati. Chrysostomus. Alter autem evangelista dicit, quod fratres eius nondum credebant
in eum; cui convenit quod hic dicitur, quod eum quaerebant de foris expectantes; et secundum eamdem
intentionem dominus eorum non sicut propinquorum meminit; unde sequitur et respondens eis ait: quae est mater
mea, et fratres mei? hoc autem non dixit, matrem et fratres omnino reprobando, sed ostendens quod super
omnem cognationem temporalem oportet propriam animam praehonorare: unde convenienter hoc dicitur his qui
vocabant ad propinquorum collocutionem, quasi ad aliquid utilius quam sit doctrina salutis. Beda. Rogatus ergo
officio verbi, dissimulat egredi, non maternae refutans obsequium pietatis; sed paternis se mysteriis amplius
quam maternis debere monstrat affectibus. Nec iniuriose fratres contemnit, sed opus spirituale carnis cognationi
praeferens, religiosiorem cordium copulam docet esse quam corporum; unde sequitur et circumspiciens eos qui
in circuitu eius sedebant, ait: ecce mater mea, et fratres mei. Chrysostomus. In quo dominus ostendit quod
oportet eos qui fidei sunt propinqui, prae omnibus consanguineis honorare.
Iesu quidem aliquis mater efficitur praedicando: quasi enim parit dominum quem cordi audientis infuderit.
Hieronymus.
Sciamus autem nos esse fratres eius et sorores, si voluntatem patris impleverimus, ut coheredes simus eius; unde
sequitur qui enim fecerit voluntatem Dei, hic frater meus, et soror mea, et mater est. Theophylactus. Non ergo
negans matrem hoc dixit, sed ostendens quod non solum digna est honore propter hoc quod genuit Christum, sed
propter omnem aliam virtutem.
Beda. Mystice autem mater, et fratres Jesu sunt synagoga, ex cuius carne est editus, et populus Iudaeorum, qui,
salvatore intus docente, venientes intrare nequeunt, cum spiritualiter intelligere dicta nequeunt. Praeoccupans
autem turba ingreditur, quia differente Iudaea, gentilitas fluxit ad Christum: foris enim stantes volunt dominum
videre cognati ipsius, cum Iudaei se ad custodiam litterae foris fixerunt, et Christum potius ad carnalia docenda
cogunt exire, quam se ad discenda spiritualia consentiunt ingredi. Si ergo foris stantes nec ipsi agnoscuntur
parentes, quemadmodum nos agnoscemur, si foris stemus? intus enim est verbum, intus est lumen.
|+4 Capitulus 4
21

