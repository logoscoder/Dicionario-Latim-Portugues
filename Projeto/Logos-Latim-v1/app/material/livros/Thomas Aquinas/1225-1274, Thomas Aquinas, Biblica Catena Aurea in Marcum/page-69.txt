Sequitur adhuc ergo unum habens filium carissimum, et illum misit ad eos novissimum, dicens: quia forte
reverebuntur filium meum. Hieronymus. Filius carissimus et novissimus, unigenitus est.
Quod autem dicit reverebuntur filium meum, per ironiam hoc dicitur. Beda. Vel aliter. Quod ait quia forte
reverebuntur filium meum, non de ignorantia venit; sed ambigere dicitur Deus, ut libera voluntas homini
reservetur. Theophylactus.
Vel aliter. Non ignorans quod futurum erat, hoc dixit; sed ostendens quid erat decens et congruum eos operari.
Coloni autem dixerunt ad invicem: hic est heres; venite, occidamus eum; et nostra erit hereditas.
Beda. Manifestissime dominus probat, Iudaeorum principes non per ignorantiam, sed per invidiam crucifixisse
filium Dei.
Intellexerunt enim hunc esse cui dictum est: dabo tibi gentes hereditatem tuam. Hanc occisionem eius mali
coloni praeripere moliebantur, cum crucifigentes eum Iudaei, fidem quae per eum est, extinguere, et suam magis
quae ex lege est iustitiam praeferre, ac gentibus imbuendis conabantur inserere.
Sequitur et apprehendentes eum, occiderunt et eiecerunt extra vineam. Theophylactus.
Scilicet extra ierusalem: extra civitatem quippe crucifixus est dominus.
Hieronymus. Vel eiecerunt eum extra vineam, idest extra plebem, dicentes: Samaritanus es et Daemonium habes.
Vel quia quantum in se erat, ex suis eum finibus excludentes, gentibus suscipiendum dederunt.
Sequitur quid ergo faciet dominus vineae? veniet, et perdet colonos, et dabit vineam aliis. Augustinus de cons.
Evang..
Et quidem matthaeus illos respondisse subiungit, atque dixisse: malos male perdet, quod marcus hic non ab ipsis
responsum esse commemorat, sed dominum post interrogationem suam ipsum sibi quodammodo respondisse.
Sed facile potest intelligi vel illorum vocem ita subiunctam ut non interponeretur: illi responderunt, aut: illi
dixerunt, sed tamen intelligeretur; aut ideo responsionem istam domino potius attributam, quia cum verum
dixerunt, etiam de illis hoc ipse respondit, qui veritas est. Theophylactus. Dominus ergo vineae est pater filii
interempti, et ipse filius interemptus, qui perdet colonos, tradens ipsos Romanis; et populum dabit aliis colonis,
id est apostolis. Perlegas actus apostolorum, et invenies tria millia et quinque millia repente credentium et
fructificantium Deo. Hieronymus. Vel datur vinea aliis, idest ab oriente, et occidente, et Austro et ab Aquilone
venientibus, et recumbentibus cum Abraham, Isaac et Iacob in regno Dei. Beda. Hoc autem ita divinitus fuisse
procuratum prophetico statim affirmavit exemplo, subiciens nec Scripturam hanc legistis: lapidem quem
reprobaverunt aedificantes, hic factus est in caput anguli? quasi dicat: quomodo implebitur haec prophetia, nisi
quia Christus a vobis reprobatus et occisus, traditus est gentibus praedicandus, ut quasi lapis angularis duos
populos condat in semetipsum, atque ex utroque populo unam sibi fidelium civitatem, unum templum aedificet?
eosdem enim synagogae magistros, quos supra colonos dixerat, nunc aedificantes appellat: quia subditam sibi
plebem ad ferendos vitae fructus quasi vineam videbantur excolere; ipsi quoque hanc Deo inhabitatore dignam
quasi domum construere atque ornare praecipiebantur. Theophylactus.
Lapis ergo quem reprobaverunt doctores, hic factus est in caput anguli, idest in caput ecclesiae: angulus namque
ecclesia est, quasi coniungens Iudaeos et gentiles: hic angulus, scilicet ecclesia, a domino factus est, et est
mirabilis in oculis nostris, scilicet fidelium: nam ab infidelibus miraculis detrahitur. Mirabilis quidem est
ecclesia quasi miraculis sistens, domino cooperante apostolis, et sermonem confirmante sequentibus signis; et
hoc est quod dicitur a domino factum est istud, et est mirabile in oculis nostris. Hieronymus.
Vel aliter. Hic lapis reprobus, quem gestat angulus coniungens in coena agnum cum pane, finiens vetus, novum
inchoans testamentum, praestat mira in oculis nostris, ut topazion. Beda. Principes autem sacerdotum
ostendebant vera esse quae dominus dixerat; quod patet ex hoc quod subditur et quaerebant eum tenere. Ipse
enim est heres, cuius iniustam necem dicebat esse vindicandam a patre. Moraliter autem cuique fidelium cum
mysterium baptismi committitur, quasi vinea quam excolat locatur.
Sed missus servus contumeliis affectus vel caesus eicitur, cum sermo auditus vel contemnitur, vel, quod peius
est, etiam blasphematur.
Missum insuper heredem, quantum in se est, occidit qui filium Dei conculcavit.
Perdito malo cultore, vinea datur alteri, cum dono gratiae, quod superbus sprevit, humilis quisque ditabitur. Sed
hoc quod principes sacerdotum manum mittere quaerentes in Jesum, timore turbae retinentur, quotidie geritur in
ecclesia, cum quilibet solo nomine frater eam quam non diligit ecclesiasticae fidei et pacis unitatem, propter
cohabitantium fratrum bonorum multitudinem, aut erubescit aut timet impugnare.
|#2 Lectio 2
Beda. Quaerentes dominum comprehendere summi sacerdotes timuerunt turbam: atque ideo quod per se non
potuerunt, terrenis potestatibus efficere tentabant, ut vel ipsi a morte eius viderentur immunes; et ideo dicitur et
mittunt ad eum quosdam ex Pharisaeis et Herodianis, ut eum caperent in verbo. Theophylactus.
Diximus alibi de Herodianis, quod haeresis quaedam nova erat dicentium Christum esse Herodem, propter hoc
quod defecerant successiones regni Iudaeorum. Alii vero dicunt Herodianos milites fuisse Herodis, quos
Pharisaei pro testibus inducebant de his quae dicebantur a Christo, ut eum caperent et adducerent. Vide autem

69

