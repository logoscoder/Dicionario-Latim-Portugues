Multas liberandi salvatorem Pilatus occasiones dedit: primo latronem iusto conferens; unde dicitur per diem
autem festum dimittere solebat illis unum ex vinctis quemcumque petissent. Glossa. Quod quidem solitus erat
facere ut gratiam populi captaret, et praecipue in die festo, quando de tota provincia Iudaeorum populus
hierosolymam confluebat. Et ut maior Iudaeorum improbitas appareat, describitur consequenter enormitas culpae
latronis, quem Iudaei Christo praetulerunt; unde sequitur erat autem qui dicebatur barabbas, qui cum seditiosis
vinctus erat, qui in seditione fecerat homicidium: in quo ostenditur et ex gravitate culpae notabilis, quod
homicidium fecerat; et ex modo faciendi, quia cum perturbatione civitatis hoc fecerat, seditionem concitando; et
etiam quia culpa eius manifesta erat, nam et cum seditiosis vinctus erat.
Sequitur et cum ascendisset turba, coepit rogare sicut semper faciebat illis, Augustinus de cons. Evang.. Nulla
quaestio est quod matthaeus tacet ipsos petiisse ut aliquis eis dimitteretur, quod marcus hic dicit. Nihil enim
interest si alius aliud tacet, quod alius commemorat.
Sequitur Pilatus ergo respondit, et dixit: vultis dimittam vobis regem Iudaeorum? sciebat enim quod per invidiam
tradidissent eum summi sacerdotes. Quaeri potest quae verba Pilatus dixerit, utrum quae a matthaeo, an quae a
marco referuntur? aliud enim videtur esse: quem vultis dimittam vobis: barabbam, an Jesum qui dicitur Christus?
ut matthaeus refert; aliud: vultis vobis dimittam regem Iudaeorum? ut hic dicitur. Sed quia Christos reges
dicebant, et qui dixit: illum an illum, manifestum est eum quaesisse an vellent dimitti regem Iudaeorum, idest
Christum. Nihil autem interest sententiae quod hic tacuit marcus de barabba, hoc solum volens dicere quod ad
dominum pertinebat; quandoquidem in eorum responsione satis et ipse ostendit quem sibi dimitti voluerint; nam
sequitur pontifices autem concitaverunt turbam, ut magis barabbam dimitteret eis. Beda. Haeret Iudaeis usque
hodie sua petitio, quam tanto labore impetrarunt: quia enim data sibi optione, pro Jesu latronem, pro salvatore
interfectorem elegerunt, merito salutem perdiderunt et vitam, et latrociniis ac seditionibus se intantum
subdiderunt ut patriam regnumque suum, quod plus Christo amaverunt, perdiderint; et libertatem, corpus et
animam numquam receperint.
Deinde aliam occasionem dat Pilatus liberandi salvatorem, cum sequitur Pilatus autem respondens ait illis: quid
ergo vultis faciam regi Iudaeorum? Augustinus de cons. Evang.. Iam satis apparet quod id marcus velit ostendere
dicendo regem Iudaeorum, quod matthaeus dicendo Christum: non enim dicebantur Christi reges, nisi
Iudaeorum.
In hoc enim loco secundum matthaeum dicitur: quid igitur faciam de Jesu qui dicitur Christus? sequitur at illi
clamabant: crucifige eum. Theophylactus. Vide autem Iudaeorum pravitatem, et Pilati commensurationem;
quamvis et ipse dignus sit condemnatione pro eo quod populo non resistebat.
Illi namque clamabant crucifige; hic tentat humiliter ab illo praeiudicio eruere Jesum; et ideo rursus interrogat;
unde sequitur Pilatus autem dicebat eis: quid enim fecit? occasionem namque ex hoc sumere volebat ut Christum
solveret innocentem. Beda. Iudaei vero insaniae suae satisfacientes, interrogationi praesidis non respondent;
unde sequitur at magis clamabant: crucifige eum: ut impleretur illud ieremiae: facta est mihi hereditas mea sicut
leo in silva; dederunt super me vocem suam.
Sequitur Pilatus autem volens satisfacere populo, dimisit illis barabbam, et tradidit Jesum flagellis caesum ut
crucifigeretur.
Theophylactus. Volebat quidem satisfacere populo, idest eorum facere voluntatem, et non quod erat placitum
iustitiae et Deo. Hieronymus. Hic duo hirci adsunt: unus apompaeos, idest emissarius, cum peccato populi in
desertum inferni absolutus dimittitur; alter pro peccatis absolutorum ut agnus occiditur. Pars domini semper
mactatur; pars diaboli, qui est magister eorum, quod sonat barabbas, effrenata in tartarum praecipitatur. Beda.
Iesus autem flagellatus non ab alio quam ab ipso Pilato intelligendus est: scribit namque ioannes: apprehendit
Pilatus Jesum, et flagellavit; quod quidem ideo fecisse credendus est, ut satiati poenis ac opprobriis eius, Iudaei
mortem ultra sitire desisterent.
|#3 Lectio 3
Theophylactus. Militaris vana gloria semper inordinatis gaudens et opprobriis, sibi propria ostendebat; unde
dicitur milites autem duxerunt eum in atrium praetorii, et convocant totam cohortem, idest totum ordinem
militiae; et induunt eum purpura, sicut regem. Beda. Quia enim rex Iudaeorum fuerat appellatus, et hoc ei
Scribae et sacerdotes crimen obiecerant, quod sibi in populo Israelitico usurparet imperium; illudentes hoc
faciunt, ut nudatum pristinis vestibus induant purpura, qua reges veteres utebantur.
Augustinus de cons. Evang..
Intelligitur autem quod matthaeus ait: chlamydem coccineam circumdederunt ei, hic marcum dixisse indutum
purpura: pro regia enim purpura chlamys illa coccinea ab illudentibus adhibita erat; et est rubra quaedam purpura
cocco simillima.
Potest etiam fieri ut purpuram etiam marcus commemoraverit, quam chlamys habebat, quamvis esset coccinea.
Beda.
Pro diademate autem ponunt ei coronam spineam: unde sequitur et imponunt ei plectentes spineam coronam. Pro
sceptro autem regali dant calamum, ut matthaeus scribit, et adorant quasi regem; unde sequitur et coeperunt
salutare eum: ave, rex Iudaeorum. Et quod milites eum, quasi qui Deum seipsum falso dixisset, adorabant
90

