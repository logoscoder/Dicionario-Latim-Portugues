tenebrosa carnes agni immaculati, qui tollit peccata mundi, in una domo, quae est ecclesia catholica, calceati
caritate et armati virtute comedamus. Beda. Hoc autem, iuxta veteris testamenti Scripturam, inter Pascha et
azyma distat, quod Pascha ipse solus dies appellatur, in quo agnus occidebatur ad vesperam, hoc est
quartadecima luna mensis primi; decima quinta autem luna, quando egressum est de Aegypto, succedebat
festivitas azymorum, quae septem diebus, idest usque ad vigesimum primum diem eiusdem mensis ad vesperam
est statuta solemnitas. Verum evangelistae indifferenter et diem azymorum pro Pascha, et pro diebus azymorum
Pascha ponere solent; unde et marcus hic dicit erat autem Pascha, et azyma post biduum: quia et Paschae dies in
azymis panibus est celebrari praeceptus; et nos quasi Pascha perpetuum facientes, semper ex hoc mundo transire
praecipimur. Hieronymus.
A principibus autem egressa est iniquitas in Babylone, qui templum et vasa et se purificare secundum legem ad
esum agni debuerant; unde sequitur et quaerebant summi sacerdotes et Scribae quomodo eum dolo tenerent et
occiderent.
Occiso autem capite totum corpus enerve efficitur: unde miseri faciunt quod caput moriatur. Vitant autem diem
festum, quod convenit illis: non enim est festivitas his qui vitam et misericordiam perdiderunt; unde sequitur
dicebant autem: non in die festo, ne forte tumultus fieret in populo.
Beda. Non quidem metuentes seditionem, ut simplex sermo demonstrat; sed caventes ne auxilio populi de suis
manibus tolleretur. Theophylactus. Ipse tamen Christus tempus sibi constituerat passionis: voluit enim in
Paschate crucifigi, quia ipse verum erat Pascha.
|#2 Lectio 2
Beda. Passurus dominus pro toto mundo, et universas nationes suo sanguine redempturus, moratur in bethania,
idest in domo obedientiae; unde dicitur et cum esset bethaniae in domo simonis leprosi, et recumberet, venit
mulier. Hieronymus.
Hinnulus enim cervorum semper ad lectum suum redit, idest filius patri obediens usque ad mortem, a nobis
obedientiam petit. Beda. Dicit autem simonis leprosi, non quod leprosus illo tempore permaneret, sed quod antea
leprosus, postea a salvatore mundatus est, nomine pristino permanente, ut virtus curantis appareat.
Theophylactus. Quamvis autem quatuor evangelistae unguentum mulieris commemorent, non est tamen una, sed
duae: una quidem quae describitur a ioanne, quae soror est Lazari, quae scilicet ante sex dies Paschae unxit
pedes iesu; alia vero quae a reliquis tribus evangelistis describitur. Adhuc autem si attendas, invenies has tres
esse. A ioanne enim una describitur, altera vero a Luca, a duobus vero reliquis altera. Quae enim a Luca
describitur meretrix esse, dicitur in medio praedicationis tempore ad Jesum venisse. Haec vero quae a matthaeo
et marco describitur, dicitur in tempore passionis venisse, non confitentem se peccatricem.
Augustinus de cons. Evang..
Ego autem nihil aliud intelligendum arbitror, nisi quod non aliam quidem fuisse mulierem, quae peccatrix tunc
accessit ad pedes iesu, sed eamdem mariam bis hoc fecisse: semel scilicet quod Lucas narravit, cum primo
accedens cum humilitate et lacrymis, meruit peccatorum remissionem: nam et hoc ioannes commemoravit, cum
de Lazaro resuscitando coepisset loqui, antequam veniret in bethaniam, dicens: maria autem erat quae unxit
dominum unguento, et extersit pedes eius capillis suis, cuius frater Lazarus infirmabatur. Quod autem in bethania
rursus fecit, aliud est quod ad Lucae narrationem non pertinet; sed pariter narratur a reliquis tribus. Quod ergo
matthaeus et marcus caput domini unguento illo perfusum dicunt, ioannes autem pedes, accipiamus non solum
caput, sed etiam pedes domini perfudisse mulierem; nisi forte quoniam marcus fracto alabastro perfusum caput
commemorat, tam quisquam calumniosus est ut in vase fracto neget aliquid remanere potuisse, unde etiam pedes
domini perfunderet. Sed religiosius contendet aliquis non ita fractum esse ut totum effunderet; vel prius accipiat
perfusos pedes, antequam illud fractum esset, ut in integro remaneret unde etiam caput perfunderetur. Beda.
Est autem alabastrum genus marmoris candidi, variis coloribus intertincti, quod ad vasa unguentaria cavare
solent, eo quod optime servare ea incorrupta dicatur. Nardus vero est frutex aromaticus grandi, ut aiunt, et crassa
radice, sed brevi ac nigra, fragilique. Quamvis autem pinguis sit, tamen redolet ut cupressus, aspero sapore, folio
parvo densoque, cuius cacumina in aristas se spargunt; ideoque gemina dote pigmentarii nardi spicas ac folia
celebrant. Et hoc est quod ait marcus unguenti nardi pistici pretiosi: quia videlicet unguentum illud quod attulit
maria domino, non solum de radice confectum est nardi, verum etiam, quo pretiosius esset, spicarum quoque et
foliorum eius, adiectione odoris ac virtutis illius erat accumulata gratia. Theophylactus.
Vel, sicut in Graeco dicitur, nardi pistici, idest fidelis, eo quod unguentum nardi erat absque dolo cum fide
confectum.
Augustinus de cons. Evang..
Potest autem videri contrarium quod matthaeus et marcus posteaquam dixerunt Pascha et biduum, Deinde
commemoraverunt quod erat Jesus in bethania, ubi de illo pretioso unguento dicitur; ioannes autem ante sex dies
Paschae dicit Jesum venisse in bethaniam, de eodem unguento narraturus.
Sed qui ita moventur, non intelligunt, matthaeum et marcum illud quod in bethania de unguento factum erat, non
post illam praedicationem de biduo, sed adhuc cum sex dies essent ante Pascha recapitulando posuisse.
Hieronymus. Mystice autem simon leprosus mundum infidelem primo, et postea fidelem significat; mulier autem
79

