Quicumque enim perfectus esse voluerit, debet vendere quae habet, non ex parte, sicut Ananias fecit et Saphira,
sed totum.
Theophylactus. Et cum vendiderit, dare pauperibus, non histrionibus et luxuriosis.
Chrysostomus in Matth.. Bene autem non fecit aeternae vitae mentionem, sed thesauri, dicens et habebis
thesauros in caelo. Quia enim de pecuniis erat sermo et de abrenuntiatione omnium, ostendit quod reddit plura
his quae praecepit relinquere, quanto maius est caelum quam terra.
Theophylactus. Sed quia multi sunt pauperes non humiles, sed ebrii, aut aliquam aliam habentes malitiam,
propter hoc dicit et veni, sequere me. Beda. Sequitur enim dominum qui imitator eius est, et per vestigia eius
graditur.
Sequitur qui contristatus in verbo abiit moerens. Chrysostomus in Matth..
Et causam tristitiae subdit evangelista dicens erat enim possessiones habens multas. Non enim eodem modo
afficiuntur qui pauca habent, et qui multa.
Adiectio enim acquisitarum divitiarum maiorem flammam cupiditatis accendit.
Sequitur et circumspiciens Jesus, ait discipulis suis: quam difficile qui pecuniam habent, in regnum Dei
introibunt. Theophylactus.
Non hoc dicit quod divitiae malae sint, sed habentes ipsas ut custodiant: decet enim non ipsas habere, idest
retinere et custodire, sed eis in necessariis uti, et in servitio hominis esse. Chrysostomus in Matth.. Dixit autem
hoc dominus discipulis pauperibus existentibus et nihil possidentibus, instruens eos inopiam non erubescere; et
quasi excusando eis respondens, pro eo quod nihil eos habere concesserat.
Sequitur discipuli autem obstupuerunt in verbis eius. Manifestum est enim quoniam inopes existentes pro
aliorum salute dolebant. Beda. Sed quia inter pecunias habere et amare multa distantia est: unde et Salomon non
ait: qui habet, sed: qui amat divitias, fructum non capit ex eis, ideo dominus obstupescentibus discipulis verba
praemissae sententiae exponit; unde sequitur at Jesus rursus respondens ait illis: filioli, quam difficile est
confidentes in pecuniis in regnum Dei introire. Ubi notandum est, quod non ait: quam impossibile est; sed quam
difficile est: quod enim impossibile est, omnino fieri non potest; quod difficile, cum labore potest. Chrysostomus
in Matth..
Vel dicens difficile, ostendit esse impossibile, et non simpliciter, sed cum quadam intentione; et hoc ostendit
exemplo, dicens facilius est camelum per foramen acus transire quam divitem intrare in regnum Dei.
Theophylactus. Camelum siquidem oportet intelligere aut ipsum animal, aut funem illum crassum, quo naves
magnae utuntur. Beda. Quomodo ergo vel in evangelio matthaeus et ioseph, vel in veteri testamento
quamplurimi divites intraverunt in regnum Dei, nisi forte, quia divitias vel pro nihilo habere vel ex toto
relinquere, domino inspirante, didicerunt? altiore autem sensu, facilius est Christum pati pro dilectoribus suis,
quam dilectores saeculi ad Christum posse converti. Cameli enim nomine se intelligi voluit, quia infirmitatis
nostrae onera sustulit; per acum autem significat punctiones, idest dolores in passione susceptos. Foramen ergo
acus dicit angustias passionis, qua scissa nostrae quasi vestimenta naturae quodammodo resarcire dignatus est.
Sequitur qui magis admirabantur, dicentes ad semetipsos: et quis potest salvus fieri? cum incomparabiliter maior
sit turba pauperum, quae divitibus perditis potest salvari; intellexerunt tamen cunctos qui divitias amant, etiam si
adipisci nequeant, in divitum numero deputari.
Sequitur et intuens eos Jesus ait: apud homines impossibile est; sed non apud Deum. Quod non ita intelligendum
est quasi cupidi et superbi in regnum caelorum sint intraturi cum cupiditate et superbia; sed possibile est Deo ut a
cupiditate et superbia ad caritatem et humilitatem convertantur. Chrysostomus in Matth.. Ideo autem hoc opus
Dei esse dixit, ut ostenderet quod multa opus est illi gratia qui ad hoc a Deo dirigitur: unde monstratur quod non
parva merces est divitibus volentibus Christi philosophiam sequi. Theophylactus. Vel intelligendum est quod
dicit apud homines impossibile est, sed non apud Deum, quia cum Deum audimus, hoc fit possibile; cum vero
humana sapimus, impossibile.
Sequitur omnia enim possibilia sunt apud Deum. Cum omnia dicit, entia subintelligas; peccatum non est ens: est
enim res absque essentia et hypostasi peccatum.
Vel aliter. Peccatum non virtutis, sed infirmitatis est; et ideo peccatum sicut et infirmitas impossibile est apud
Deum. Sed numquid Deus facere potest ut id quod factum est, non sit factum? ad quod dicitur, quod Deus est
summa veritas; facere autem quod factum est, ut non sit factum, falsum est. Qualiter ergo veritas faciet falsum?
prius igitur destruet propriam naturam, ut quidam dicunt: numquid potest Deus non esse Deus? hoc enim
ridiculum est.
|#4 Lectio 4
Glossa. Quia iuvenis, audito consilio salvatoris de rerum dimissione, tristis abscesserat, discipuli autem Christi
praemissum consilium iam adimpleverant; sollicitare coeperunt de praemio, aestimantes se magnum aliquid
fecisse, cum iuvenis qui praecepta legis impleverat, hoc sine tristitia nec audire potuerit: unde Petrus pro se et
aliis dominum interrogat: et hoc est quod dicitur et coepit ei Petrus dicere: ecce nos dimisimus omnia, et secuti
sumus te. Theophylactus. Petrus, etsi pauca dimisit, tamen haec omnia vocat: nam et pauca habent vinculum
passionis; ita ut beatificetur ille qui pauca relinquit. Beda. Et quia non sufficit tantum dimittere, iungit quod
59

