Hic omnes declinaverunt, simul inutiles facti sunt; unde sequitur et qui cum eo crucifixi erant, conviciabantur ei.
Augustinus de cons. Evang..
Quomodo hoc verum est, quandoquidem unus eorum conviciatus est, secundum Lucae testimonium, alter et
compescuit eum, et in Deum credidit; nisi intelligamus matthaeum et marcum breviter perstringentes hunc
locum, pluralem numerum pro singulari posuisse? theophylactus.
Vel duo a principio conviciabantur ei: Deinde unus cognoscens ipsum innocentem, increpat alterum
blasphemantem.
|#6 Lectio 6
Beda. Clarissimum lumen mundo retraxit radios suos, ne aut pendentem videret dominum, aut impii
blasphemantes sua luce fruerentur: unde dicitur et facta hora sexta tenebrae factae sunt per totam terram usque in
horam nonam. Augustinus de cons. Evang.. Addidit autem Lucas, unde factae sunt tenebrae, idest, solem
obscuratum. Theophylactus.
Si autem tempus eclipsis fuisset, posset quis dicere quod naturalis fuisset haec passio; sed tunc decima quarta
erat luna, cum naturalis eclipsis fieri nequit.
Sequitur et hora nona exclamavit Jesus voce magna dicens: eli, eli. Hieronymus.
Nona hora invenitur, eversa domo, decima drachma quae perierat. Beda. Nam et Adam peccante, scriptum est
quod audiverit vocem domini Dei ambulantis in Paradiso ad auram post meridiem; et qua hora primus Adam
peccando mortem huic mundo invexit, eadem hora secundus Adam mortem moriendo destruxit. Et notandum,
quod recedente a centro mundi sole, crucifixus est dominus; oriente autem sole, resurrectionis suae mysteria
celebravit: quia mortuus est propter peccata nostra, et resurrexit propter iustificationem nostram.
Nec mireris verborum humilitatem, querimonias derelicti, cum formam servi scias, scandalum crucis videas.
Sicut enim esurire et sitire et fatigari, non erant propria Deitatis, sed corporales passiones; ita quod dicitur, ut
quid dereliquisti me? corporalis vocis erat proprium: quia solet secundum naturam corpus nullatenus velle a sibi
coniuncta vita fraudari. Licet enim ipse salvator dicebat hoc; sed proprie ostendebat corporis fragilitatem: ut
homo ergo loquitur in eos circumferens motus, quod in periculis positi a domino deseri nos putemus.
Theophylactus. Vel hoc loquitur homo crucifixus Deo pro me: nos enim homines sumus derelicti, ipse numquam
a patre derelictus fuit: audi enim quid dicit ioannes: non sum solus, sed pater mecum est. Etsi etiam hoc pro
Iudaeis dixerit quasi et ipse secundum carnem Iudaeus existens; ac si diceret: ut quid Hebraicum populum
dereliquisti, ut tuum crucifigerent filium? sicut enim aliquando consuevimus dicere: Deus induit me, idest meam
naturam, scilicet humanam; sic et hic, dereliquisti me, oportet intelligere humanam naturam, vel Iudaicum
populum.
Sequitur et quidam de circumstantibus audientes, dicebant: ecce eliam vocat.
Beda. Sed hos arbitror milites fuisse Romanos, non intelligentes sermonis Hebraici proprietatem; sed ex eo quod
dixit eli, eli, putantes ab eo eliam vocatum. Si autem Iudaeos qui hoc dixerunt intelligere volueris; hoc faciunt, ut
eum imbecillitatis infament, quod eliae auxilium deprecetur.
Sequitur currens autem unus, et implens spongiam aceto, etc.. Quam ob causam domino acetum sit potui datum,
ioannes plenius ostendit dicens quod Jesus, ut consummaretur Scriptura, dixit: sitio. Illi autem spongiam plenam
aceto, obtulerunt ori eius. Hieronymus. Innuit autem hic Iudaeorum similitudinem: spongiam super cannam
infirmam, aridam, ignibus aptam implent aceto, hoc est malitia et dolo. Augustinus de cons. Evang..
De elia vero non ipsum qui obtulit spongiam cum aceto, sed ceteros dixisse matthaeus narravit; unde intelligimus
et illum et ceteros hoc dixisse. Hieronymus.
Infirmata autem carne, vox invaluit divina, quae dicit: aperite mihi portas iustitiae; unde sequitur Jesus autem
emissa voce magna expiravit. Cum ima voce, sive sine voce nos morimur, qui de terra sumus; ille vero cum
exaltata voce expiravit, qui de caelo descendit.
Theophylactus. Et qui morti dominatur et praecipit, sicut dominus potestative expirat. Qualis autem haec vox
fuerit, Lucas declarat: pater, inquit, in manus tuas commendo spiritum meum.
Etenim Christus ex tunc per hoc nobis voluit declarare quod sanctorum animae in manus Dei ascendunt: nam
prius ab inferis omnium animae tenebantur, donec venit qui praedicavit captivis remissionem.
|#7 Lectio 7
Glossa. Postquam narravit evangelista passionem et mortem Christi, nunc prosequitur de his quae post mortem
domini contigerunt; unde dicitur et velum templi scissum est in duo, a summo usque Deorsum.
Hieronymus. Velum templi scinditur, idest caelum aperitur. Theophylactus.
Scissum est etiam velum, innuente Deo quod spiritus sancti gratia a templo recedit, et scinditur ut sancta
sanctorum ab omnibus videnda essent, et quod templum lugebit in Iudaeis, cum calamitates deplorabunt, et
vestimenta scindent. Hoc etiam et templum animatum, scilicet corpus Christi, ostendit, in cuius passione
vestimentum eius laceratum est, scilicet caro.
Et aliud etiam significat: caro namque velum est nostri templi, scilicet mentis nostrae; virtus autem carnis scissa
est in Christi passionibus a summo usque Deorsum, scilicet ab Adam usque ad ultimos homines: nam et Adam
94

