Theophylactus. Post miraculum daemoniaci, aliud miraculum dominus operatur, filiam scilicet archisynagogi
resuscitans, ad cuius miraculi narrationem evangelista accedens, dicit et cum ascendisset Jesus in navi, rursus
trans fretum. Augustinus de cons. Evang.. Intelligendum est autem quod de archisynagogi filia subditur, factum
esse cum ascendisset Jesus in navi rursus trans fretum; sed quantum post, non apparet: nisi enim fuisset
intervallum, non esset quando fieret quod narrat matthaeus de convivio domus suae; post quod factum nihil aliud
continuo sequitur quam illud de archisynagogi filia: sic enim ipse contexit, ut ipse transitus aperte indicet hoc
consequenter narrari quod consequenter est factum.
Sequitur et venit quidam de archisynagogis nomine Iairus. Chrysostomus.
Nomen posuit propter Iudaeos, qui tunc erant, ut nomen miraculi fieret ostensivum.
Sequitur et videns eum procidit ad pedes eius, et deprecabatur eum multum, dicens: quoniam filia mea in
extremis est. Et quidem matthaeus narrat archisynagogum puellam mortuam nuntiasse; marcus vero graviter
infirmatam; sed postmodum archisynagogo, cum quo dominus ire debebat, nuntiatum fuisse puellam mortuam
esse. Matthaeus ergo eamdem rem similem significat, quod scilicet mortuam suscitaverit, brevitatis causa eam
dicens obiisse, quam constat mortuam suscitatam fuisse. Augustinus de cons.
Evang.. Attendit enim non verba patris de filia, sed, quod est potissimum, voluntatem: ita enim desperaverat ut
potius eam vellet reviviscere, non credens vivam posse inveniri quam morientem reliquerat.
Theophylactus. Fuit autem hic vir ex parte fidelis, inquantum cecidit ad pedes iesu, inquantum vero deprecatur ut
veniat, non quantam oportebat habere fidem, ostendit.
Oportebat enim dicere: dic verbo, et sanabitur filia mea.
Sequitur et abiit cum illo, et sequebatur eum turba multa, et comprimebat eum; et mulier quae erat in profluvio
sanguinis duodecim annis... Venit in turba retro. Chrysostomus. Mulier ista famosa et nota omnibus, propter hoc
ad salvatorem in manifesto accedere non audebat, neque ante eum venire, quia secundum legem immunda erat;
propter hoc retro tetigit, et non ante, quia nec hoc facere audebat, nec etiam tetigit vestimentum, sed
vestimentorum fimbriam. Non autem fimbria, sed eius cogitatio eam salvam fecit.
Sequitur dicebat enim: quia si vel vestimenta eius tetigero, salva ero. Theophylactus.
Fidelissima est haec mulier, quae a fimbriis curationem speravit, propter quod consequitur sanitatem; unde
sequitur et confestim siccatus est fons sanguinis eius, et sensit corpore quia sanata esset a plaga. Chrysostomus.
His autem qui fide tangunt Christum, virtutes eius cum sua voluntate donantur; unde sequitur et statim Jesus
cognoscens in semetipso virtutem quae exierat de illo, conversus ad turbam aiebat: quis tetigit vestimenta mea?
virtutes quidem salvatoris exeunt ab eo non localiter, aut corporaliter, ipsum modo aliquo relinquentes:
incorporales enim cum sint, ad alios exeunt, aliisque donantur, neque tamen extra eum sunt a quo exire dicuntur;
sicut scientiae, quae a doctore discentibus tribuuntur.
Dicit ergo cognoscens in semetipso virtutem quae exierat de eo: ut intelligeres quod eo sciente, non ignorante
mulier salutem recepit. Interrogabat vero quis me tetigit? licet sciret tangentem, ut mulierem venientem
manifestet, et eius publicet fidem, et ne virtus miraculosi operis oblivioni tradatur.
Sequitur et dicebant ei discipuli sui: vides turbam comprimentem te, et dicis: quis me tetigit? quaesierat autem
dominus: quis me tetigit? idest cogitatione et fide: non enim comprimentes turbae me tangunt, quia non cogitatu
et fide accedunt.
Sequitur et circumspiciebat videre eam quae hoc fecerat. Theophylactus. Volebat enim dominus mulierem
manifestare, primo quidem ut fidem approbaret mulieris; Deinde ut archisynagogum ad confidentiam provocaret,
quia sic eius filia curaretur; simulque ut mulierem solveret a timore: etenim timebat mulier, quia furata erat
sanitatem: propter quod sequitur mulier autem timens et tremens, sciens quid factum esset in se, venit, et procidit
ante eum, et dixit ei omnem veritatem. Beda.
Ecce quo tendebat interrogatio: ut scilicet mulier confiteatur veritatem diuturnae infidelitatis, subitae credulitatis
et sanationis: et ita ipsa confirmatur in fide, et aliis praebet exemplum. Sequitur ille autem dixit ei: filia, fides tua
te salvam fecit: vade in pace, et esto sana a plaga tua.
Non dixit: fides tua te salvam factura est, sed te salvam fecit, quasi dicat: in eo quod credidisti, iam salva facta
es.
Chrysostomus. Filiam vero vocat salvatam fidei ratione: fides enim Christi, Dei filiationem praestat.
Theophylactus. Dicit autem ei vade in pace, idest in requie; quasi dicat: vade, requiesce, quia hucusque fuisti in
angustiis et turbationibus.
Chrysostomus. Vel dicit vade in pace, mittens eam in finem bonorum: in pace enim Deus habitat; ut cognoscat
quod non solum corpore curata est, sed etiam a causis corporalis passionis, idest peccatis, mundata.
Hieronymus. Mystice autem post praedicta venit Iairus archisynagogus: quia cum intraverit plenitudo gentium,
tunc omnis Israel salvus fiet.
Iairus, sive illuminans, sive illuminatus interpretatur; idest, Iudaicus populus, umbra litterae deposita, spiritu
illustratus et illuminatus, procidens ad pedes verbi, idest ad incarnationem Jesu se humilians, rogat pro filia; quia
qui sibi vivit, alios vivere facit. Abraham etiam et Moyses et Samuel rogant pro plebe mortua; et sequitur Jesus
preces eorum. Beda. Ad puellam autem sanandam pergens dominus a turba comprimitur: quia genti Iudaeae
salutaria monita praebens, noxia carnalium populorum est consuetudine gravatus. Mulier autem sanguine fluens,
29

