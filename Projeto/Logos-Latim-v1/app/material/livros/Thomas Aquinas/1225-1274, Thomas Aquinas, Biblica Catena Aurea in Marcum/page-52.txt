Hieronymus.
Per hoc autem quod ab infantia vexatus est, significatur gentilis populus, cuius a nativitate crevit cultus inutilis
idolorum, ut stulte immolaret filios suos Daemoniis; unde dicitur, quod in ignem et aquam eum misit: alii enim
de gentibus ignem venerabantur, alii aquam. Beda. Vel in hoc daemoniaco significatur quod qui originalis culpae
reatu astricti veniunt in mundum, Christi sunt gratia salvandi.
Ignis autem ad fervorem iracundiae referendus est, aqua ad voluptates carnis, quae dissolvere mentem per
delicias solent.
Non autem puero qui vim patiebatur, sed Daemoni qui inferebat, comminatus est: quia qui peccantem emendare
desiderat, vitium utique increpando et execrando debet exterminare, sed hominem amando refovere.
Hieronymus. Imputat autem dominus spiritui quod homini praestat, dicens surde et mute spiritus, quia ille
nunquam audiet, nec loquetur quod peccator poenitens audit et loquitur. Exiens autem Daemon ab homine,
nunquam revertitur, si homo cor suum seraverit clavibus humilitatis et caritatis, et Ostium obtinuerit
immunitatis. Factus est homo sanatus velut mortuus: sanatis etenim dicitur: mortui estis, et vita vestra abscondita
est cum Christo in Deo. Theophylactus.
Sed si Jesus, idest evangelicus sermo, teneat manum, idest virtutem activam, tunc a Daemone liberabimur. Vide
etiam quod primo Deus nos iuvat, Deinde requiritur a nobis quod bonum operemur; unde dicitur, quod Jesus
elevavit illum, in quo ostenditur Dei auxilium; et surrexit, in quo monstratur hominis studium. Beda. Dum autem
docet dominus apostolos quomodo Daemon nequissimus debeat expelli, omnes instituit ad vitam; ut scilicet
noverimus graviora quaeque, vel immundorum spirituum, vel hominum, tentamenta, ieiuniis et orationibus esse
superanda: iram quoque domini, cum in ultionem scelerum nostrorum fuerit accensa, hoc remedio singulari
posse placari.
Ieiunium autem generale est non solum ab escis, sed a cunctis illecebris abstinere carnalibus, immo ab omnibus
vitiorum passionibus. Sic et oratio generalis non solum in verbis est quibus divinam clementiam invocamus,
verum etiam in omnibus quae in obsequium nostri conditoris fidei devotione gerimus, teste apostolo, qui ait: sine
intermissione orate. Hieronymus.
Vel stultitia, quae ad luxuriam carnis pertinet, sanatur; ira et ignavia oratione depellitur. Medicina cuiusque
vulneris adhibenda est ei. Non sanat oculum quod calcaneo adhibetur. Ieiunio passiones corporis, et oratione
pestes sanandae sunt mentis.
|#4 Lectio 4
Theophylactus. Post miracula interponit dominus sermonem de passione, ne putaretur quod involuntarie passus
est; unde dicitur et inde profecti praetergrediebantur Galilaeam; nec volebat quemquam scire, idest se ibi esse.
Docebat autem discipulos suos, et dicebat illis quoniam filius hominis tradetur in manus hominum, et occident
eum. Beda. Semper prosperis miscet tristia, ut cum repente venerint, non terreant apostolos; sed praemeditatis
animis ferant. Theophylactus.
Postquam vero dixerat quod triste erat, tunc adiungit quod laetificare debet; unde sequitur et occisus, tertia die
resurget, ut disceremus ex hoc, quod post angustias laetitiae subsequuntur.
Sequitur at illi ignorabant verbum, et timebant eum interrogare. Beda. Haec ignorantia discipulorum non tam de
tarditate ingenii, quam de amore nascitur salvatoris, qui carnales adhuc, et mysterii crucis ignari, quem Deum
verum cognoverant, mortuum credere nequibant; et quia per figuras eum loquentem saepe audire consueverant,
horrentes eventum mortis eius, etiam in eis quae de sua traditione ac passione aperte loquebatur, figurate aliquid
significari volebant.
Sequitur et venerunt capharnaum. Hieronymus.
Capharnaum dicitur villa consolationis; et congruit interpretatio ad praedictam sententiam, qua dixerat et occisus,
tertia die resurget.
Sequitur qui cum domi essent, interrogabat eos: quid in via tractabatis? at illi tacebant. Chrysostomus. Matthaeus
autem dicit quod accesserunt ad Jesum discipuli dicentes: quis, putas, maior est in regno caelorum? non enim ab
initio narrationem incepit, sed tacuit de intelligentia salvatoris circa discipulorum cogitationes et dicta, quamvis
posset intelligi quod ea etiam quae seorsum cogitabant, aut dicebant, dicebant ad eum; quia omnia erant ei ita
cognita ac si ad eum dicta fuissent.
Sequitur siquidem inter se in via disputaverant, quis esset illorum maior. Lucas autem dicit quod cogitatio
intravit in discipulos, quis esset illorum maior. Cogitationem enim et intentionem eorum dominus ex illorum
verbis manifestavit secundum historiam evangelicam.
Hieronymus. Recte autem in via tractabant de principatu. Similis enim est haec tractatio loco. Principatus enim
sicut ingreditur, sic deseritur, et quamdiu tenetur, labitur, et incertum est in qua mansione, idest in qua die,
finiatur. Beda. Inde autem videtur orta disputatio discipulorum de primatu, quia viderant Petrum, Iacobum et
ioannem seorsum ductos in montem, secretumque eis ibi aliquid esse creditum; sed et Petro, secundum
matthaeum, claves regni caelorum esse promissas. Videns autem discipulorum cogitationes dominus, curat
desiderium gloriae humilitate sanare, et primatum non esse quaerendum, prius simplici humilitatis commonet

52

