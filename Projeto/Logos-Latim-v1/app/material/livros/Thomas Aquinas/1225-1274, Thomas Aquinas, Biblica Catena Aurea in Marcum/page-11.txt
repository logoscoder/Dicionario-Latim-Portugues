Theophylactus. Transit enim ad illos magis indigentes, quia doctrinam concludere non convenit in uno loco, sed
ubique radios eius extendere.
Sequitur ad hoc enim veni. Chrysostomus.
In quo manifestat exinanitionis, idest incarnationis mysterium et divinitatis suae dominium, cum scilicet asserit
sponte in mundum venisse. Lucas vero dicit: ad hoc missus sum, denuntians dispensationem, et Dei patris bonam
voluntatem de filii incarnatione.
Sequitur et erat praedicans in synagogis eorum in omni Galilaea. Augustinus de cons. Evang.. In hac autem
praedicatione quam dicit eum habuisse in omni Galilaea, intelligitur etiam sermo domini habitus in monte, cuius
commemorationem facit matthaeus; quem marcus omnino non commemoravit, nec aliquid simile ei dixit, nisi
quasdam sententias non contextim, sed sparsim repetivit, quas dominus aliis locis dixit. Theophylactus.
Doctrinae autem operationem immiscuit: praedicans enim postmodum fugavit Daemonia: sequitur enim et
Daemonia eiciens: nisi enim ostenderet Christus miracula, eius sermoni non crederetur; sic et tu post doctrinam,
operare ut non sit in te vacuus tuus sermo. Beda. Mystice autem si occasu solis mors exprimitur salvatoris, quare
non diluculo redeunte resurrectio eius indicetur? cuius manifestata luce abiit in desertum gentium, ibique in suis
fidelibus orabat, quia corda eorum per gratiam sancti spiritus ad virtutem orationis excitabat.
|#13 Lectio 13
Beda. Postquam lingua serpentina Daemonum occlusa est, et femina, quae primo seducta est, a febre curata,
tertio vir, qui male suadentis dicta coniugis audivit, ab erroris suis lepra mundatur, ut ipse esset ordo
restaurationis in domino, qui erat ordo casus in protoplastis; unde sequitur et venit ad eum leprosus deprecans
eum.
Augustinus de cons. Evang.. De hoc leproso mundato talia marcus connectit ut ipse intelligatur quem matthaeus
commemorat tunc esse mundatum quando dominus post sermonem de monte descendit.
Et quia dominus ait: non veni solvere legem, sed adimplere, ille qui excludebatur a lege, purgari se domini
potestate praesumens, non ex lege, sed supra legem esse gratiam indicavit quae leprosi maculam posset abluere.
Verum sicut in domino potestatis auctoritas, ita in illo fidei constantia declaratur; sequitur enim et genuflexo
dixit: domine, si vis, potes me mundare. In faciem procidit, quod humilitatis est et pudoris, ut unusquisque de
vitae suae maculis erubescat; sed confessionem verecundia non repressit: ostendit vulnus, et remedium
postulavit; et ipsa confessio religionis et fidei plena est: in voluntate enim domini tribuit potestatem.
Theophylactus. Non enim dixit: si Deum deprecatus fueris, sed si vis, quasi ipsum credens Deum. Beda.
De voluntate autem domini non quasi pietatis incredulus dubitavit, sed quasi colluvionis suae conscius non
praesumpsit.
Sequitur Jesus autem misertus eius, extendit manum suam, et tangens eum ait illi: volo: mundare. Non, ut
plerique Latinorum putant, iniungendum est, et legendum: volo mundare; sed separatim, ut primum dicat volo,
Deinde imperet: mundare. Chrysostomus super Matth..
Propter hoc autem leprosum tangit, et non solo verbo contulit sanitatem, quia in lege a Moyse dictum est: qui
leprosum tetigerit, immundus erit usque ad vesperum. Ut enim ostendat quod secundum naturam est haec
immunditia, et quod lex non erat propter eum posita, sed propter homines puros, et quod ipse est proprie
dominus legis, et quia non sicut servus infert, sed sicut dominus, sanitatem, leprosum tetigit congruenter, non
tamen existente necessario tactu ad curationis operationem. Beda.
Ideo etiam tetigit ut probaret quia contaminari non poterat qui alios liberabat.
Simulque illud mirabile quod eo sanavit genere quo fuerat obsecratus. Si vis, inquit leprosus, potes me mundare.
Volo, inquit; ecce habes voluntatem; mundare, iam habes pietatis effectum. Chrysostomus. Per hoc autem non
solum opinionem leprosi non destruxit, sed magis confirmavit: verbo enim morbum fugat et quod leprosus verbo
dixerat, hoc opere adimplevit; unde sequitur et cum hoc dixisset, statim discessit ab eo lepra, et mundatus est.
Beda.
Nihil enim medium inter opus Dei atque praeceptum, quia in praecepto est opus: dixit enim, et facta sunt.
Sequitur et comminatus est illi, statimque eiecit eum, et dixit ei: vide nemini dixeris. Chrysostomus. Quasi
diceret: tempus nondum est mea opera praedicari; tua non indigeo praedicatione. Per hoc autem docet nos ex
nostris operibus honorem apud homines pro retributione non quaerere.
Sequitur sed vade, ostende te principi sacerdotum. Propter hoc autem hunc ad sacerdotem mittit salvator, ad
probationem medelae, et ne extra templum fieret, sed in oratione cum populo computetur.
Mittit etiam, quae sunt legis adimplens, ut Iudaeorum linguam maliloquam obturaret. Opus quidem ipse
complevit, probationem operis illis dimittens. Beda. Ut scilicet intelligeret sacerdos eum non legis ordine, sed
gratia Dei supra legem esse curatum.
Sequitur et offer pro emundatione tua quod praecepit Moyses, in testimonium illis. Theophylactus. Praecepit
quidem munus offerre quod habebant in consuetudine qui mundabantur offerre, tamquam in huiusmodi
testimonium quod non erat contra legem, sed magis legem confirmabat, intantum quod ipse legis operaretur
praecepta. Beda. Si quem vero movet quomodo dominus Iudaicum videtur approbare sacrificium, cum id non
recipiat ecclesia, meminerit, quod nondum obtulerat in passione holocaustum suum. Non autem oportebat auferri
11

