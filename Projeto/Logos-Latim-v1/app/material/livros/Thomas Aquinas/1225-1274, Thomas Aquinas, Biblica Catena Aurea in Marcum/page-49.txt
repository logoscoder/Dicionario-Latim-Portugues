Christum scandalizare, ut recederet a passione omnibus hominibus salutari, ipse operans etiam hic seductorie
vult evellere Christum sub colore boni, ut non condescendat hominibus, nec veniat ad eos, nec suscipiat mortem
pro eis.
Beda. Quia vero Petrus materiale quaesivit tabernaculum, nubis accepit umbraculum: ut discat, in resurrectione
non tegmine domorum, sed spiritus sancti gloria eos esse protegendos; unde sequitur et facta est nubes
obumbrans eos. Quia vero imprudenter interrogaverunt, propterea responsionem domini non merentur: sed pater
respondet pro filio; unde sequitur et venit vox de nube dicens: hic est filius meus carissimus: ipsum audite.
Chrysostomus in Matth.. A nube quidem vox emittitur, in qua Deus apparere consuevit, ut crederent quod vox
illa ferretur a Deo. In hoc autem quod dicit hic est filius meus carissimus, unam voluntatem patri et filio
protestatur, et quod, salva filiatione, quantum ad omnia cum eo qui genuit unum esset. Beda.
Quem autem Moyses, cum venerit in carne, audiendum ab omni anima quae salvari vellet praedixit, hunc iam
venientem in carne, Deus pater audiendum discipulis ostendit.
Sequitur et statim circumspicientes, neminem amplius viderunt nisi Jesum tantum secum. Ubi enim coepit filius
designari, mox servi discesserunt, ne ad illos paterna vox emissa putaretur.
Theophylactus. Mystice autem post consummationem huius saeculi, quod in sex diebus factum est, assumet nos
Jesus, si eius sumus discipuli, in montem excelsum, idest in caelum; et tunc videbimus eius gloriam singularem.
Beda.
Vestimenta autem domini recte sancti eius accipiuntur, qui novo candore fulgebunt. Fullo autem intelligendus est
cui Psalmista loquitur: amplius lava me ab iniquitate mea, et a delicto meo munda me; qui non potest suis
fidelibus dare claritatem in terra, quae eis conservata manet in caelis. Remigius super Matth.. Vel per fullonem
sancti designantur praedicatores et animarum purgatores; quorum in hac vita nullus ita vivere valet ut alicuius
peccati maculis non obfuscetur; in futura autem resurrectione sancti ab omni macula peccati purgabuntur. Tales
ergo eos faciet dominus, quales nec ipsi membra sua castigando, nec ullus praedicatorum suo vel exemplo, vel
doctrina facere potest. Chrysostomus.
In Marc.. Vel vestimenta alba evangelica sunt et apostolica scripta, omnium clarissima, quibus similia nullus
expositorum facere potest. Origenes super Matth.. Vel forsitan fullones super terram possumus moraliter
existimare sapientes saeculi huius, qui putantur ornare etiam turpes intellectus, et dogmata falsa fullonicatione
ingenii sui; sed illorum ars fullonica potest facere aliquid simile sermoni, qui ostendit spiritualium intellectuum
splendorem in dictis Scripturarum imperitis, quae a plurimis contemnuntur. Beda.
Moyses et elias, quorum unum mortuum et alium in caelis raptum legimus, futuram omnium sanctorum gloriam
significant, qui videlicet tempore iudicii vel vivi in carne reperiendi, vel ab olim gustata morte resuscitandi, et
pariter sunt regnaturi cum illo. Theophylactus.
Vel hoc significat, quia in gloria videbimus et legem et prophetas cum ipso loquentes; idest, quae per eum
fuerunt dicta per Moysen et alios prophetas, tunc videbimus esse consona rebus, et tunc audiemus vocem
paternam, revelantem scilicet nobis filium patris, et dicentem, quoniam hic est filius meus, obumbrante nube,
idest spiritu sancto qui est sapientiae fons. Beda. Et notandum quod sicut, domino in iordane baptizato, sic et in
monte clarificato, totius sanctae trinitatis mysterium declaratur: quia gloriam eius quam in baptismo credentes
confitemur, in resurrectione videntes collaudabimus.
Nec frustra spiritus sanctus hic in lucida nube, illic apparuit in columba: quia qui nunc simplici corde fidem
quam percepit servat, tunc luce apertae visionis quod crediderat contemplabitur.
Cum autem fieret vox super filium, inventus est ipse solus: quia cum manifestaverit ipsum electis, erit Deus
omnia in omnibus; immo cum suis per omnia Christus, caput cum corpore, splendebit.
|#2 Lectio 2
Origenes super Matth.. Post mysterium ostensum in monte, descendentibus de monte discipulis, praecepit ut eius
transfiguratio non manifestetur ante gloriam passionis et resurrectionis ipsius; unde dicitur et descendentibus illis
de monte praecepit illis ne cuiquam quae vidissent narrarent, nisi cum filius hominis a mortuis resurrexerit.
Chrysostomus in Matth.. Ubi non simpliciter silere iubet; sed passionem insinuans, causam insinuat propter
quam silere debebunt.
Theophylactus. Ne scilicet homines scandalizentur, audientes de Christo tam gloriosa, qui eum crucifixum erant
visuri. Non igitur erat congruum talia de Christo dicere antequam pateretur, post resurrectionem vero credibile
videbatur.
Chrysostomus. Illi vero resurrectionis mysterium ignorantes, verbum quidem retinentes, invicem disputabant;
unde sequitur et verbum continuerunt apud se, conquirentes quid esset, cum a mortuis resurrexerit. Hieronymus.
Hoc quod proprie marci est, id significat quia cum absorpta fuerit mors in victoria, non erunt in memoria priora.
Sequitur et interrogabant eum, dicentes: quid ergo dicunt Pharisaei et Scribae, quia eliam oportet venire primum?
chrysostomus.
Intentio quidem discipulorum super hac interrogatione talis mihi esse videtur: nos quidem eliam tecum vidimus,
et prius te vidimus quam eliam; Scribae vero prius eliam venire docent: credimus itaque eos mendacium
protulisse.
49

