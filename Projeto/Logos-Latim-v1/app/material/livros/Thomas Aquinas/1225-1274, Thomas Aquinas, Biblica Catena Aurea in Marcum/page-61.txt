Chrysostomus. Audientes discipuli Christum frequenter de suo regno loquentem, putabant quod hoc regnum post
eius mortem non esset; et ideo nunc praenuntiata Christi morte, accesserunt ad eum ut honoribus regni statim
fierent digni; unde dicitur et accedunt ad eum Iacobus et ioannes filii zebedaei, dicentes: magister, volumus ut
quodcumque petierimus facias nobis. Erubescentes enim quod aliquid humanum passi erant, accesserunt ad
Christum, seorsum eum a discipulis assumentes. Salvator vero non ignorans quid petere debebant, sed ad
respondendum eos inducens, interrogationem subiungit: at ille dixit eis: quid vultis ut faciam vobis?
theophylactus. Credebant autem praedicti discipuli quod propter hoc hierosolymam ascenderet ut regnaret, et
postmodum pateretur quae se passurum praedixerat; et hoc cogitantes dexteram et sinistram sedem appetebant;
unde sequitur et dixerunt: da nobis ut unus ad dexteram, et alius ad sinistram sedeat in gloria tua. Augustinus de
cons. Evang..
Hoc ab eis non per eos ipsos, sed per matrem dictum esse matthaeus expressit, cum illa eorum voluntatem
attulisset ad dominum; unde magis ipsos quam illam dixisse quod dictum est, marcus breviter intimavit.
Chrysostomus in Matth..
Vel convenienter dici potest utrumque factum esse. Videntes enim se prae aliis honoratos, praedictam petitionem
se consequi aestimabant, et ut facilius petitionem obtinerent, matrem assumpserunt, ut cum hac simul Christum
precarentur. Augustinus de cons. Evang.. Denique et dominus etiam secundum marcum et secundum matthaeum,
ipsis potius quam matri respondit; nam sequitur Jesus autem dixit eis: nescitis quid petatis. Theophylactus.
Quasi dicat: non est hoc quod creditis, quod sim temporaliter in ierusalem regnaturus; sed omnia haec, quae
scilicet ad regnum meum pertinent, supra intellectum sunt. Etenim sedere a dextris meis tam magnum quid est ut
excellat ordines Angelorum. Beda. Vel nesciunt quid petant, qui sedem gloriae a domino, quam nondum
merebantur, inquirunt.
Chrysostomus in Matth..
Vel dicit nescitis quid petatis, ac si diceret: vos de honore loquimini; ego vero de agonibus et sudoribus disputo:
non enim est hoc praemiorum tempus, sed occisionis, praeliorum et periculorum; unde subdit potestis bibere
calicem, quem ego bibiturus sum, aut baptismo quo ego baptizor, baptizari? per modum interrogationis attrahit
eos, ut ex communicatione quae est ad ipsum, avidiores fierent. Theophylactus. Calicem autem et baptismum
crucem nominat: calicem quidem tamquam potum dulciter ab ipso susceptum; baptismum vero tamquam
emundationem nostrorum facientem peccatorum. Qui non intelligentes quod dixerat, responderunt; unde sequitur
at illi dixerunt: possumus. Credebant enim quod de calice sensibili et baptismo quo Iudaei baptizari solebant,
lavantes scilicet se antequam comederent, loqueretur. Chrysostomus in Matth.. Responderunt autem tam
prompte, expectantes in eo quod petierunt exaudiri.
Sequitur Jesus autem ait eis: calicem quidem quem ego bibo, bibetis, et baptismo quo ego baptizor,
baptizabimini, idest martyrio digni eritis, et patiemini, sicut et ego. Beda. Quaeritur autem quomodo calicem
martyrii Iacobus et ioannes biberunt, aut quomodo baptismo domini fuerunt baptizati, cum Scriptura narret
Iacobum tantum apostolum ab Herode capite truncatum, ioannes autem propria morte finivit vitam. Sed si
legamus ecclesiasticas historias, in quibus fertur, quod et ipse propter martyrium in ferventis olei dolium missus
sit, statimque relegatus in pathmos insulam; sic videbimus martyrium animo non defuisse; et bibisse ioannem
calicem confessionis, quem et tres pueri in camino ignis biberunt, licet persecutor non fuderit sanguinem.
Sequitur sedere autem ad dexteram meam vel sinistram, non est meum dare vobis, sed quibus paratum est.
Chrysostomus in Matth.. Ubi duo quaeruntur: unum est, si paratum est alicui sedere a dextris eius; alterum
autem, si omnium dominus his quibus paratum est potestatem tribuendi non habet. Ad primum ergo dicimus,
quod nullus a dextris neque a sinistris sedet; invius enim est omni creaturae thronus ille. Quomodo ergo dixit
sedere ad dexteram meam, vel ad sinistram, non est meum dare vobis, quasi quibusdam sessuris? ad suspicionem
quidem interrogantium respondit, eorum intentioni condescendens: neque enim noverant illum thronum
excelsum, et cathedram quae est a dextris patris; sed unum solum petebant, scilicet potiri primatu, et aliis
praeesse. Quia enim audierunt dictum de apostolis, quod super duodecim thronos essent sessuri, quid esset quod
dictum est ignorantes, inter ceteros petierunt primatum.
Ad secundum dicendum est, quod tale donum potestatem filii Dei non transcendit, sed quod in matthaeo dicitur:
paratum est a patre meo, idem est ac si diceret: a me; unde et marcus non dixit hic: a patre meo. Quod ergo hic
Christus dicit, tale est. Moriemini, inquit, propter me; non tamen hoc sufficit ad hoc quod vos primum ordinem
obtineatis. Si enim aliquis alius cum martyrio venerit, omnem aliam virtutem possidens, multa vobis maiora
possidebit; his enim paratur primatus qui per opera possunt fieri primi. Sic igitur dominus sua responsione eos
instruxit, ut non vane et inaniter pro primatibus molestentur; simul autem et eos noluit contristari. Beda. Vel non
est meum vobis dare, idest superbis; hoc enim adhuc erant. Aliis paratum est; et vos alii estote, idest humiles, et
vobis paratum est.
|#7 Lectio 7
Theophylactus. Quia reliqui apostoli vident Iacobum et ioannem honorem petere, patienter ferre non possunt;
unde dicitur et audientes decem, indignati sunt de Iacobo et ioanne. Patientes enim humana, invidia movebantur;

61

