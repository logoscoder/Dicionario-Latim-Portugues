Septem autem sportae, septem ecclesiae. Quatuor millia, annus est novi testamenti, cum quatuor temporibus.
Bene etiam quatuor millia sunt, ut in ipso numero docerent evangelicis se pastos esse cibariis. Theophylactus.
Vel quatuor millia sunt, idest quatuor virtutibus perfecti; et propter hoc veluti fortiores plura comedentes,
pauciora reliquerunt. In isto enim miraculo septem sportae remanent; in miraculo autem quinque panum
duodecim cophini: quia quinque millia erant, idest quinque sensibus servientes, et propter hoc non potuerunt
comedere, sed paucis contenti fuerunt; unde multae superabundant reliquiae fragmentorum.
|#2 Lectio 2
Theophylactus. Postquam dominus operatus est miraculum panum, statim in alium secedit locum, ne propter
miraculum, ipsum turbae caperent, ut facerent regem; unde dicitur et statim ascendens navim cum discipulis suis,
venit in partes Dalmanutha. Augustinus de cons. Evang..
In matthaeo autem legitur, quod venit in fines Magedam. Non autem dubitandum est eumdem locum esse sub
utroque nomine: nam plerique codices non habent, etiam secundum marcum, nisi Magedam.
Sequitur et exierunt Pharisaei, et coeperunt conquirere cum eo, quaerentes ab illo signum de caelo, tentantes
eum.
Beda. Pharisaei siquidem signum quaerunt de caelo, ut qui multa hominum millia secundo de paucis panibus
saturavit, nunc in exemplo Moysi, manna caelitus misso, et per omnia passim disperso, populum omnem in
ultimo tempore reficiat: quod in evangelio ioannis quaerunt dicentes: quod signum facis, ut videamus et
credamus tibi? patres nostri manducaverunt manna in deserto, sicut scriptum est: panem de caelis dedit
manducare. Theophylactus.
Vel quaerunt signum de caelo, scilicet ut solem et lunam sisteret, grandinem peteret et aerem immutaret.
Credebant enim quod de caelo signa facere non poterat, sed quod in beelzebub solum poterat facere signum in
terra. Beda.
Sicut autem turbam supra credentem refecturus gratias agebat, ita nunc ob stultam Pharisaeorum petitionem
gemit: quia humanae naturae circumferens affectus, sicut de hominum salute laetatur, ita super eorum dolet
erroribus: unde sequitur et ingemiscens spiritu ait: quid generatio ista signum quaerit? amen dico vobis, si
dabitur generationi isti signum; idest, non dabitur, iuxta illud: semel iuravi in sancto meo, si David mentiar;
idest, non mentiar David. Augustinus de cons. Evang.. Non autem moveat quod marcus non dicit responsum esse
quaerentibus signum de caelo idem quod matthaeus de iona; sed ait dominum respondisse: signum non dabitur
ei; intelligendum est enim quale petebant, hoc est de caelo. Praetermisit autem dicere de iona, quod matthaeus
commemoravit.
Theophylactus. Ideo autem eos dominus non exaudit, quia aliud est tempus signorum caelestium, scilicet tempus
adventus secundi, cum virtutes caelorum commovebuntur, et luna non dabit lumen suum.
Tempore autem primi adventus non fiunt talia, sed omnia mansuetudine plena. Beda.
Non etiam dandum erat caeleste signum generationi tentantium dominum. Ceterum generationi quaerentium
dominum signum de caelo ostendit, quando cernentibus apostolis ascendit in caelum.
Sequitur et dimittens eos, ascendit iterum navim, et abiit trans fretum.
Theophylactus. Dimittit quidem dominus Pharisaeos quasi incorrectos: nam ubi spes est correctionis, ibi
morandum est; ubi vero malum incorrigibile est, inde recedendum.
Sequitur et obliti sunt panes sumere, et nisi unum panem non habebant secum in navi. Beda. Quaerit autem
aliquis: quomodo panes non habebant qui statim impletis septem sportis ascenderunt in naviculam? sed Scriptura
testatur, quod obliti sunt eos secum tollere; quod indicium est quam modicam carnis curam haberent in reliquis,
quibus ipsa reficiendi corporis necessitas intentione dominici comitatus mente excesserat. Theophylactus.
Dispensative etiam panes sumere discipuli sunt obliti, ut reprehensi a Christo fierent meliores et ad virtutis
Christi notitiam pervenirent; sequitur enim et praecipiebat eis, dicens: videte, et cavete a fermento Pharisaeorum,
et fermento Herodis.
Chrysostomus. Matthaeus dicit: a fermento Pharisaeorum et sadducaeorum; Lucas vero Pharisaeorum solum.
Tres ergo Pharisaeos nominant, quasi principales; matthaeus vero et marcus sibi secundarios diviserunt. Congrue
autem marcus posuit Herodis, quasi relictis a matthaeo Herodianis in supplementum narrationis ipsius. Hoc
autem dicens, paulatim inducit discipulos ad sensum et fidem. Theophylactus. Fermentum Pharisaeorum et
Herodianorum vocat doctrinam eorum, quasi damnosam et corruptivam et malitia veteri plenam.
Herodiani enim doctores erant, qui Herodem Christum esse dicebant. Beda. Vel fermentum Pharisaeorum est
decreta legis divinae traditionibus hominum postponere; legem verbis praedicare, et factis impugnare; dominum
tentare, doctrinae eius, aut operibus non credere. Fermentum autem Herodis est adulterium, homicidium,
temeritas iurandi, simulatio religionis, et odium in Christum et praecursorem eius.
Theophylactus. Ipsi autem discipuli de fermento panum dixisse dominum putaverunt; unde sequitur et cogitabant
ad alterutrum, dicentes: quia panes non habemus. Hoc autem dicebant, quasi non intelligentes Christi virtutem,
quod poterat panes facere ex non ente; unde dominus eos reprehendit: sequitur enim quo cognito Jesus ait illis:
quid cogitatis, quia panes non habetis? Beda. Per occasionem autem praecepti quod salvator iusserat, dicens
cavete a fermento Pharisaeorum et fermento Herodis, docet eos quid significent quinque panes, et septem, de
44

