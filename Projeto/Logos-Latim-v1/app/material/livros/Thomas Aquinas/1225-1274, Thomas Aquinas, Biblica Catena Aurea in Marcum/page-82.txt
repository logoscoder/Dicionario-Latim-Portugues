manducat mecum. Chrysostomus in serm. De passione. Ubi patet quod non aperte eum omnibus publicabat, ne
impudentiorem eum faceret, nec etiam penitus silentio praeteribat, ne celari arbitratus, audacter ad proditionem
properaret.
Theophylactus.
Sed quomodo discumbentes coenabant, cum lex praeciperet quod stantes erecti deberent Pascha comedere?
probabile autem est prius eos adimplesse Pascha legale, Deinde discubuisse, incipiente eo proprium tradere
Pascha. Hieronymus.
Vespera autem diei, vesperam indicat mundi: circa undecimam namque horam veniunt novissimi qui primi
denarium aeternae vitae accipiunt. Omnes igitur discipuli tanguntur a domino; ut fiat harmonia citharae, omnes
nervi bene suspensi consona voce respondent; nam sequitur at illi coeperunt contristari, et dicere ei singillatim:
numquid ego? unus autem remissus, et pecuniae amore madefactus, dixit: numquid ego sum, Rabbi? sicut in
matthaeo legitur. Theophylactus.
Coeperunt autem alii discipuli contristari propter domini verbum: nam etsi extra hanc existerent passionem,
magis tamen credunt illi qui omnium novit corda, quam sibi.
Sequitur qui ait illis: unus ex duodecim, qui intingit mecum manum in catino.
Beda. Iudas scilicet qui, ceteris contristatis et retrahentibus manum, cum magistro manum mittit in catinum: et
quia prius dixerat unus ex vobis me tradet, et perseverat proditor in malo, manifestius arguit; et tamen nomen
proprium non designat. Hieronymus. Dicit autem unus de duodecim, quasi ab eis separatus: separat enim
seorsum lupus ovem quam capit. Ovis quae de ovili egreditur, lupi morsibus patet. Iudas autem nec primo, nec
secundo correptus a proditione retrahit pedem; unde poena praedicitur, ut quem pudor non vicerat, corrigant
denuntiata supplicia; et hoc est quod subditur et filius quidem hominis vadit sicut scriptum est de eo.
Theophylactus. Per hoc quod dicitur vadit, ostenditur quod mors Christi fuit voluntaria, et non necessaria.
Hieronymus. Sed quia multi bonum, ut Iudas, faciunt, sed omnino illis non proficit, recte subditur vae autem
homini illi per quem filius hominis tradetur.
Beda. Sed et hodie quoque in sempiternum vae illi homini qui ad mensam domini malignus accedit. Etenim ille
in exemplum Iudae filium hominis tradit, non quidem Iudaeis peccatoribus, sed tamen peccatoribus membris
suis.
Sequitur bonum erat ei, si non esset natus homo ille. Hieronymus. Scilicet intimo latens utero materno; melius
enim est non esse, quam ad tormenta esse.
Theophylactus. Quantum enim ex fine melius fuisset ei quod esset, si non proditor existeret; nam Deus fecit
ipsum ad opera bona; sed postquam ad tantam devenit malitiam, melius fuisset ei si natus non fuisset.
|#6 Lectio 6
Beda. Finitis Paschae veteris solemniis transiit ad novum, ut scilicet pro carne agni ac sanguine, sui corporis
sanguinisque sacramentum substitueret; unde dicitur et manducantibus illis accepit Jesus panem: ut scilicet
ipsum se esse monstraret, cui iuravit dominus: tu es sacerdos in aeternum secundum ordinem melchisedech.
Sequitur et benedicens fregit. Theophylactus.
Idest, gratias agens fregit: quod et nos facimus, orationes superaddentes.
Beda. Frangit etiam ipse panem quem discipulis porrigit, ut ostendat corporis sui fractionem non absque sua
sponte vel procuratione futuram; quem etiam benedixit, quia naturam humanam quam passurus assumpsit, ipse
una cum patre et spiritu sancto gratia divinae virtutis implevit. Benedixit panem ac fregit: quia hominem
assumptum ita morti subdere dignatus est, ut ei divinae immortalitatis inesse potentiam demonstraret; ideoque
velocius eum a morte resuscitandum esse doceret.
Sequitur et dedit eis, et ait: sumite: hoc est corpus meum. Theophylactus.
Hoc scilicet quod nunc do, et quod nunc sumitis. Non autem panis figura tantum corporis Christi est, sed in
proprium Christi corpus transmutatur: nam dominus ait: panis quem ego dabo, caro mea est; sed tamen caro
Christi non videtur propter nostram infirmitatem: panis enim et vinum de nostra consuetudine est; si vero carnem
et sanguinem cerneremus, sumere non sustineremus. Propter hoc dominus nostrae infirmitati condescendens,
species panis et vini conservat; sed panem et vinum in veritatem convertit carnis et sanguinis. Chrysostomus in
serm. De passione. Et nunc etiam ille praesto est Christus, qui illam ornavit mensam, ipse istam quoque
consecrat.
Non enim homo est qui proposita corpus Christi facit et sanguinem; sed ille qui pro nobis crucifixus est Christus.
Sacerdotis ore verba proferuntur, et Dei virtute consecrantur et gratia. Hoc verbo quod dicit hoc est corpus
meum, proposita consecrantur; et sicut illa vox quae dicit: crescite et multiplicamini, et replete terram, semel
quidem dicta est, sed omni tempore sentit effectum ad generationem operante natura, ita et vox ista semel
quidem dicta est, sed per omnes mensas ecclesiae usque in hodiernum diem et usque ad eius adventum praestat
sacrificio firmitatem. Hieronymus.
Mystice autem in panem transfigurat dominus corpus suum, quod est ecclesia praesens, quae accipitur in fide,
benedicitur in numero, frangitur in passionibus, datur in exemplis, sumitur in doctrinis, formatur in sanguinem
suum in calice vino et aqua commixtum: ut alio purgemur a culpis, alio redimamur a poenis.
82

