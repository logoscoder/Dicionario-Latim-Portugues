cum alabastro ecclesiasticam fidem, quae dicit: nardus mea dedit odorem suum. Pistica nardus dicitur, idest
fidelis et pretiosa. Domus impleta odore, caelum et terra est. Fractum alabastrum carnale desiderium est, quod
frangitur ad caput, ex quo omne corpus compaginatum est; recumbente ipso, idest humiliante se, ut eum tangeret
fides peccatricis, quae de pedibus ascendit ad caput, et ad pedes a capite descendit per fidem, idest ad Christum
et ad membra eius.
Sequitur erant autem quidam indigne ferentes intra semetipsos, et dicentes: ut quid perditio ista? per
synecdochen dicitur unus pro multis, et multi pro uno. Perditus enim Iudas de salute perditionem invenit, et in
vite fructifera mortis laqueus nascitur. Sub praetextu autem avaritiae mysterium fidei loquitur: etenim nostra
fides trecentis emitur denariis, in decem sensibus, interioribus scilicet et exterioribus, scilicet per corpus et
animam et spiritum triplicatis. Beda. Quod autem dicit et fremuerunt in eam, nequaquam debemus de
diligentibus Christum apostolis dictum credere, sed de Iuda potius sub numero plurali. Theophylactus. Vel
convenienter videtur innui quod discipuli plures mulierem arguerunt, eo quod saepe Christum audierant de
eleemosyna docentem.
Iudas vero non eadem intentione indigne tulit, sed propter amorem pecuniae, et turpe lucrum; unde et ioannes
ipsum solum commemorat, tamquam fraudulenta intentione mulierem arguentem. Dicit autem et fremuerunt in
eam; idest molesti erant ei, exprobrantes, et iniurias inferentes.
Arguit autem dominus discipulos, eo quod desiderium impediunt mulieris; unde sequitur Jesus autem dixit: sinite
eam: quid illi molesti estis? postquam enim munus obtulerat, illam per opprobria pervertebant. Origenes super
Matth..
Doluerunt enim de perditione unguenti, quod poterat venumdari multo pretio, et dari pauperibus; tamen non
debebat fieri hoc, quia conveniens erat ut super caput Christi funderetur sancta et decenti infusione; unde
sequitur bonum opus operata est in me. Usque adeo autem efficax est laus huius operis boni, ut exhortetur nos
omnes odoriferis et pretiosis operibus implere domini caput, ut de nobis dicatur quod bonum opus fecimus super
caput Christi; quia semper quidem habemus, quamdiu in hac vita sumus, pauperes nobiscum, et opus habentes
cura eorum qui profecerunt in verbo, et divites facti sunt in sapientia Dei; non autem possunt sufficere ut semper
diebus et noctibus habeant secum filium Dei, idest verbum et sapientiam Dei; sequitur enim semper enim
pauperes habetis vobiscum, et cum volueritis potestis illis benefacere; me autem non semper habebitis. Beda.
Mihi quidem videtur in hoc loco de praesentia corporali locutus, quod nequaquam cum eis ita futurus sit post
resurrectionem quomodo tunc in omni convictu et familiaritate. Hieronymus. Dicit etiam bonum opus operata est
in me: quia qui credit in Deum, reputatur ei ad iustitiam.
Aliud est enim credere ei, et aliud in eum; idest, totum eicere se in illum.
Sequitur quod habuit, idest quod potuit, hoc fecit: praevenit ungere corpus meum in sepulturam. Beda. Quasi
diceret: vos putatis perditionem esse unguenti: officium sepulturae est. Theophylactus.
Praevenit enim, quasi a Deo ducta, ungere corpus meum, in signum sepulturae: in quo proditorem confundit, ac
si ei diceret: qua conscientia mulierem confundis, quae in sepulturam corpus meum ungit; teipsum vero non
confundis, qui me in mortem trades? prophetizat autem dominus consequenter duas prophetias: scilicet quod
evangelium praedicabitur in universo mundo, et quod opus mulieris laudabitur; unde sequitur amen dico vobis:
ubicumque praedicatum fuerit, etc.. Beda.
Notandum autem, quod sicut maria gloriam adepta est in toto orbe de obsequio quod domino exhibuit: ita e
converso ille qui obsequio eius detrahere non timuit, longe lateque infamatus est; sed dominus bonum laude
digna remunerans, futuras impii contumelias tacendo praeteriit.
|#3 Lectio 3
Beda. Infelix Iudas damnum quod ex effusione unguenti fecisse credebat, vult magistri pretio compensare; unde
dicitur et Iudas Iscariotes unus de duodecim abiit ad summos sacerdotes, ut proderet eum illis. Chrysostomus in
serm. De passione.
Quid mihi eius patriam dicis? utinam ipsum quoque nescire licuisset. Sed alter erat discipulus, qui Iudas Iacobi
zelotes vocabatur: et ne appellatione cognominis fiat confusio personarum, propterea hunc ab illo separavit. Non
autem dixit: Iudas proditor, ut doceat detractiones nescire, et accusationes declinare. Quod autem dicit unus de
duodecim, auget detestabilitatem proditoris: nam et alii discipuli erant, qui fuerant numero septuaginta; sed illi
non intimi, non tanta confidentia sociati sunt; isti autem duodecim fuerunt comprobati: haec erat caterva legalis,
de qua proditor malignus exivit.
Hieronymus. Unus tamen erat de duodecim numero, non unus merito; unus corpore, non unus animo. Abiit
autem ad principes postquam exiit, et intravit in eum Satanas: unumquodque animal ad simile sibi iungitur.
Beda. Quod autem dixit abiit, ostendit eum non a principibus invitatum, non ulla necessitate constrictum; sed
sponte propria sceleratae mentis inisse consilium. Theophylactus. Dicit autem ut proderet eum illis; idest, ut
annuntiaret illis quando solus existeret. Timebant autem in eum irruere quando docebat propter turbam.
Hieronymus. Promittit autem se tradere, ut magister eius diabolus ante dicebat: tibi dabo potestatem hanc
universam.

80

