Hieronymus. Idest, palam eis de se loquitur, ut inexcusabiles sint; sequitur enim quomodo dicunt Scribae
Christum filium David esse? theophylactus.
Ostendit vero Christus se esse dominum per verba David; nam sequitur ipse autem dicebat in spiritu sancto: dixit
dominus domino meo: sede a dextris meis; quasi dicat: non potestis mihi dicere quod David absque gratia
spiritus sancti hoc dixerit; sed in spiritu sancto vocavit eum dominum. Et quod sit dominus, ostendit per hoc
quod subdit donec ponam inimicos tuos scabellum pedum tuorum. Ipsi enim erant inimici eius, quos Deus pater
posuit scabellum Christi.
Quod autem a patre subiciuntur ei inimici, non infirmitatem filii, sed unitatem naturae, qua in altero alter
operatur, significat.
Nam et filius subicit inimicos patris, quia patrem clarificat super terram.
Glossa. Sic ergo dominus ex praedictis concludit dubitabilem quaestionem: nam ex verbis David praemissis
habetur quod Christus sit dominus David; ex dicto autem Scribarum habetur quod sit filius eius; et hoc est quod
subditur ipse ergo David dicit eum dominum; et unde est filius eius? Beda. Interrogatio Jesu nobis profuit usque
hodie contra Iudaeos: et hi enim qui confitentur Christum esse venturum, hominem simplicem et sanctum virum
asserunt de genere David. Interrogemus ergo eos docti a domino, si simplex homo est et tantum filius David,
quomodo vocet eum David dominum suum in spiritu sancto.
Non autem reprehenduntur quod David filium dicunt, sed quod Dei filium eum esse non credunt.
Sequitur et multa turba libenter eum audiebat. Glossa. Quia scilicet videbant eum sapienter respondentem et
interrogantem.
|#6 Lectio 6
Hieronymus. Confutatis Scribis et Pharisaeis, ut ignis eorum arida exempla incendit; unde dicitur et dicebat eis
in doctrina sua: cavete a Scribis, qui volunt in stolis ambulare. Beda. Ambulare in stolis, cultioribus vestimentis
indutos ad publicum procedere significat: in quo inter cetera dives ille qui epulabatur quotidie splendide peccasse
describitur. Theophylactus.
In stolis autem venerabilibus ambulabant, ex hoc volentes praehonorari, et similiter alia appetebant quae cedunt
ad gloriam; nam sequitur et salutari in foro et in primis cathedris sedere in synagogis, et primos discubitus in
coenis, scilicet volunt. Beda. Notandum autem, quod non salutari in foro, non primos sedere vel discumbere
vetat eos quibus hoc officii ordine competit; sed eos qui haec sive habita sive non habita indebite amant, a
fidelibus quasi improbos docet esse cavendos, animum videlicet, non gradum redarguens; licet culpa non careat,
si iidem in foro litibus interessent qui in cathedra Moysi synagogae magistri cupiunt appellari.
Duplici sane ratione a vanae gloriae cupidis attendere iubemur: ne scilicet eorum vel simulatione seducamur,
aestimantes bona esse quae faciunt; vel aemulatione inflammemur, frustra gaudentes in bonis quae simulant,
laudari. Theophylactus.
Specialiter etiam apostolos docet ut nullam cum Scribis habeant conversationem, sed ipsum Christum imitentur;
ordinansque ipsos magistros in his quae sunt circa vitam agenda, alios eis supponit. Beda.
Non solum autem laudes ab hominibus, verum etiam pecunias quaerunt; unde sequitur qui devorant domos
viduarum sub obtentu prolixae orationis. Sunt enim qui se iustos simulantes, a peccatorum suorum conscientia
turbati, quasi patroni pro eis in iudicio futuri, pecunias accipere non dubitant; et cum porrecta manus pauperi
preces iuvare soleat, illi ob hoc maxime in precibus pernoctant, ut pauperi nummum tollant. Theophylactus.
Accedebant autem Scribae ad has mulieres, quae sine protectione viri manebant, quasi earum fierent protectores;
et simulatione orationis, et habitu reverentiae, et hypocrisi viduas decipiebant, et sic etiam devorabant divitum
domos. Sequitur hi accipient prolixius iudicium, scilicet quam ceteri Iudaeorum peccantium.
|#7 Lectio 7
Beda. Dominus qui appetitus primatus et vanae gloriae cavendos esse monuerat, etiam dona ferentes in domum
domini certo examine discernit; unde dicitur et sedens Jesus contra gazophylacium aspiciebat quomodo turba
iactaret aes in gazophylacium. Sermone Graeco phylaxe servare dicitur, et Gaza persica lingua divitiae vocantur;
unde gazophylacium locus appellari solet, quo divitiae servantur: quo nomine et arca in qua donaria populi
congregabantur ad usus templi necessarios, et porticus, in quibus servabantur, appellabantur. Habes exemplum
de porticibus in evangelio: haec verba locutus est in gazophylacio, docens in templo. Habes et de arca in libro
regum: et attulit ioiada pontifex gazophylacium unum. Theophylactus.
Erat autem laudabilis consuetudo apud Iudaeos, ut scilicet habentes et volentes aliquid in gazophylacio ponerent,
quod esset pro sacerdotibus et pauperibus et viduis, ut exinde nutrirentur; unde subditur et multi divites iactabant
multa. Multis autem hoc facientibus, accessit et vidua, ostendens affectum in oblatione pecuniae secundum
propriam virtutem; unde subditur cum venisset autem una vidua pauper, misit duo minuta, quod est quadrans.
Beda. Quadrantem vocant calculatores quartam partem cuiuslibet rei, videlicet aut loci, aut temporis, aut
pecuniae. Forsitan ergo hoc loco quartam partem sicli, idest quinque obolos significat.
Sequitur et convocans discipulos suos, ait illis: amen dico vobis, quoniam vidua haec pauper plus omnibus misit
qui miserunt in gazophylacium. Deus enim non substantiam offerentium, sed conscientiam pensat; nec perpendit
72

