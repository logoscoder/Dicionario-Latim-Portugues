|#1 Lectio 1
Theophylactus. Licet matrem dominus superius negligere videretur, tamen reveretur eam: propterea namque
egreditur circa mare; unde dicitur et iterum coepit docere ad mare. Beda. Si enim evangelium matthaei
inspicimus, patet hanc doctrinam domini ad mare eadem die qua superiorem in domo celebratum esse
sermonem: terminato enim primo sermone continuo subiunxit matthaeus dicens in illo die exiens de domo
sedebat ad mare.
Hieronymus. Coepit autem docere ad mare, ut locus docendi indicet auditores amaros fuisse et instabiles. Beda.
Relicta etiam domo coepit docere ad mare quia relicta synagoga ad colligendam per apostolos populi gentilis
multitudinem venit; unde sequitur et congregata est ad eum turba multa, ita ut in navim ascendens sederet in
mari. Chrysostomus. Quod non sine causa factum oportet intelligi; sed ut post se neminem dimitteret, sed omnes
auditores ante faciem haberet. Beda. Praefigurabat autem haec navis ecclesiam in medio nationum aedificandam,
in qua dominus dilectam sibi consecrat mansionem.
Sequitur et dicebat illis in parabolis multa. Hieronymus. Parabola est rerum natura discrepantium sub aliqua
similitudine facta comparatio: paravoli, enim Graeco vocabulo dicitur similitudo, quando illud quod intelligi
volumus, per comparationes aliquas indicamus. Sic enim ferreum quempiam dicimus, quando durum ac fortem
desideramus intelligi: cum velocem, ventis, aut avibus comparamus.
Loquitur autem turbis in parabolis more providentiae suae, ut qui caelestia capere non poterant, per
similitudinem terrenam audita percipere potuissent. Chrysostomus in Matth.. Erigit enim per parabolam
audientium mentem, ut manifestiorem sermonem faceret, res visui ostendens. Theophylactus. Et ut attentiores
faceret auditores, primam parabolam proponit de semine, quod est verbum Dei; unde sequitur et dicebat illis in
doctrina sua; non Moysi, non prophetarum, quia suum praedicat evangelium: exiit seminandum. Seminans autem
Christus est. Chrysostomus in Matth..
Non autem loco exivit qui praesens existit omnibus, et implet; sed habitu, et dispensatione, qua nobis factus est
propinquior per carnis amictum. Quia enim non valebamus ire ad eum, peccatis impedientibus iter nostrum, ipse
exiit ad nos.
Exiit autem praedicans pietatis seminare sermonem, quem copiose loquebatur. Non autem inculcat sermonem
eumdem in eo quod dicit exiit seminans ad seminandum: exit enim aliquando seminans, aut ut faciat novale, aut
herbas malas evellat, aut aliquod aliud operetur. Iste autem exiit ad seminandum. Beda. Vel exiit ad
seminandum, cum post vocatam ad fidem suam partem synagogae electam, ad vocationem quoque gentium
gratiae suae dona diffudit. Chrysostomus in Matth.. Sicut autem seminans non discernit terram subiectam, sed
simpliciter, et absque discretione semen mittit, sic et ipse omnes alloquitur; et ad hoc significandum subdit et
dum seminat, aliud cecidit circa viam. Theophylactus. Vide quia non dixit, quod proiecit illud in via, sed quia
cecidit: qui enim seminat, quantum in se est, in terram bonam proicit; sed illa, si sit mala, corrumpit verbum.
Via autem Christus est; infideles autem sunt circa viam, idest extra Christum.
Beda. Vel via est mens sedulo malarum cogitationum motu trita, ne verbi semen in ea germinare sufficiat. Et
ideo quidquid boni seminis vicinia talis viae contigerit, perit, et a Daemonibus rapitur; unde sequitur et venerunt
volucres caeli, et comederunt illud. Recte autem Daemones volucres caeli dicuntur, sive quia caelestis
spiritualisque sunt naturae, sive quia in aere habitant. Vel qui sunt circa viam, sunt negligentes et desides.
Sequitur. Aliud vero cecidit super petrosa.
Petram dicit duritiam protervae mentis, terram levitatem animae obedientis, solem fervorem persecutionis
saevientis.
Altitudo ergo terrae, quae semen Dei debuerat accipere, probitas est animi disciplinis caelestibus exercitati, atque
ad obediendum divinis eloquiis regulariter instituti.
Petrosa autem loca, quae vim radicis suscipiendae non habent, illa sunt praecordia quae dulcedine tantum auditi
sermonis, ac promissis caelestibus ad horam delectantur; sed in tempore tentationis recedunt, quia parum est in
eis salutaris desiderii, quod semen vitae concipiat.
Theophylactus. Vel petrosa sunt qui modicum adhaerentes petrae, idest Christo, inquantum ad tempus verbum
recipiunt, postmodum abiciunt recedentes.
Sequitur et aliud cecidit inter spinas, per quod significantur animae multa curantes: spinae enim curae sunt.
Chrysostomus in Matth.. Ulterius vero ponit terram bonam, dicens et aliud cecidit in terram bonam. Secundum
enim conditionem terrae est differentia fructuum.
Multa est autem dilectio seminantis ad homines: quoniam et primos commendat, et secundos non reicit, et tertiis
tribuit locum. Theophylactus. Vide etiam quomodo mali sunt plurimi et pauci qui salvantur; quarta enim pars
seminis invenitur salvata. Chrysostomus in Matth..
Non tamen maior pars seminis occasione amittitur seminantis, sed terrae recipientis, idest animae audientis. Et
quidem materialis agricola hoc modo seminando congrue incusaretur: non enim ignorat lapidem, aut viam, aut
terram spinosam, terram pinguem non fieri; in rationalibus vero non est sic: petram enim possibile est fieri
terram pinguem, et viam non conculcari, et destrui spinas; quod si fieri non posset, non ibi seminasset. Per hoc
ergo nobis tribuit poenitentiae spem.
22

