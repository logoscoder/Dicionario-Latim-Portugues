sed a domino curata, ecclesia est, congregata de gentibus: fluxus enim sanguinis, et super idololatriae pollutione
et super his quae carnis ac sanguinis delectatione geruntur potest recte intelligi.
Sed dum verbum Dei Iudaeam salvare decerneret, plebs gentium paratam promissamque aliis praeripuit spe certa
salutem.
Theophylactus. Vel per mulierem, quae haemorrhoissa erat, intelligas humanam naturam: profluebat enim
peccatum, quod animam occidens quasi sanguinem fudit animarum nostrarum. Haec a pluribus medicorum,
sapientum dico huius mundi et legis et prophetarum, curari non valuit: mox ut fimbriam Christi tetigit, idest
carnem eius, sanata est: qui enim credit filium Dei incarnatum, hic est qui vestimentorum fimbriam tangit.
Beda. Unde una credula mulier dominum tangit, turba comprimit: quia qui diversis haeresibus, sive perversis
moribus gravatur, solo ecclesiae catholicae corde fideliter veneratur. Venit autem ecclesia gentium retro: quia
praesentem in carne dominum non videns, peractis iam sacramentis incarnationis illius, ad fidei eius gratiam
pervenit; sicque dum participatione sacramentorum eius salvari a peccatis meruit, quasi tactu vestimentorum
eius, fontem sui sanguinis siccavit. Circumspiciebat autem dominus videre eam quae hoc fecerat: quia omnes qui
salvari merentur, suo dignos intuitu ac miseratione iudicat.
|#3 Lectio 3
Theophylactus. Hi qui circa archisynagogum erant, Christum unum ex prophetis esse credebant, et propter hoc
eum deprecandum putabant, ut veniens super puellam oraret; quia vero iam expiraverat puella, putabant non esse
precandum; et ideo dicitur adhuc eo loquente, veniunt ad archisynagogum, dicentes: quia filia tua mortua est:
quid ultra vexas magistrum? sed ipse dominus ad confidendum patrem inducit; sequitur enim noli timere:
tantummodo crede. Augustinus de cons. Evang.. Non legitur, quod suis nuntiantibus et prohibentibus ne iam
magister veniret, ille consenserit; ac per hoc quod dominus dixit ei noli timere, crede, non diffidentem
reprehendit, sed credentem robustius confirmavit. Si autem evangelista archisynagogum commemorasset dixisse
quod sui a domo venientes dixerunt, quod iam non vexaretur Jesus, repugnarent eius cogitationi verba quae
posuit matthaeus eum dixisse, quod scilicet puella mortua esset.
Sequitur et non admittit quemquam sequi se, nisi Petrum et Iacobum et ioannem fratrem Iacobi. Theophylactus.
Non enim humilis Christus ad ostentationem voluit aliquid operari.
Sequitur et veniunt in domum archisynagogi, et vident tumultum et flentes et eiulantes multum. Chrysostomus.
Ipse autem iubet non ululare, tamquam puella non sit mortua, sed dormiens; unde sequitur et ingressus ait: quid
turbamini et ploratis? puella non est mortua, sed dormit. Hieronymus. Archisynagogo dicitur filia tua mortua est;
Jesus autem dixit non est mortua, sed dormit. Utrumque verum est; quasi dicat: mortua est vobis, mihi dormit.
Beda. Hominibus enim mortua erat, qui suscitare nequiverant; Deo dormiebat, in cuius dispositione et anima
vivebat, et caro resuscitanda quiescebat.
Unde mos apud christianos obtinuit ut mortui, qui resurrecturi non dubitantur, dormientes vocentur.
Sequitur et irridebant eum. Theophylactus.
Derident autem eum tamquam ulterius non posset aliquid facere; sed ipsemet contra seipsos attestantes disputat,
tamquam vere mortuam suscitaverit: et ideo miraculosum erit, si suscitaverit eam.
Beda. Quia ergo verbum resuscitantis irridere quam credere malebant, merito foras excluduntur, utpote indigni
qui potentiam resuscitantis, ac resurgentis mysterium viderent; unde sequitur ipse vero eiectis omnibus assumit
secum patrem et matrem puellae, etc.. Chrysostomus. Vel ut ostentationem auferret, propter hoc non omnes
secum esse sinit; ut vero testes postmodum haberet divinae virtutis, tres praecipuos ex discipulis elegit, et patrem
et matrem puellae, tamquam prae omnibus magis necessarios.
Manu vero et verbo puellam vivificat; unde sequitur et tenens manum puellae, ait illi: thabitha cumi, quod est
interpretatum: puella, tibi dico, surge.
Manus enim Jesu vivificativa existens, mortuum corpus vivificat, vox autem iacentem excitat; unde sequitur et
confestim surrexit puella et ambulavit. Hieronymus de optimo genere interpret..
Arguat aliquis evangelistam mendacii, quare exponendo addiderit tibi dico; cum in Hebraico thabitha, cumi
tantum significet puella, surge. Sed ut emphaticoteron faceret et sensum vocantis et imperantis exprimeret, addit
tibi dico, surge.
Sequitur erat autem annorum duodecim.
Glossa. Hoc evangelista addidit ad ostendendum puellam huius aetatis esse quod poterat ambulare. In
ambulatione eius non solum suscitata, sed etiam perfecte sanata ostenditur.
Sequitur et obstupuerunt stupore magno; et praecepit illis vehementer, ut nemo id sciret; et iussit illi dari
manducare.
Chrysostomus. Ad demonstrandum, quod eam vere suscitaverit et non secundum phantasiam. Beda. Mystice
autem salvata a profluvio sanguinis muliere, mox filia archisynagogi mortua nuntiatur: quia dum ecclesia
gentium a vitiorum labe mundata, et ob fidei meritum filia est cognominata, continuo synagoga perfidiae simul
et invidiae zelo soluta est; perfidiae quidem, quia in Christo credere noluit; invidiae vero, quia ecclesiam credere
doluit. Et quod aiebant nuntii archisynagogo, quid ultra vexas magistrum? per eos hodie dicitur qui a Deo
destitutum synagogae statum vident, ut restaurari posse non credant: ideoque pro resuscitatione illius
30

