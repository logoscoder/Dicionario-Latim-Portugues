Hoc autem dominus permisit propter patrem pueri, ut cum vexantem Daemonem videret, ad fidem futuro
miraculo traheretur. Theophylactus. Permittit etiam vexari puerum, ut ex hoc sciremus Daemonis impietatem,
qui occidisset eum, nisi fuisset a domino adiutus.
Sequitur et interrogavit patrem eius: quantum temporis est ex quo ei hoc accidit? at ille ait: ab infantia; et
frequenter eum in ignem et in aquam misit, ut eum perderet. Beda. Erubescat Iulianus, qui dicere audet omnes
homines absque peccati contagione nasci in carne, tamquam innocentes per omnia, ut Adam quando creatus est.
Quid enim habuit iste puer ut ab infantia Daemonio vexaretur acerbissimo, si nullo originalis peccati vinculo
tenebatur, quia constat illum adhuc proprium non habere potuisse peccatum? Glossa. Exprimit autem in verbis
suae petitionis, fidei defectum; unde subdit sed si quid potes, adiuva nos, misertus nostri. Cum enim dicit si quid
potes, manifestat se de eius potentia dubitare: quia viderat filium suum a discipulis Christi curatum non esse.
Dicit autem misertus nostri, ut designaret miseriam filii qui patiebatur, et patris qui compatiebatur.
Sequitur Jesus autem ait illi: si potes credere, omnia possibilia sunt credenti.
Hieronymus. Libertatem arbitrii hoc indicat quod dicit si potes. Quae autem sunt omnia quae possibilia sunt
credenti, nisi quae in nomine iesu, idest salutis, postulantur cum lacrymis? Beda. Aptum autem responsum
dominus dedit petenti: ipse enim ait si quid potes, adiuva nos; et dominus: si potes, inquit, credere. At contra
leprosus, qui fideliter clamabat: domine, si vis, potes me mundare, congruum suae fidei accepit responsum: volo:
mundare. Chrysostomus in Matth.. Quod autem dicit, tale est. Tanta est virtutis apud me superabundantia, ut non
solum hoc possim, sed et alios hoc faciam operari: quare si credideris, ut oportet, et hunc ipse curare poteris, et
alios multos. Sic ergo eum ad fidem reducebat qui adhuc de infidelitate loquitur; unde sequitur et continuo
exclamans pater pueri cum lacrymis aiebat: domine, adiuva incredulitatem meam. Sed si crediderat dicens credo,
quomodo subdit adiuva incredulitatem meam? dicamus igitur, quoniam multiplex est fides, introductoria scilicet
et perfecta. Hic autem incipiens credere, salvatorem deprecabatur ut apponeret reliquum ad suam virtutem. Beda.
Nemo enim repente fit summus, sed in bona conversatione a minimis quisque inchoat, ut ad magna perveniat.
Alia namque sunt virtutis exordia, aliud profectus, aliud perfectio.
Quia igitur per occultam inspirationem gratiae, meritorum suorum gradibus fides crescit, uno eodemque tempore
is qui necdum perfecte crediderat, simul et credebat, et incredulus erat. Hieronymus.
Per hoc etiam monstratur quod credulitas nostra infirma est, nisi innixa subsistat adiutorio subsidii Dei; fides
autem cum lacrymis optata vota capit: unde sequitur et cum vidisset Jesus concurrentem turbam, comminatus est
spiritui immundo, dicens illi: surde et mute spiritus, ego praecipio tibi: exi ab eo, et amplius ne introeas in eum.
Theophylactus. Ideo autem cum videret turbam concurrere, comminatus est spiritui immundo, quia nolebat
coram turba curare, ut ostentationem fugere doceret.
Chrysostomus. Quod autem comminatur, et dicit ego tibi praecipio, divinae attribuitur potestati; quod vero dicit
non solum exi ab eo, sed et amplius noli introire in eum, ostendit quia ad reintrandum promptus erat, quia ille
nondum erat in fide perfectus; sed hoc domini iussio inhibebat.
Sequitur et exclamans, et multum discerpens eum exiit ab eo, et factus est sicut mortuus, ita ut multi dicerent,
quia mortuus est. Non enim valuit mortem diabolus imponere propter verae vitae adventum.
Beda in Matth.. Quem autem hostis impius morti similem reddidit, hunc pius salvator piae dexterae tactu
salvavit; unde sequitur Jesus autem tenens manum eius elevavit eum, et surrexit.
Ex quo sicut verum se esse Deum potentia salvandi docuit, ita et veram se habuisse carnis naturam more tactus
humani declaravit. Negat namque Manichaeus insanus, veraciter eum carne indutum fuisse; sed ipse cum tot
languentes suo tactu erexit, mundavit, illuminavit, haeresim illius, et antequam nata esset, damnavit.
Sequitur et cum introisset in domum, discipuli eius secreto interrogabant eum: quare nos non potuimus eicere?
chrysostomus in Matth.. Timebant enim ne forte collatam sibi gratiam amisissent: receperant enim potestatem
iam spirituum immundorum.
Sequitur et dixit illis: hoc genus in nullo potest exire, nisi in oratione et ieiunio.
Theophylactus. Scilicet lunaticorum, vel simpliciter omnium Daemoniorum genus: oportet namque ieiunare eum
qui curari debet, et illum qui curat. Sic enim vera oratio perficitur, cum coniungitur orationi ieiunium, quando
non gravatur qui orat ex sumptione ciborum, sed sobrius est.
Beda. Mystice autem dominus sursum discipulis mysteria regni reserat, Deorsum turbis peccata infidelitatis
exprobrat, et spiritus malos ab his qui vexantur expellit: nam carnales adhuc et insipientes confortat, docet,
castigat; et perfectos liberius de aeternis instruit. Theophylactus. Daemon autem iste surdus et mutus est: surdus,
inquantum non vult Dei sermones audire; mutus vero, inquantum non vult alios quod condecens est docere.
Hieronymus.
Peccator autem spumat stultitia, stridet iracundia, arescit ignavia. Discerpit autem spiritus appropinquantem ad
salutem; et similiter quos in ventrem suum trahere desiderat, discerpit per terrores et damna, ut fecit Iob. Beda.
Saepe enim dum converti ad Deum post peccata conamur, maioribus novisque antiqui hostis pulsamur insidiis:
quod facit ut vel odium virtutis incutiat, vel expulsionis suae vindicet iniuriam. Gregorius Moralium. Velut
mortuus autem ostenditur qui a maligni spiritus potestate liberatur: quia quisquis iam terrena desideria subegit,
vitam in se carnalis conversationis extinguit et mundo mortuus apparet: quem multi mortuum dicunt, quia qui
spiritualiter vivere nesciunt, eum qui carnalia bona non sequitur, extinctum funditus arbitrantur.
51

