sed tunc primo indignati sunt, cum viderunt ipsos a domino non susceptos; non autem prius indignabantur, quia
videbant ipsos aliis praehonorari.
Tunc igitur sic imperfecte se habebant apostoli; sed postea in primatibus sibi cedebant ad invicem. Christus
autem eos sanat, primo quidem ad eorum consolationem eos iuxta se adducendo; et hoc significatur cum dicitur
Jesus autem vocans eos; Deinde demonstrando quod usurpare honorem et desiderare primatum, gentilium est;
unde sequitur ait illis: scitis quia hi qui videntur principari gentibus, dominantur eis, et principes eorum
potestatem habent ipsorum. Gentilium principes tyrannice et dominabiliter ad principatum se ingerunt.
Sequitur non ita est autem in vobis.
Beda. In quo docet, eum maiorem esse qui minor fuerit, et illum dominum fieri qui omnium servus fit. Frustra
igitur aut illi immoderata quaesierant, aut isti dolent super maiorum desiderio, cum ad summitatem virtutum non
potentia, sed humilitate veniatur. Deinde proponit exemplum; ut si dicta parvipenderent, erubescerent ad opera;
et dicit nam et filius hominis non venit ut ministraretur ei, sed ut ministraret, et daret animam suam
redemptionem pro multis. Theophylactus. Quod maius est quam ministrare. Cum enim aliquis pro eo cui
ministrat moritur, quid isto potest esse maius et mirabilius? sed tamen ista ministratio et humilitatis descensus
gloria eius erat et omnium: ante enim quam homo fieret, solum ab Angelis agnoscebatur; cum autem factus est
homo et crucifixus est, non tantum ipse gloriam habet, sed et alios in participationem suae gloriae suscepit, et
dominatus est per fidem orbi terrae. Beda. Non autem dixit animam suam redemptionem dare pro omnibus, sed
pro multis, idest qui credere voluerint.
|#8 Lectio 8
Hieronymus. Passioni domini appropinquanti, civitatis nomen respondet; dicitur enim et veniunt iericho. Iericho
luna, sive anathema interpretatur. Defectus autem carnis Christi praeparatio est ierusalem caelestis.
Sequitur et proficiscente eo de iericho, et discipulis eius, et plurima multitudine, filius timaei, bartimaeus caecus,
sedebat iuxta viam mendicans. Beda. Matthaeus duos iuxta viam sedentes, et ad dominum clamantes caecos dicit
esse illuminatos: Lucas autem, cum appropinquaret iericho, pari ordine illuminatum ab eo caecum esse perhibet;
ubi nemo saltem sapiens putet evangelistas sibimet contraria scribere, sed alium plenius scribere quae alter
omisit. Intelligendum est ergo unum eorum fuisse potissimum; quod ex hoc apparet quod et nomen eius et
nomen patris eius marcus commemoravit. Augustinus de cons. Evang.. Hinc est ergo quod ipsum solum voluit
commemorare marcus, cuius illuminatio tam claram famam huic miraculo comparavit quam erat nota calamitas.
Lucas vero quamvis omnino eodem modo factum, tamen in alio caeco intelligendus est par commemorare
miraculum, et eiusdem miraculi modum parem.
Sequitur qui cum audisset quod Jesus Nazarenus est, coepit clamare et dicere: Jesu fili David, miserere mei.
Chrysostomus.
Filium David vocat caecus dominum, praetereuntis turbae laudem audiens, ac prophetarum expectatione
completa certificatus.
Sequitur et comminabantur illi multi ut taceret. Origenes in Matth..
Tamquam si dicat: qui primi crediderant, increpabant ei clamanti fili David, ut taceret, et non appellaret eum
contemptibili nomine, sed diceret: fili Dei, miserere mei. Ille autem non destitit; unde sequitur ille autem magis
clamabat: fili David, miserere mei; cuius clamorem dominus exaudivit; unde sequitur et stans Jesus praecepit
illum vocari. Vide autem quod inferior est caecus de quo Lucas loquitur: nam nec Jesus eum vocavit, ut
matthaeus dicit, nec iussit eum vocari, ut hic dicitur, sed iussit eum ad se adduci, quasi non potentem per se
venire.
Iste autem caecus ad imperium domini vocatur; unde sequitur et vocant eum, dicentes ei: animaequior esto;
surge, vocat te. Ille autem abiciens vestimentum venit ad eum.
Sequitur qui proiecto vestimento suo venit ad eum. Forte vestimentum caeci et mendicantis, velamentum
intelligitur caecitatis et mendicitatis, quo fuerat circumdatus; quod abiciens venit ad Jesum: quem
appropinquantem dominus interrogat; unde sequitur et respondens Jesus ait illi: quid tibi vis faciam? Beda.
Numquid qui lumen reddere poterat, quid vellet caecus ignorabat? ad hoc ergo requirit ut petatur; ad hoc requirit
ut cor ad orationem excitet. Chrysostomus in Matth.. Vel quaerit, ne scilicet aliquis aestimaret, quod aliud
volenti accipere, aliud daret. Etenim consuetudo erat eius, voluntatem curandorum universis facere manifestam,
et tunc medelam inducere, ut alios duceret in zelum, et ut ostenderet eum qui curandus erat, gratiae dono digne
potiri.
Sequitur caecus autem dixit ei: Rabboni, ut videam. Beda. Parvipendit enim extra lucem caecus aliquid quaerere;
quia etsi habere caecus quodlibet potest, sine luce non potest videre quod habet. Hieronymus.
Considerans autem Jesus promptam voluntatem, completione desiderii remunerat.
Origenes super Matth..
Dignius autem est dicere Rabboni, vel, sicut in aliis dicitur, domine, quam fili David: unde propter illud quod
dixit, fili David, non praestitit ei sanitatem; sed propter hoc quod dicit Rabboni; unde sequitur Jesus autem dixit
ei: vade: fides tua salvum te fecit. Et confestim vidit, et sequebatur eum in via. Theophylactus.
Grata enim est anima caeci in eo quod sanus effectus Jesum non relinquit, sed secutus est eum.
62

