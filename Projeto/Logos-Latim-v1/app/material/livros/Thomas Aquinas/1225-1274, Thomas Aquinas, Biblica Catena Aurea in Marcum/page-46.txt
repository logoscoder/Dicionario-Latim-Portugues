Beda. Unde primum hominum sententiam interrogat, discipulorum fidem exploraturus, ne illorum confessio
vulgi videretur opinione firmata.
Sequitur qui responderunt illi, dicentes: alii ioannem baptistam, alii eliam, alii vero quasi unum de prophetis.
Theophylactus.
Multi namque putabant quod ioannes a mortuis resurrexisset, sicut et Herodes credebat, et post resurrectionem
suam miracula perpetrasset. Postquam vero ab eis sciscitatus est aliorum suspicionem, ipsos interrogat quid de
hoc in eorum mente consistat; unde sequitur tunc dicit illis: vos vero quem me esse dicitis? chrysostomus in
Matth.. Ex ipso autem interrogationis modo, in maiorem eos reducit sensum ad maius aliquid aestimandum de
eo, ne cum turbis conveniant. Quid vero vertex discipulorum, os apostolorum, interrogatis omnibus, responderit,
manifestatur cum subditur respondens Petrus ait ei: tu es Christus. Theophylactus.
Confitetur quidem illum esse Christum a prophetis denuntiatum. Sed quid ad confessionem Petri responderit
dominus, et qualiter ipsum beatificavit, marcus evangelista pertransit, ne huiusmodi narrando, Petro suo magistro
gratiam praestare videretur; matthaeus autem hoc plane pertractat. Origenes super Matth..
Vel quia marcus et Lucas scripserunt Petrum respondentem tu es Christus, non adicientes quod positum est in
matthaeo: filius Dei vivi; propterea non scripserunt ad confessionem relatam beatitudinem.
Sequitur et comminatus est eis, ne cui dicerent de illo. Theophylactus. Volebat enim interim suam gloriam
occultare, ne multi scandalizarentur de eo, et poenam mererentur maiorem. Chrysostomus. Vel ut scandalo crucis
completo puram infigat fidem in mente eorum: prius enim passione perfecta, circa ascensionem dixit eis: euntes
docete omnes gentes. Theophylactus.
Postquam autem dominus confessionem discipulorum acceptavit dicentium verum Deum, tunc ipsis revelat
crucis mysterium; unde sequitur et coepit docere eos quoniam oportet filium hominis multa pati, et reprobari a
senioribus, et a summis sacerdotibus, et Scribis, et occidi, et post tres dies resurgere; et palam verbum
loquebatur, scilicet de futura passione. Non autem intelligebant discipuli ordinem veritatis, neque resurrectionem
comprehendere poterant; sed putabant esse melius quod non pateretur.
Chrysostomus. Praedixerat tamen hoc eis dominus hac occasione, ut ostenderet quod oportet post crucem et
resurrectionem Christum a testibus praedicari. Rursus Petrus existens fervidus, solus de his sumit audaciam
disputandi; unde sequitur et apprehendens eum Petrus, coepit increpare eum: domine, propitius esto tibi: nam
hoc non erit. Beda. Hoc autem amantis affectu et optantis dixit; quasi diceret: hoc non potest fieri, nec recipiunt
aures meae ut Dei filius occidendus sit. Chrysostomus in Matth.. Quid est autem hoc quod Petrus qui revelatione
patris potitus erat, sic velociter cecidit et instabilis est effectus? sed dicimus non esse mirum si hoc ignoravit qui
de passione revelationem non accepit. Quod enim Christus filius Dei vivi esset, revelatione didicerat; mysterium
vero crucis et resurrectionis nondum ei fuerat revelatum. Ipse vero ostendens quod oporteret eum ad passionem
venire, Petrum increpavit; unde sequitur qui conversus, et videns discipulos suos, comminatus est Petro, dicens:
vade retro me, Satana. Theophylactus. Dominus namque volens ostendere quod propter salutem hominum
debebat eius passio fieri, et quod solus Satanas Christum pati nolebat, ut genus non salvaretur humanum, Petrum
Satanam nominavit, eo quod saperet quae sunt Satanae, nolens Christum pati, sed adversans eidem; Satanas enim
adversarius interpretatur. Chrysostomus.
Daemoni autem ipsum tentanti non ait: vade post me; sed Petro dicit: vade retro me; idest sequere me, et
voluntario meae passionis consilio non resistas.
Sequitur quoniam non sapis ea quae Dei sunt, sed quae hominum. Theophylactus.
Quae hominum sunt dicit Petrum sapere, secundum quod affectiones carnales quodammodo sapiebat: volebat
enim Petrus quod sibi Christus praestaret requiem, et non crucifigeretur.
|#5 Lectio 5
Beda. Postquam discipulis mysterium suae passionis et resurrectionis ostendit, hortatur eos una cum turba ad
sequendum suae passionis exemplum; unde sequitur et convocata turba cum discipulis suis, dixit eis: si quis vult
me sequi, deneget semetipsum. Chrysostomus in Matth..
Quasi diceret ad Petrum: tu quidem increpas me passionem sustinere volentem; ego autem dico tibi, quod non
solum prohibere me pati nocivum est; sed neque salvari poteris, nisi ipse moriaris.
Dicit autem si quis vult me sequi, quasi dicat: ad bona voco, quae quis velle debet; non ad mala et gravia, ut
cogaris. Qui enim infert violentiam frequenter impedit; qui vero auditorem in libertatem dimittit, magis attrahit
ipsum. Aliquis autem abnegat semetipsum, cum nullam sui corporis curam habet, ut sive flagelletur, sive aliquid
simile patiatur, sustineat patienter.
Theophylactus. Nam sicut qui abnegat alterum, videlicet fratrem, aut patrem, quamvis ille vulneretur, et
moriatur, non compatitur, neque condolet ei: sic et nos debemus spernere corpus nostrum, ut si vulnerari
contingat, vel aliquid simile pati, non curemus. Chrysostomus. Non autem ait, quod parcat sibi ipsi, sed, quod
amplius est, quod abneget semetipsum, quasi nihil commune ad se habeat, sed periculis exponat, et circa ea sic
disponatur, ac si alius pateretur; et hoc est sibi ipsi parcere: quia patres tunc liberis suis ignoscunt, cum tradentes
eos doctoribus, illis iubent non parci. Usquequo autem oporteat seipsum abnegare, ostendit cum subdit et tollat
crucem suam; quasi dicat: usque ad mortem exprobrabilissimam. Theophylactus.
46

