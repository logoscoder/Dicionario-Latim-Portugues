quoque passiones, et precibus semper annuere fidelium, et ea nonnumquam quae ipsi minime intelligunt, vel
intelligenda dare, vel pie petentibus, etiam non intellecta, dimittere, iuxta id quod Psalmista postulat: delicta quis
intelligit? ab occultis meis munda me, domine. Unde et hic rogatus sanat; sequitur enim et accedens elevavit
eam, apprehensa manu eius. Theophylactus.
Per hoc significatur, quod si aliquis infirmatur, a Deo curabitur, si sanctis ministraverit ob Christi amorem. Beda
super Lucam. Quod autem sabbatis maxime medicinae, doctrinaeque suae dona frequentat, docet se non sub
lege, esse sed supra legem, nec Iudaicum eligere sabbatum; dilectamque domino esse requiem, si saluti studentes
animarum ab opere servili, idest a cunctis contineamus illicitis.
Sequitur et continuo dimisit eam febris; et ministrabat eis. Sanitas quae domini confertur imperio, simul tota
redit, tanto robore comitante, ut eis continuo qui se adiuvant, ministrare sufficiat. Si autem virum a Daemonio
liberatum, moraliter animum ab immunda cogitatione purgatum significare dixerimus; convenienter femina a
febribus ad imperium domini curata carnem ostendit a concupiscentiae suae fervore, per continentiae praecepta
frenatam.
Hieronymus. Febris enim intemperantiam significat, de qua nos filii synagogae per manum disciplinae, desiderii
elevatione sanamur, et huius qui sanat nos ministramus voluntati. Theophylactus.
Febricitat autem qui irascitur, ut ex ira manus effrenatus extendat; sed si ratio retineat manum eius, surgit, et sic
ratio ministrat.
|#11 Lectio 11
Theophylactus. Quia turbae considerabant neminem licere die sabbati curare, huius gratia solis expectabant
occasum, ut curandos ad Jesum adducant; unde dicitur vespere autem facto, cum occidisset sol.
Sequitur et curavit multos qui vexabantur variis languoribus. Chrysostomus.
Per hoc autem quod dicit multos, omnes oportet intelligere, iuxta Scripturae consuetudinem.
Theophylactus. Vel multos dicit; erant enim quidam infideles, qui minime curati sunt propter incredulitatem
eorum. Multos ergo ex oblatis sanavit, illos scilicet qui fidem habebant.
Sequitur et Daemonia multa eiciebat, et non sinebat ea loqui, quoniam sciebant eum. Augustinus de quaest. Novi
et vet.
Testam.. Sciebant enim Daemonia Christum esse, qui per legem fuerat repromissus: omnia enim signa videbant
in eo quae dixerant prophetae; mysterium autem divinitatis eius ignorabant, sicut et principes eorum. Si enim
cognovissent, numquam dominum maiestatis crucifixissent.
Beda. Quem enim dierum quadraginta ieiunio fatigatum diabolus hominem cognoverat, nec tentando valuit an
Dei filius esset, experiri; iam nunc per signorum potentiam vel intellexit, vel potius suspicatus est esse filium
Dei. Non igitur ideo Iudaeis eum crucifigere persuasit, quia Dei filium non esse putavit, sed quia se morte illius
non praevidit esse damnandum.
Theophylactus. Ideo autem non sinebat loqui Daemonia, docens nos non credere eis, etiam si vera dicunt: si
enim invenerint aliquos sibi credentes, veritatibus mendacia miscent. Chrysostomus. Non est autem contrarium
ei quod hic dicitur hoc quod Lucas dicit quod exibant Daemonia a multis clamantia, et dicentia: quia tu es
Christus filius Dei; subiunxit enim et increpans non sinebat ea loqui. Marcus enim multa sub brevitate
pertransiens, circa finem praedictorum verborum loquitur. Beda. Mystice autem solis occubitus passionem
mortemque significat illius qui dixit: quamdiu in mundo sum, lux mundi sum; et sole occidente plures quam ante
daemoniaci et aegroti sanantur, quia temporaliter in carne vivens paucos Iudaeorum docuit, omnibus per orbem
gentibus fidei, salutisque dona transmisit. Hieronymus. Ianua autem regni moraliter poenitentia est cum fide,
quae operatur salutem languoribus variis: varia etenim sunt vitia quibus languescit civitas mundi.
|#12 Lectio 12
Theophylactus. Postquam dominus infirmos curavit, seorsum recedit; unde dicitur et diluculo valde surgens,
egressus abiit in desertum locum: in quo docuit nos non facere aliquid ad apparentiam, sed, et si boni aliquid
operamur, non propalare.
Sequitur ibique orabat. Chrysostomus.
Non quia oratione indigeret: ipse enim erat qui hominum orationes suscipiebat: sed haec quidem dispensative
agens, forma bonae operationis nobis est factus. Theophylactus.
Ostendit enim nobis quod Deo debet attribui, si aliquid boni facimus, et ei debemus dicere: quoniam omne
datum optimum desuper est descendens a te.
Sequitur et prosecutus est illum simon, et qui cum illo erant. Chrysostomus.
Lucas autem dicit turbas accessisse ad Christum, et dixisse quod marcus hic dicit dixisse apostolos, subdens et
cum venissent ad eum dixerunt ei: quia omnes quaerunt te. Non autem invicem contradicunt: suscepit enim
Christus et post apostolos turbam coniungi Christi pedibus anhelantem. Gaudens autem eos suscipiebat, sed
volebat eos dimittere, ut et reliqui doctrinae eius participes essent, tamquam non multo tempore in mundo
moraturus; et ideo sequitur et ait: eamus in proximos vicos et civitates, ut et ibi praedicem.

10

