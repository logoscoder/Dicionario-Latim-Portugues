Vel aliter. Matthaeus et Lucas non calceamenta, neque baculum portare permittit, quod ostendit perfectissimum
esse; marcus vero baculum iubet assumere, et sandaliis calceari; quod dictum est permissive.
Beda. Allegorice autem per peram onera saeculi, per panem deliciae temporales, per aes in zona occultatio
sapientiae designatur: quia quisquis officium doctoris accipit, neque oneribus saecularium negotiorum deprimi,
neque desideriis carnalibus resolvi, neque commissum sibi talentum verbi, sub otio debet lenti torporis
abscondere.
Sequitur et dicebat eis: quocumque introieritis in domum, illic manete donec exeatis inde: ubi dat constantiae
generale mandatum, ut hospitalis necessitudinis iura custodiant, alienum a praedicatore regni caelestis astruens
cursitare per domos.
Theophylactus. Ne scilicet de gula contingeret eos reprehendi, ab aliis in alios transeuntes.
Sequitur et quicumque non receperint vos, nec audierint vos, exeuntes inde, excutite pulverem de pedibus vestris
in testimonium illis. Hoc autem dominus praecepit ut ostenderet quod longam propter eos viam ambulaverunt, et
nihil eis profuit: vel quia nihil ab eis acceperunt, etiam neque pulverem; sed et hunc excutiunt, ut hoc sit in
testimonium illis, idest in redargutionem illis. Chrysostomus.
Vel ut sit in testimonium laboris viae quam sustinebant pro eis, aut tamquam pulvis peccatorum praedicantium
convertatur in ipsos. Sequitur et exeuntes praedicabant ut poenitentiam agerent; et Daemonia multa eiciebant, et
ungebant oleo multos aegrotos, et sanabantur. Quod oleo ungerent, solus marcus enarrat; Iacobus autem in
epistola sua canonica similia dicit.
Oleum enim et labores curat, et luminis et hilaritatis causa existit. Significat autem oleum unctionis Dei
misericordiam, infirmitatis medelam, et cordis illuminationem; quod totum oratio operatur. Theophylactus.
Significat etiam gratiam spiritus sancti, per quam a laboribus transmutamur, et lumen et laetitiam spiritualem
suscipimus. Beda. Unde patet ab ipsis apostolis hunc sanctae ecclesiae morem esse traditum, ut energumeni, vel
alii quilibet aegroti, ungantur oleo, pontificali benedictione consecrato.
|#3 Lectio 3
Glossa. Post praedicationem discipulorum Christi, et miraculorum operationem convenienter evangelista
subiungit de fama quae consurgebat in populo; unde dicit et audivit Herodes rex. Chrysostomus.
Herodes iste filius erat primi Herodis, sub quo ioseph Jesum duxerat in Aegyptum.
Tetrarcham autem matthaeus nominat hunc, atque Lucas tamquam principantem super quartam partem regni
patris sui. Romani enim post mortem patris, regnum in partes quatuor diviserunt. Marcus vero regem eum vocat,
aut patris consuetudine, aut quia hoc loco eius congruum existebat.
Hieronymus. Sequitur manifestum enim factum est nomen eius: lucernam enim sub modio abscondi fas non est.
Et dicebant, scilicet aliqui de turba, quia ioannes baptista resurrexit a mortuis, et propterea operantur virtutes in
illo. Beda.
Quanta enim fuit Iudaeorum invidia docemur: ecce enim ioannem, de quo dictum est quia signum fecit nullum, a
mortuis potuisse resurgere, nullo attestante credebant; Jesum autem approbatum a Deo virtutibus et signis cuius
resurrectionem Angeli, apostoli, viri ac feminae praedicabant, non resurrexisse, sed furtim esse ablatum credere
maluerunt: qui cum dicerent ioannem resurrexisse a mortuis, et propterea virtutes operatas esse in illo, bene de
virtute resurrectionis senserunt, quod maioris potentiae futuri sunt sancti, cum a mortuis resurrexerint, quam
fuerunt cum carnis adhuc infirmitate gravarentur.
Sequitur alii autem dicebant, quia elias est. Theophylactus. Confutabat enim multos homines ioannes quando
dicebat: genimina viperarum.
Sequitur alii autem dicebant, quia propheta est, quasi unus ex prophetis.
Chrysostomus. Mihi quidem videtur hunc prophetam dicere de quo Moyses dixit: prophetam suscitabit vobis
Deus de fratribus vestris. Recte quidem; sed quia manifeste dicere trepidabant: hic est Christus, Moysi utebantur
voce, propriam suspicionem velantes, praepositorum suorum timore.
Sequitur quo audito, Herodes ait: quem ego decollavi ioannem, hic a mortuis resurrexit. Per ironiam hoc Herodes
expresse pronuntiat. Theophylactus. Vel aliter. Sciens Herodes quod ioannem iustum existentem sine causa
occiderat, credebat eum a mortuis resurrexisse, et quod ex resurrectione suscepisset miraculorum operationem.
Augustinus de cons. Evang..
In his autem verbis Lucas marco attestatur, ad hoc dumtaxat quod alii dixerint, non Herodes, ioannem surrexisse;
sed haesitantem Lucas, commemoravit Herodem, verbaque eius ita posuit dicentis: ioannem ego decollavi. Quis
autem est iste, de quo audio talia? intelligendum est autem post hanc haesitationem confirmasse in animo suo
quod ab aliis dicebatur, cum ait pueris suis, sicut matthaeus narrat: hic est ioannes baptista, ipse surrexit a
mortuis. Aut ita pronuntianda sunt haec verba ut haesitantem adhuc indicent; praesertim quia et marcus, qui
superius dixerat ab aliis dictum fuisse, quod ioannes a mortuis resurrexit; in extremo tamen ipsum Herodem
dixisse non tacet. Quem ego decollavi ioannem, hic a mortuis resurrexit. Quae item verba duobus modis
pronuntiari possunt, ut aut confirmantis, aut dubitantis intelligantur.
|#4 Lectio 4
33

