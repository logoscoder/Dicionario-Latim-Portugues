Et quod ironice dixerit, apparet per hoc quod subditur sufficit. Venit hora: ecce filius hominis tradetur in manus
peccatorum. Hoc dicebat deridens somnum eorum, quasi diceret: nunc tempus est ut dormiatis quando inimicus
appropinquat.
Deinde subiungit surgite, eamus: ecce qui me tradet prope est. Non ut fugerent hoc dicit, sed ut inimicis
obviarent.
Augustinus de cons. Evang..
Vel aliter. Per hoc quod cum dixisset dormite iam, et requiescite, adiungit sufficit, et Deinde infert venit hora,
ecce tradetur filius hominis, utique intelligendum est post illud dormite et requiescite, siluisse dominum
aliquantum, ut hoc fieret quod praemiserat; et tunc intulisse venit hora; et ideo interponit sufficit, scilicet quod
requievistis. Hieronymus. Trina autem discipulorum dormitio tres mortuos quos dominus suscitavit significat;
primus in domo, secundus ad sepulcrum, tertius de sepulcro. Trina autem domini vigilia docet nos orando et de
praeteritis, et de futuris, et de praesentibus veniam rogare.
|#9 Lectio 9
Beda. Postquam tertio dominus oraverat et apostolorum timorem sequente poenitentia impetraverat corrigendum,
securus de passione sua pergit ad persecutores; de quorum adventu evangelista dicit et adhuc eo loquente, venit
Iudas Iscariotes unus de duodecim. Theophylactus.
Hoc non frustra ponitur, sed ad maiorem proditoris redargutionem; quod cum de primo choro discipulorum
existeret, contra dominum in rabiem versus est.
Sequitur et cum eo turba multa cum gladiis et lignis, a summis sacerdotibus et Scribis et senioribus. Hieronymus.
Incumbit enim virtuti saeculi qui desperat de adiutorio Dei. Beda. Adhuc tamen habet aliquid Iudas de
verecundia discipuli, cum eum non palam tradidit persecutoribus, sed per signum osculi; unde sequitur dederat
autem traditor eis signum, dicens: quemcumque osculatus fuero, ipse est: tenete eum, et ducite caute.
Theophylactus. Vide eius insensibilitatem, quomodo credebat in osculo Christum decipere, ut quasi amicus
aestimaretur.
Si autem amicus eras, o Iuda, cuius gratia cum inimicis accessisti? sed omnis pravitas sine providentia est.
Sequitur et cum venisset, statim accedens ad eum ait: ave, Rabbi; et osculatus est eum. Hieronymus. Dat Iudas
signum osculi cum veneno doli: sic cain obtulit sacrificium subdolum et reprobatum.
Beda. Invidens autem et scelerata confidentia magistrum vocat, et osculum infert ei quem tradit. Suscipit autem
dominus osculum traditoris, non quo simulare nos doceat, sed ne proditionem fugere videatur; simul et illud
Psalmi 119, 7 complens: cum his qui oderunt pacem eram pacificus.
Sequitur at illi manus iniecerunt in eum, et tenuerunt eum. Hieronymus. Hic adest ioseph venditus a fratribus, et
ferrum pertransivit animam eius.
Sequitur unus autem de circumstantibus educens gladium, percussit servum summi sacerdotis, et amputavit
auriculam.
Beda. Petrus hoc fecit, ut ioannes declarat, eodem mentis ardore quo cetera faciebat: sciebat enim quomodo
Phinees puniendo sacrilegos, mercedem iustitiae et sacerdotii perennis acceperit. Theophylactus.
Tacet autem nomen eius marcus, ut non videretur suum laudare magistrum quasi zelantem pro Christo. Innuit
autem Petrus ex hoc quod inobedientes erant et increduli, spernentes Scripturas; nam si habuissent aures
audientes Scripturas, non crucifixissent dominum gloriae. Amputavit autem auriculam servi summi sacerdotis:
nam summi sacerdotes primo praeteribant Scripturas, quasi servi non audientes facti.
Sequitur et respondens Jesus ait illis: tamquam ad latronem existis cum gladiis et lignis? Beda. Quasi dicat:
stultum est cum gladiis et fustibus quaerere eum qui ultro se vestris tradidit manibus, et in nocte quasi latitantem
per proditorem investigare qui quotidie in templo docebat.
Theophylactus. Istud autem divinitatem eius ostendit: quando enim in templo docebat, non valuerunt ipsum
capere, quamvis in manibus eorum esset, quia nondum tempus advenerat passionis; quando autem ipse voluit,
tunc tradidit seipsum, ut adimplerentur Scripturae: quia tamquam agnus ad occisionem ductus est, non clamans
neque vociferans, sed voluntarie patiens.
Sequitur tunc discipuli eius relinquentes eum omnes fugerunt. Beda.
In hoc impletur sermo quem dominus dixerat, quod omnes discipuli scandalizarentur in illo in ipsa nocte.
Sequitur adolescens autem quidam sequebatur illum, amictus sindone super nudo: subauditur corpore: quia non
aliud indumenti quam solam habebat sindonem.
Sequitur et tenuerunt eum. At ille, relicta sindone, nudus profugit ab eis: quorum scilicet praesentiam
detestabatur et facta, non a domino, cuius amorem et absens corpore fixum servavit in mente.
Hieronymus. Sicut etiam ioseph, relicto pallio, nudus de manibus impudicae feminae aufugit, qui vult effugere
manus iniquorum, relinquens mente quae mundi sunt, fugiat post Jesum. Theophylactus.
Probabile autem videtur quod hic adolescens erat de illa domo in qua Pascha comederant. Quidam vero dicunt
hunc adolescentem fuisse Iacobum fratrem domini, qui dicebatur iustus, qui ab apostolis post Christi
ascensionem cathedram hierosolymorum accepit. Gregorius Moralium.

86

