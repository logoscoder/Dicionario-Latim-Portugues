eorum malitiam, qualiter cum adulatione Christum decipere volebant; nam sequitur qui venientes dicunt ei:
magister, scimus.
Hieronymus. Mellitis enim verbis eum interrogabant, et circumdabant eum, sicut apes mel portantes in ore,
aculeum in tergo.
Beda. Blanda autem et fraudulenta interrogatio illuc provocat respondentem ut magis Deum quam caesarem
timeat, et dicat non debere tributa solvi, ut statim audientes Herodiani, seditionis contra Romanos auctorem
habeant; et ideo subdunt et non curas quemquam; nec enim vides in faciem hominum. Theophylactus. Ita ut
caesarem non honores, scilicet contra veritatem. Ideo subdunt sed in veritate viam Dei doces: licet tributum dari
caesari, an non dabimus? totum enim artificium eorum erat undique praecipitium habens; ut si diceret quod licet
censum caesari dari, provocent contra eum plebem, quasi in servitutem reducentem ipsum populum; si vero
diceret quod non licet dari, sic accusarent eum tamquam excitaret populum contra caesarem. Sed sapientiae fons
fugit dolos eorum; unde sequitur qui sciens versutiam eorum, ait illis: quid me tentatis? afferte mihi denarium, ut
videam. At illi obtulerunt ei. Beda. Denarius est genus nummi quod pro decem nummis imputabatur, et habebat
imaginem caesaris; unde sequitur et ait illis: cuius est imago haec et inscriptio? dicunt ei: caesaris. Qui putant
interrogationem salvatoris ignorantiam esse, non dispensationem, ex hoc discant quod potuit scire cuius imago
esset; sed interrogat ut ad sermonem eorum competenter respondeat; unde sequitur respondens autem Jesus dixit
illis: reddite igitur quae sunt caesaris caesari, et quae sunt Dei Deo. Theophylactus.
Quasi dicat: date quod imaginem habet imaginato, idest denarium caesari: potestis enim et censum caesari dare,
et Deo propria offerre. Beda. Idest decimas et primitias et oblationes et victimas, quomodo et ipse reddidit quae
Dei sunt, patris faciens voluntatem. Hieronymus. Vel aliter.
Nummum habentem caesaris imaginem reddite coactum caesari, vosipsos libenter Deo reddite. Signatum est
enim super nos lumen vultus tui, domine, non caesaris. Theophylactus. Quasi caesar etiam est uniuscuiusque
nostrorum corporum inevitabilis necessitas. Iubet ergo dominus dari corpori cibaria propria et vestitum, et quae
sunt Dei Deo.
Sequitur et mirabantur super eo. Qui credere debuerant, ad tantam sapientiam sunt mirati, quod calliditas eorum
non invenisset locum.
|#3 Lectio 3
Glossa. Postquam dominus sapienter Pharisaeorum callidam tentationem evitavit, ostenditur quomodo etiam
sadducaeos tentantes confundit; unde dicitur et venerunt ad eum sadducaei, qui dicunt resurrectionem non esse.
Theophylactus. Haeresis quaedam Iudaeorum erat, qui dicebantur sadducaei, et hi resurrectionem negabant, et
dicebant quod non sit Angelus neque spiritus. Hi ergo accedentes ad Jesum, dolose narrationem quamdam
inquisierunt, per quam ostenderent resurrectionem non esse nec factam, nec fiendam. Et ideo subditur et
interrogabant eum, dicentes: magister.
In qua quidem narratione septem ponunt qui mulierem acceperant, ut magis retrahant a resurrectione. Beda.
Recte enim istiusmodi fingunt fabulam, quae deliramenti arguat eos qui resurrectionem asserunt corporum.
Potest autem fieri ut vere in gente eorum aliquando hoc acciderit.
Hieronymus. Mystice autem mulier sterilis non relinquens semen ex septem, fratribus, novissime moriens, quid
aliud significat quam Iudaicam synagogam relictam a spiritu septiformi, qui septem patriarchas implevit, qui non
reliquerunt ei semen Abrahae, quod est Jesus Christus? licet enim puer natus est illis, nobis tamen gentibus datus
est; quae mulier mortua erat Christo, nec cuiquam patriarchae de septem in resurrectione coniungetur. Septenario
namque numero universitas perfectorum significatur, ut versa vice per Isaiam dicitur: apprehendent septem
mulieres virum unum, idest, septem ecclesiae, quas dominus amat, arguit et castigat, eum una fide adorant; unde
sequitur et respondens Jesus ait illis: nonne ideo erratis, non scientes Scripturas neque virtutem Dei?
theophylactus. Quasi dicat: vos non intelligitis qualem resurrectionem Scriptura annuntiet. Creditis enim quod
restauratio corporum talium sit futura qualia nunc sunt: non autem sic erit. Sic igitur ignoratis Scripturam, sed
etiam virtutem ignoratis divinam. Vos enim consideratis quasi difficile, dicentes: qualiter poterunt membra
dissoluta coniungi, et animabus adunari? hoc enim respectu divinae potentiae quasi nihil est.
Sequitur cum enim a mortuis resurrexerint, neque nubent neque nubentur, sed erunt sicut Angeli Dei in caelis;
quasi dicat: divina quaedam erit vitae restauratio et angelica, cum ulterius non corrumpemur, sed eodem modo
manebimus; et propter hoc nuptiae auferentur. Nam nuptiae quidem nunc sunt propter corruptionem, ut per
successionem generis persistamus et non deficiamus; tunc vero sicut Angeli erimus, qui sunt sine successione
nuptiali et nunquam desinunt. Beda. Considerandum est hic quod Latina consuetudo hic Graeco idiomati non
respondet. Nubere enim proprie dicuntur mulieres, et viri uxores ducere; sed nos simpliciter dictum intelligamus,
ut nubere de viris, et nubi de uxoribus scriptum sit. Hieronymus. Sic igitur errant non intelligentes Scripturas,
quia in resurrectione homines erunt sicut Angeli Dei; idest, nemo ibi moritur, nemo ibi nascitur; nec infans est
ibi, nec senex. Theophylactus.
Et aliter etiam decipiuntur non intelligentes Scripturas. Si enim has intellexissent, intelligerent quomodo per
Scripturas resurrectio mortuorum possit probari; unde subditur de mortuis quod resurgant non legistis in libro
Moysi, super rubum quomodo dixit illi Deus, inquiens: ego sum Deus Abraham et Deus Isaac et Deus Iacob?
70

