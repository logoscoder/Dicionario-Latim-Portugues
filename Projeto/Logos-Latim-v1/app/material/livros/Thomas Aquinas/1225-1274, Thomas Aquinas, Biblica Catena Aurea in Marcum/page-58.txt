facientem eum qui offert tales salvatori. Post hoc exhortatur discipulos suos iam viros constitutos condescendere
utilitatibus puerorum, ut fiant pueris quasi pueri, ut pueros lucrentur. Nam et ipse cum in forma Dei esset,
humilians se factus est puer; unde subdit talium est enim regnum Dei. Chrysostomus in Matth..
Etenim ab omnibus passionibus pura existit anima pueri: propter hoc oportet ut haec ex voluntate operemur quae
pueri habent per naturam. Theophylactus.
Unde non dixit: horum est regnum Dei; sed talium, scilicet habentium ex studio et labore innocentiam et
simplicitatem quam habent pueri ex natura. Puer enim non odit, neque malitiose aliquid operatur, neque
verberatus a matre discedit; sed etsi eum vilibus induat vestimentis, praefert ea regalibus indumentis: sic et ille
qui vivit secundum virtutem ecclesiae matris suae, nihil huic praehonorat, neque etiam reginam multorum
voluptatem; unde et dominus subdit amen dico vobis: quisquis non receperit regnum Dei velut parvulus, non
intrabit in illud. Beda. Idest, nisi talem habueritis innocentiam, et animi puritatem, sicut parvulus habet, regnum
caelorum non poteritis intrare. Aliter. Regnum Dei, idest doctrinam evangelii, sicut parvulus, recipere iubemur:
quia quomodo parvulus in discendo non contradicit doctoribus, neque rationes, et verba componit eis resistens;
sed fideliter suscipit quae docent, et cum metu obtemperat, et discit: ita et nos obediendo simpliciter, et sine ulla
contradictione verbum domini suscipere debemus.
Sequitur et complexans eos, et imponens manus super illos benedicebat eos.
Chrysostomus. Bene autem amplexatur eos ad benedictionem tamquam in proprium sinum elevans, propitiatus
facturam suam ab eo cadentem ab initio, et divisam. Imponit autem parvulis manus, docens divinae virtutis
operationem. Et quidem secundum consuetudinem aliorum manus imponit; sed non secundum consuetudinem
operatur: Deus enim existens, humanum modum servabat tamquam verus homo factus. Beda. Complexus etiam
benedixit parvulos, ut humiles spiritu sua benedictione, et gratia, et dilectione dignos esse significet.
|#3 Lectio 3
Beda. Audiverat quidam a domino, tantum eos qui parvulorum volunt esse similes, dignos esse introitu regni
caelorum, atque ideo poscit sibi exponi non parabolis, sed aperte, quibus operum meritis vitam aeternam
consequi possit; unde dicitur et cum egressus esset in viam, procurrens quidam genu flexo ante eum, rogabat
eum, dicens: magister bone, quid faciam ut vitam aeternam percipiam? theophylactus.
Miror de hoc iuvene, qui omnibus aliis pro infirmitatibus ad Christum accedentibus, hic vitae aeternae
possessionem postulat, cum maligna sit passio avaritiae, propter quam postmodum contristatus est.
Chrysostomus in Matth..
Quia vero accesserat ad Christum, tamquam ad hominem, et ad unum Iudaicorum doctorum, Christus tamquam
homo respondit eidem; unde sequitur Jesus autem dixit ei: quid me dicis bonum? nemo bonus nisi unus Deus.
Haec autem dicens non excludit homines a bonitate, sed a comparatione bonitatis divinae.
Beda. Unus autem bonus, non pater solus intelligendus est, sed et filius, qui dicit: ego sum pastor bonus; sed et
spiritus sanctus, quia dicitur: pater de caelis dabit spiritum bonum petentibus se. Ipsa enim una et individua
trinitas, pater et filius et spiritus sanctus, solus et unus Deus bonus est. Non igitur dominus se bonum negat, sed
esse Deum significat; non se magistrum bonum non esse, sed magistrum absque Deo nullum bonum esse
testatur. Theophylactus. Voluit igitur dominus per haec verba mentem iuvenis facere altiorem, ut ipsum
cognosceret tamquam Deum. Sed et aliud quidem innuit in his verbis: ut quando debes conferre cum aliquo, non
adulando cum eo conferas, sed respicias radicem bonitatis et fontem Deum, et ei praestes honorem.
Beda. Notandum autem, quod iustitia legis suo tempore custodita, non solum bona terrae, verum etiam suis
electoribus vitam conferebat: unde dominus de vita aeterna quaerenti consequenter dixit praecepta nosti: ne
adulteres, ne occidas, etc.. Haec est enim puerilis innocentia, quae nobis imitanda proponitur, si regnum Dei
volumus intrare; unde sequitur at ille respondens ait: magister, haec omnia observavi a iuventute mea. Non est
putandus homo iste vel voto tentantis, ut quidam putaverunt, dominum interrogasse, vel de sua vita esse
mentitus, sed simpliciter ut vixerat esse confessus: quod patet ex hoc quod subditur Jesus autem intuitus eum,
dilexit eum, et dixit ei.
Si autem aut mendacii aut simulationis noxa reus teneretur, nequaquam intuitus arcana cordis eius diligere
diceretur Jesus. Origenes super matthaeum.
In hoc enim quo dilexit eum vel osculatus est eum, videtur affirmasse professionem eius, qui dixit se omnia ista
implesse. Intendens enim mente in eum, vidit hominem ex bona conscientia confitentem.
Chrysostomus. Dignum tamen est inquirere qualiter hunc dilexit, qui eum non erat secutus. Est autem hoc dicere,
quoniam quantum ad priora dignus erat amore, quae legis sunt observans a iuventute; circa finem vero neque
diminutionem prioris dilectionis consecutus est, sicut neque perfectionem suscepit. Etsi enim non excesserat
mensuram humanam, Christi perfectionem non sequens, nullo tamen crimine existebat reus, iuxta possibilitatem
hominis legem observans; et in hac observatione Christus eum dilexit.
Beda. Diligit enim dominus eos qui mandata legis, quamvis minora, custodiunt; sed nihilominus quae in lege
minus fuerat his qui perfecti esse desiderant ostendit: quia non venit solvere legem, sed adimplere; unde sequitur
et dixit: unum tibi deest: vade, quaecumque habes vende, et da pauperibus, et habebis thesaurum in caelo, et
veni, sequere me.
58

