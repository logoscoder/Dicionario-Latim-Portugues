noctes totum huius saeculi tempus insinuant: quia quadripartitus est mundus, in quo domino famulamur; decem
vero sunt praecepta per quorum observantiam contra hostem certamus; decem autem quater ducta, quadraginta
fiunt.
Sequitur eratque cum bestiis. Chrysostomus.
Hoc autem dicit ut ostendat quale erat desertum: invium enim erat hominibus, et bestiis plenum.
Sequitur et Angeli ministrabant ei. Post tentationem enim, et victoriam contra diabolum, operatus est hominum
salutem.
Et sicut apostolus dicit: Angeli in ministerium mittuntur propter eos qui hereditatem capiunt salutis.
Notandumque est, quod vincenti tentationem assistunt Angeli ministrantes. Beda. Considerandum etiam, quod
Christus inter bestias commoratur ut homo, sed ministerio utitur angelico ut Deus. Et nos cum in eremo sanctae
conversationis bestiales hominum mores impolluta mente toleramus, ministerium Angelorum meremur; a quibus
corpore absoluti ad aeternam beatitudinem transferemur. Hieronymus. Vel tunc bestiae pacatae nobiscum sunt,
sicut in arca animalia munda cum immundis, cum caro non concupiscit adversus spiritum; post hoc Angeli
ministri mittuntur nobis, ut responsa et solatia cordibus vigilantibus dent.
|#6 Lectio 6
Chrysostomus. Marcus evangelista matthaeum in ordine sequitur; et ideo postquam dixit Angelos ministrare,
subiungit postquam autem traditus est ioannes, venit Jesus in Galilaeam. Post tentationes, et Angelos
ministrantes recedit in Galilaeam, instruens nos non resistere violentiis malignorum.
Theophylactus. Et ut ostendat nobis quod in persecutionibus decet recedere, et non expectare; cum vero
inciderimus, decet sustinere. Chrysostomus.
Recessit etiam ut ad doctrinam et sanationes seipsum conservaret priusquam pateretur; hisque omnibus
adimpletis, fieret obediens usque ad mortem. Beda. Ioanne tradito, recte incipit dominus praedicare; unde
sequitur praedicans evangelium regni Dei.
Desinente enim lege, consequenter oritur evangelium. Hieronymus. Cessante umbra, adest veritas; ioannes in
carcere, lex in Iudaea, Jesus in Galilaea, Paulus in gentibus praedicans evangelium regni. Regno enim terreno
succedit paupertas, paupertati christianorum regnum tribuitur sempiternum.
Honor autem terrenus spumae aquae, vel fumo, vel somnio comparatur.
Beda. Nemo autem putet traditionem ioannis in carcerem statim post ieiunium quadraginta dierum domini
factam; quisquis enim evangelium ioannis legerit, inveniet dominum ante traditionem ioannis multa docuisse, et
multa miracula fecisse: habes enim in evangelio ipsius: hoc fecit initium signorum Jesus; et postea: necdum enim
erat missus ioannes in carcerem.
Fertur autem quia cum legisset ioannes matthaei, marci et Lucae volumina, probaverit quidem textum historiae,
et vera eos dixisse firmaverit, sed unius tantum anni, in quo et passus est, post carcerem ioannis, historiam
texuisse.
Praetermisso itaque anno cuius acta a tribus exposita fuerant, superioris temporis, antequam clauderetur ioannes
in carcere, gesta narravit. Cum ergo dixisset marcus, quia venit Jesus in Galilaeam, praedicans evangelium regni,
subiungit, dicens quoniam impletum est tempus, et appropinquabit regnum Dei. Chrysostomus. Siquidem
completo tempore, quando scilicet venit plenitudo temporis, misitque Deus filium suum, conveniens fuit
humanum genus ultimam consequi Dei dispensationem: et ideo dicit, quod appropinquabit regnum Dei. Regnum
autem Dei idem est secundum substantiam cum regno caelorum, quamvis differt ratione: regnum enim Dei
intelligitur quo Deus regnat; hoc vero est in regione viventium, quando facie ad faciem Deum videntes, in bonis
promissis existent. Sive amorem quis velit suscipere illam regionem, sive aliquam aliam confirmationem eorum
qui imaginem induunt supernorum, quae per caelos intelliguntur.
Satis enim apparens est quod regnum Dei neque loco, neque tempore concluditur.
Theophylactus. Vel completum esse dicit dominus tempus legis; quasi diceret: usque ad tempus praesens
operabatur lex; amodo operabitur regnum Dei, quod est secundum evangelium conversatio, quae convenienter
assimilatur regno caelorum. Cum enim vides aliquem carne indutum secundum evangelium vivere, numquid non
dices, quoniam iste habet regnum caelorum? quod non est esca, et potus; sed iustitia, et pax, et gaudium in
spiritu sancto.
Sequitur poenitemini. Hieronymus. Poenitentiam enim agit qui vult aeterno bono, scilicet regno Dei, adhaerere.
Qui enim desiderat nucleum, frangit nucem. Amaritudinem radicis, dulcedo pomi compensat; periculum maris,
spes lucri delectat; dolorem medicinae, spes salutis mitigat. Praeconia autem Christi illi narrare digne possunt qui
ad palmam indulgentiae meruerunt pervenire: et ideo postquam dixit poenitemini, subiunxit et credite evangelio;
nam nisi credideritis, non intelligetis.
Poenitemini igitur, et credite; idest, renuntiate operibus mortuis: quid enim prodest credere sine bonis operibus?
non tamen bonorum operum meritum adducit ad fidem; sed fides incipit, ut bona opera consequantur.
|#7 Lectio 7

7

