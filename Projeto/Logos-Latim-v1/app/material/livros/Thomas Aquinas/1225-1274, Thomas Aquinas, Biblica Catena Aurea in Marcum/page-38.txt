manifesto adiutorio liberat. Quarta autem vigilia venit ad eos diluculo appropinquante: quia homo mentem cum
ad superni lumen praesidii erexerit, aderit dominus, et tentationum pericula sopientur. Chrysostomus. Vel prima
vigilia est usque ad diluvium, secunda usque ad Moysen, tertia usque ad adventum domini, in quarta venit
dominus, et discipulis locutus est. Beda.
Saepe autem fideles in tribulatione positos superna pietas deseruisse visa est, ut quasi laborantes in mari
discipulos praeterire Jesus voluisse putaretur. Adhuc autem haeretici putant phantasma fuisse dominum, nec
veram assumpsisse carnem de virgine. Hieronymus. Dicit autem eis confidite: ego sum: quia videbimus eum
sicuti est. Cessavit autem ventus, et procella, Jesu sedente, idest regnante, in navi, quae est universa ecclesia.
Beda. In quocumque etiam corde per gratiam sui adest amoris, mox universa vitiorum et adversantis mundi, sive
spirituum malignorum bella compressa quiescunt.
|#8 Lectio 8
Glossa. Quia evangelista exposuerat periculum quod discipuli in navigando sustinuerant, et quomodo fuerant
liberati, nunc ostendit quo navigando pervenerint, dicens et cum transfretassent pervenerunt in terram
Genezareth, et applicuerunt. Theophylactus.
Post magnum autem spatium temporis ad praedictum locum dominus transfretavit; et ideo evangelista subdit
cumque egressi essent de navi, continuo cognoverunt eum, scilicet incolae. Beda.
Cognoverunt autem eum rumore, non facie; vel prae signorum magnitudine, et vultu plurimis notus erat. Vide
autem quanta fides sit hominum terrae Genezareth, ut non praesentium tantum salute contenti sint, sed mittant ad
alias per circuitum civitates, quo omnes currant ad medicum; unde sequitur et percurrentes universam regionem
illam, coeperunt in grabatis illos qui se male habebant, circumferre, ubi audiebant eum esse. Theophylactus.
Non enim ad domos invitabant eum ut curaret, sed magis ipsi male habentes afferebant ad eum; unde etiam
sequitur et quocumque introibat in vicos, aut in villas, aut in civitates, in plateis ponebant infirmos, et
deprecabantur eum, ut vel fimbriam vestimenti eius tangerent.
Miraculum enim quod circa mulierem haemorrhoissam contigerat, ad aures multorum devenerat, et multam
fidem eis dabat, ex qua sanabantur; sequitur enim et quotquot tangebant eum, salvi fiebant. Beda.
Mystice autem fimbriam vestimenti eius minimum mandatum intellige; quod quicumque transgressus fuerit,
minimus vocabitur in regno caelorum: vel assumptionem carnis, per quam venimus ad verbum Dei, et illius
postea fruimur maiestate.
Hieronymus. Quod autem dicitur et quotquot tangebant eum, salvi fiebant, implebitur quando fugiet dolor, et
gemitus.
|+7 Capitulus 7
|#1 Lectio 1
Beda. Homines terrae Genezareth, qui minus docti videbantur, non solum ipsi veniunt, sed et suos infirmos
adducunt ad dominum, ut vel fimbriam eius mereantur contingere. At vero Pharisaei et Scribae, qui doctores esse
populi debuerant, non ad quaerendam medelam, sed ad movendas quaestionum pugnas ad dominum concurrunt;
unde dicitur et convenerunt ad eum Pharisaei, et quidam de Scribis venientes ab ierosolymis; et cum vidissent
quosdam ex discipulis eius communibus manibus, idest non lotis, manducare panes, vituperaverunt.
Theophylactus.
Discipuli namque domini instructi ea quae virtutis tantum sunt operari, non lotis manibus simpliciter
comedebant.
Pharisaei autem volentes occasionem invenire, hoc acceperunt; et non utique vituperabant eos, ut legis
transgressores, sed quia traditiones seniorum transgrediebantur; unde sequitur Pharisaei enim, et omnes Iudaei,
nisi crebro laverint manus, non manducant, tenentes traditionem seniorum.
Beda in Marc.. Spiritualia enim prophetarum verba carnaliter accipientes, quae illi de cordis et operis
castigatione praecipiebant dicentes: lavamini et mundi estote; et: mundamini qui fertis vasa domini, isti de
corpore solo lavando servabant.
Superstitiosa ergo est hominum traditio, semel lotos ob manducandum panem crebrius lavare, et a foro, nisi
baptizentur, non comedere. Sed necessarium est eos qui panem de caelo descendentem participare desiderant,
crebro eleemosynis, lacrimis et aliis iustitiae fructibus sua opera purgare. Necessarium etiam est inquinamenta,
quae ex temporalibus negotiorum curis quisquam contraxerit, subsequenti bonarum cogitationum, et actuum
permundet instantia. Frustra autem Iudaei lavant manus, et a foro baptizantur, quamdiu contemnunt fonte ablui
salvatoris: in vanum baptisma servant vasorum qui corporum suorum et cordium negligunt abluere sordes.
Sequitur et interrogabant eum Pharisaei et Scribae: quare discipuli tui non ambulant iuxta traditionem seniorum,
sed communibus manibus manducant panem? Hieronymus super Matth.. Mira Pharisaeorum Scribarumque
stultitia. Dei filium arguunt quare traditiones hominum et praecepta non servet. Commune autem hic pro
immundo ponitur: populus enim Iudaeorum, partem Dei se esse iactitans, communes cibos vocat quibus omnes
utuntur. Hieronymus. Pharisaeorum autem superfluum latratum furca rationis obtundit, idest Moysi et Isaiae
38

