Circa quarum primam dicit, quod electio seniorum, quae fiebat apud eos, erat valde puerilis. Erat enim apud eos
ordinatum, ut illi qui digni viderentur tali principatu, peterent ipsum: quod non recte se habet: quia secundum
hoc nullus assumeretur ad principatum nisi volens. Oportet autem aliquem, qui dignus est principatu, assumi ad
principatum, sive velit sive non velit; quia utilitas communis est praeferenda propriae voluntati ipsius.
Secundam rationem ponit, ibi, nunc autem etc.. Et dicit, quod per hanc ordinationem circa electionem senum,
legislator videtur facere cives amatores honoris, sicut et circa aliam partem politiae, idest circa electionem
ephororum, vel etiam circa quaecumque alia, (per) quae faciebant cives honoris amatores. Et quod hoc facerent
in electione senum, patet. Nullus enim peteret principatum, nisi principari volens, quod est amare honorem.
Si ergo nullus haberet principatum nisi petens, sequeretur quod soli amantes honorem principarentur; et ita
omnes provocarentur ad amandum honorem: et hoc est valde periculosum civitati: quia maior pars iniustitiarum,
quae in civitate accidunt ex voluntate hominum, sicut sunt violentiae, rapinae et huiusmodi, fiunt propter
amorem honoris et pecuniae. Unde patet, quod talis ordinatio est periculosa civitati.
|#8 Deinde cum dicit de regno autem etc., improbat praedictam politiam quantum ad principatum regium. Et
dicit, quod utrum expediat civitati habere regem vel non, tractabitur inferius, scilicet in tertio: sed supposito quod
melius sit habere regem, non est hoc melius, sicut erat apud Lacedaemones, quod non per totam vitam regnabant;
sed melius est quod unusquisque habeat iudicium regium per totam vitam suam, quia rex est utilis civitati, ut sua
potestate efficaciter conservet statum civitatis. Quod fieri non potest nisi per vitam regnaverit; quia et ipse
timebit alios offendere, et alii minus eum timebunt.
Secus autem est de senioribus, qui ad consilia vel ad iudicia quaedam eligebantur. Causa autem quare legislator
apud Lacedaemones instituit non esse reges perpetuos, est ista: quia reputavit quod non posset facere cives
aliquos caluscagathus, id est perfecte bonos. Unde diffidit de civibus quasi de non perfecte bonis existentibus. Et
propter hoc quando mittebant aliquos legatos seu nuncios, eligebant aliquos inimicos vel dissentientes, ut unus
alium impediret, si vellet facere contra bonum civitatis. Et similiter putabant esse salutem civitatis, si reges
dissentirent, qui sibi invicem succederent; qui unus emendabat, quod alius male fecisset.
|#9 Deinde cum dicit non bene autem etc., improbat praedictam politiam quantum ad ea quae pertinent ad
populum, scilicet quantum ad convivia publica quae erant in civitate: et dicit, quod lex non bene ordinaverat de
huiusmodi conviviis; quia melius esset, quod huiusmodi congregatio convivii fieret de expensis communibus
civitatis, sicut fiebat apud Cretenses, quam quod fieret de his quae a singulis afferrentur, sicut fiebat apud
Lacedaemones, apud quos etiam et valde pauperes oportebat aliquid ferre ad huiusmodi sumptus; et hoc erat
destructio pauperum, qui non poterant expendere. Unde circa hoc accidebat contrarium intentioni legislatoris qui
instituit huiusmodi convivia quasi aliquid democraticum, id est in favorem populi, ut scilicet populus aliquam
recreationem haberet in huiusmodi conviviis; sed secundum hanc legem conviviorum sequebatur quod essent
huiusmodi convivia in magnum detrimentum populi, quia secundum hoc populares non de facili poterant
principari; erat enim lex apud eos, quod qui non ponerent aliquid ad huiusmodi sumptus, non haberent partem in
politia ipsorum; quia nec poterant fieri principes, nec habebant vocem in electione principum.
|#10 Deinde cum dicit eam autem quae circa navigii etc., improbat praedictam politiam quantum ad viros
bellatores.
Et primo quantum ad bellatores belli navalis.
Secundo communiter quantum ad omnes, ibi, et hoc autem suppositionem etc.. Tertio quantum ad ipsorum
stipendia, ibi, prave autem habet etc..
Dicit ergo primo, quod quidam alii recte increpaverunt legem Lacedaemoniorum, quae erat circa principes
navigii, eo quod erat causa seditionis. Cum enim haberent reges quasi sempiternos, qui praeerant terrestri
militiae, navarchia, id est principatus navigiorum fiebat quasi alterum regnum: et ita habebant quasi duos reges,
quod poterat esse materia dissensionis.
|#11 Deinde cum dicit et hoc autem suppositionem etc., improbat praedictam politiam communiter quantum ad
omnes viros bellatores: et dicit, quod aliquis recte potest increpare suppositionem legislatoris, idest illud quod
supponebat tamquam finem, ad quem totam politiam ordinabat: et hoc etiam Plato in suis legibus increpabat,
quod omnes leges eorum ordinabantur ad unam partem virtutis, scilicet ad bellicam, propter hoc, quod erat utilis
ad dominandum aliis. Et ideo, quia bene se habebant in his, quae pertinent ad bellum, male autem in his quae
pertinent ad status politici gubernationem: sequebatur, quod in bellis conservabantur: sed quando iam adepti
erant principatum, imminebant eis multa pericula, quia nesciebant vacare, id est nesciebant vivere in pace, neque
erant exercitati aliqua alia meliori exercitatione quam bellica: quod non erat parvum peccatum.
In hoc enim bene opinabantur quod putabant res bellicas melius tractari per virtutem hominum, quam etiam per
malitiam, quia ut dicitur in tertio ethicorum, homines virtuosi non parcunt vitae, ubi bonum est persistere: milites
vero quando superexcrescunt pericula, deficiunt, non enim confidunt ulterius posse liberari per experientiam et
industriam armorum.
61

