Postquam Philosophus inquisivit de veritate opinionis ponentis servitutem non esse naturalem, hic accedit ad
inquirendum de alia opinione ponente, quod despotia et est eadem politicae, et quod est scientia quaedam.
Et primo excludit primum modum.
Secundo secundum, ibi, despotes quidem igitur etc..
Circa primum duo facit. Primo ostendit quod despotia, idest dominativa, non est idem quod politica. Secundo,
quod oeconomica non est idem quod politica, ibi, et oeconomica quidem etc..
Dicit ergo primo, quod ex praedictis potest esse manifestum, falsam esse opinionem quorumdam qui dicebant,
quod despotia, idest dominativa, et politica et quilibet principatus sunt unum ad invicem: politica enim est
principatus eorum qui sunt liberi secundum naturam, despotia autem est principatus servorum. Dictum est autem
supra, quod secundum diversitatem subiectorum et principantium est diversitas principativa, ita quod meliorum
subiectorum est melior principatus. Non est ergo idem principatus, despotia et politica, sed politica est
praeeminentior.
|#2 Deinde cum dicit et oeconomica quidem etc., ostendit differentiam politicae ad oeconomicam, sub qua
despotia continetur, cum despotia sit principatus servorum, oeconomica vero omnium qui habitant in domo,
quorum quidam sunt servi et quidam liberi.
Differt ergo oeconomica a politica in hoc, quod oeconomica est quaedam monarchia, idest principatus unius;
omnis enim domus regitur ab uno qui est paterfamilias: sed politica est principatus liberorum et aequalium: unde
commutantur personae principantes et subiectae propter aequalitatem, et constituuntur etiam plures principatus
vel in uno, vel in diversis officiis. Videtur autem haec differentia non esse conveniens. Primo quidem, quia non
omnis oeconomica videtur esse monarchia, sed solum cum pater domum regit; cum vero vir et uxor dominentur,
est aristocratia; cum vero fratres in domo, est thimocratia vel politica, ut dicitur in octavo ethicorum.
Secundo etiam quia monarchia est una politiarum, ut in tertio dicetur.
Dicendum autem ad primum, quod Philosophus loquitur hic de domus principatu secundum optimum suum
statum qui perseverare potest: quod autem fratres principentur in domo, hoc non est ad semper, sed quousque
haereditatem dividant, et unusquisque domum suam regat. Principatus autem uxoris in domo non est simpliciter,
sed secundum quid, cum et ipsa sit subiecta viro; et si aliter accidat, est inordinatio et corruptio domus.
Ad secundum dicendum, quod hic loquitur de principatu politicae, secundum quod politicum distinguitur a
regali, ut supra habitum est.
|#3 Deinde cum dicit despotes quidem igitur etc., improbat praedictam opinionem quantum ad hoc, quod
ponebat despotiam esse scientiam.
Et primo ostendit, quod non est scientia.
Secundo, quod habet quamdam scientiam adiunctam, ibi, scientia autem utique erit.
Dicit ergo primo, quod despotes non dicitur secundum scientiam, quia scilicet sciat dominari, sed ex eo quod est
sic dispositus secundum naturam vel legem quod dominetur; et similiter dicendum est de servo et libero. Sed
despotia est qua aliquis denominatur despotes: ergo despotia non est scientia.
|#4 Deinde cum dicit scientia autem etc., ostendit quod despotia habet scientiam adiunctam. Et circa hoc duo
facit. Primo proponit quod intendit, dicens, quod est quaedam scientia despotica, idest dominativa, et quaedam
servilis.
Secundo ibi, servilis quidem etc., manifestat de utraque. Et primo de servili.
Secundo de despotica, ibi, despotica autem etc..
Dicit ergo primo, quod servilis scientia est qualem quidam in civitate syracusanorum docuit, qui accepto pretio
docuit pueros quaedam ancillaria ministeria, idest docuit eos facere quaedam ministeria, quae ancillae facere
consueverunt vel alii servi. Et haec scientia ad plus se extendit, ad praeparanda pulmenta, et alia huiusmodi
ministeria facienda.
Quorum tamen ministeriorum differentia attendatur secundum duo: scilicet secundum dignitatem et
necessitatem: quaedam enim sunt honorabiliora, tamen minus necessaria, sicut ministerium de delicatis cibariis
praeparandis: quaedam autem sunt ministeria magis necessaria, sed minus honorabilia, sicut ministerium de pane
faciendo. Unde et proverbium inolevit, quod non omnes servi sunt aequales, sed servus praefertur servo, sicut
Dominus Domino. Quia igitur talia ministeria sunt servorum, manifestum est quod omnes tales scientiae sunt
serviles: unde ad harum differentiam dicuntur aliquae artes liberales, quae deputantur ad actus liberorum.
|#5 Deinde cum dicit despotica autem etc., manifestat quae sit despotica scientia. Et circa hoc tria facit. Primo
manifestat propositum.
Secundo ostendit conditionem despoticae scientiae, ibi, est autem haec scientia etc.. Tertio agit de quadam
scientia affini, ibi, acquisitiva autem etc..

17

