|#9 Deinde cum dicit necesse itaque primum combinare etc., secundum praemissum modum ponit veram
comparationem aliarum communitatum ad civitatem: et circa hoc duo facit. Primo agit de aliis communitatibus
quae ordinantur ad civitatem.
Secundo de communitate civitatis, ibi, quae autem ex pluribus vicis.
Circa primum tria facit. Primo proponit communitatem personae ad personam. Secundo ponit communitatem
domus quae complectitur diversas personarum communicationes, ibi, ex his quidem igitur duabus etc..
Tertio ponit communitatem vici, quae est ex pluribus multitudinibus, ibi, ex pluribus autem domibus etc..
Circa primum duo facit. Primo ponit duas communicationes personales. Secundo comparat eas adinvicem, ibi,
natura quidem igitur etc..
Duarum autem communicationum personalium, primo ponit eam quae est maris et feminae: et dicit, quod quia
oportet nos dividere civitatem usque ad partes minimas, necesse est dicere quod prima combinatio est
personarum quae sine invicem esse non possunt, scilicet maris et feminae. Huiusmodi enim combinatio est
propter generationem per quam producuntur et mares et feminae.
Et ex hoc patet quod sine invicem esse non possunt.
|#10
Sed quare ista combinatio sit prima, ostendit per hoc quod subdit, quod non ex electione. Ubi
considerandum est, quod in homine est aliquid quod est proprium eius, scilicet ratio, secundum quam ei competit
quod et consilio et electione agat.
Invenitur etiam aliquid in homine quod est commune ei et aliis, et huiusmodi est generare.
Hoc igitur non competit eis ex electione, idest secundum quod habet rationem eligentem, sed competit ei
secundum rationem communem sibi et animalibus et etiam plantis. Omnibus enim his inest naturalis appetitus, ut
post se derelinquat alterum tale quale ipsum est; ut sic per generationem conservetur in specie quod idem numero
conservari non potest.
Est quidem igitur huiusmodi naturalis appetitus etiam in omnibus aliis rebus naturalibus corruptibilibus. Sed quia
et viventia, scilicet plantae et animalia habent specialem modum generandi, ut scilicet generent ex seipsis, ideo
specialiter de plantis et animalibus mentionem facit. Nam etiam in plantis invenitur vis masculina et feminina,
sed coniuncta in eodem individuo, licet in uno abundet plus una, in alio altera; ita scilicet, ut imaginemur
plantam omni tempore esse talem qualia sunt mas et femina tempore coitus.
|#11
Deinde cum dicit principans autem etc., ponit secundam communicationem personarum, scilicet
principantis et subiecti: et haec etiam communicatio est a natura propter salutem. Natura enim non solum intendit
generationem, sed etiam quod generata salventur.
Et quod hoc quidem contingat in hominibus per communicationem principantis et subiecti, ostendit per hoc quod
ille est naturaliter principans et dominans qui suo intellectu potest praevidere ea quae congruunt saluti, puta
consequendo proficua et repellendo nociva: ille autem qui potest per fortitudinem corporis implere opere quod
sapiens mente praeviderit, est naturaliter subiectus et servus. Ex quo patet quod idem expedit utrique ad salutem,
scilicet quod iste principetur et ille subiiciatur. Ille enim qui propter sapientiam potest mente praevidere,
interdum salvari non posset deficientibus viribus corporis, nisi haberet servum qui exequeretur; nec ille qui
abundat viribus corporis, posset salvari, nisi alterius prudentia regeretur.
|#12 Deinde cum dicit natura quidem igitur etc., comparat praedictas communicationes adinvicem.
Et primo secundum veritatem. Secundo excludit errorem, ibi, inter barbaros autem etc..
Concludit ergo primo ex praedictis, quod femina et servus naturaliter distinguuntur. Femina enim naturaliter est
disposita ad generandum ex alio; non autem est robusta corpore, quod requiritur in servo. Et sic praedictae duae
communicationes abinvicem differunt.
|#13 Causas autem praemissae distinctionis assignat ex hoc: quod natura non facit aliquod tale, sicut illi qui
fabricant ex aere, idest ex metallo, delphicum gladium pro aliquo paupere. Apud delphos enim fiebant quidam
gladii, quorum unus ad plura ministeria deputabatur: puta si unus gladius esset ad incidendum, ad limandum et
ad aliqua alia huiusmodi. Et hoc fiebat propter pauperes qui non poterant plura instrumenta habere.
Natura autem sic non facit ut unum ordinet ad diversa officia; sed unum deputat ad unum officium. Et propter
hoc femina non deputatur a natura ad serviendum, sed ad generandum: sic enim optime fient omnia, quando
unum instrumentum non deservit multis operibus, sed uni tantum. Sed hoc est intelligendum quando accideret
impedimentum in utroque vel altero duorum operum, quibus idem instrumentum attribueretur; ut puta si
oporteret utrumque opus frequenter simul exercere.
Si autem per vices diversa opera exerceantur, nullum impedimentum sequitur, si unum instrumentum pluribus
operibus accommodetur.
Unde et lingua congruit in duo opera naturae; scilicet in gustum et locutionem, ut dicitur in III de anima.
Non enim haec duo opera secundum idem tempus sibiinvicem coincidunt.

4

