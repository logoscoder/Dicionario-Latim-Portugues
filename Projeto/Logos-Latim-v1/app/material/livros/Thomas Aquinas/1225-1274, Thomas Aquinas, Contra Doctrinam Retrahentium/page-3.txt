Inducunt etiam quod Gregorius dicit in 6 Moral.: post Liae amplexus ad Rachelem Iacob pervenit: quia perfectus
quisque ante activae vitae ad fecunditatem iungitur, et post contemplativae ad requiem copulatur. Status autem
religionis, qui consiliorum observantiam profitetur, pertinet ad vitam contemplativam; praecepta autem dirigunt
nos ad vitam activam: quia matth. XIX, ubi enumerantur praecepta legis, dicit Glossa: ecce vita activa; ubi autem
postea subiicitur, si vis perfectus esse etc., dicit ecce vita contemplativa. Non videtur ergo esse transeundum ad
religionis statum, nisi prius aliquis fuerit in vita activa exercitatus per observantiam praeceptorum.
Assumunt etiam quod Gregorius dicit super Ezech.: nemo repente fit summus, sed in bona conversatione a
minimis quis inchoat, ut ad magna perveniat. Minima autem videntur esse praecepta Decalogi; magna autem
videntur esse consilia, quae pertinent ad perfectionem vitae. Dicit enim Augustinus in Lib. De sermone Domini
in monte: illa quae praecepta sunt in lege, dicuntur minima; quae autem Christus dicturus est, sunt maxima.
Nullus ergo debet ad consiliorum observantiam accedere, nisi prius in minoribus, hoc est in praeceptis,
exercitatus.
Item. Gregorius dicit, et habetur in decretis dist. XLVIII scimus quod aedificati parietes non prius tignorum
pondus accipiunt, nisi a novitatis suae humore siccentur; ne si ante pondera quam solidentur, accipiant, cunctam
simul ad terram fabricam deponant. Ibidem etiam habetur ex dictis Gregorii: casum appetit qui ad summi loci
fastigia postpositis gradibus per abrupta quaerit ascensum. Unde concludunt, periculosum esse quod aliquis
summam perfectionem consiliorum attingere praesumat, nisi prius in minoribus, hoc est in mandatis, fuerit
exercitatus.
Adiiciunt etiam, quod naturae ordine mandata praecedunt consilia, utpote magis communia, a quibus non
convertitur consequentia essendi. Possunt enim praecepta sine consiliis observari, consilia vero sine praeceptis
nequaquam. Unde inordinatum esse concludunt ad consilia tendere, non praemisso exercitio mandatorum.
Addunt etiam, quod si consilia praecepta praecederent, salus esse non posset his qui consilia non observant: quia
secundum hoc nec praecepta observare valerent.
Haec igitur sunt quibus maxime utuntur ad ostendendum, quod statum perfectionis per religionis ingressum
assumere non debent nisi qui sunt in observantia mandatorum exercitati.
|+3 Capitulus 3: Quod praedicta assertio locum non habet in pueris.
Sed quia praesens quaestio ad mores pertinet, in quibus praecipue considerandum est, utrum quod dicitur,
operibus congruat; ostendamus primo, hoc quod asserere nituntur, a rectis operibus discordare.
Sunt autem tria genera hominum, qui praeceptorum exercitationem non habent.
Primo quidem pueri, qui propter defectum temporis mandatorum exercitium non potuerunt habere. Secundo sunt
nuper ad fidem conversi, ante quam nullum in praeceptorum observantia exercitium esse potest, quia quod non
est ex fide peccatum est, ut apostolus dicit ad Rom. XIV, 23, et sine fide impossibile est placere Deo, ut dicitur
ad Hebr. XI, 6. Tertio peccatores, qui vitam in peccatis duxerunt.
In singulis autem praemissorum generibus manifeste apparet falsum esse quod dicitur.
Si enim ex necessitate, praeceptorum exercitium viam consiliorum praecederet, quam quis arripit per religionis
ingressum, inordinatum valde esset, nec ab ecclesia sustinendum, quod parentes pueros in annis minoribus
constitutos offerant Deo in religione nutriendos sub consiliorum observantia, antequam in praeceptis exercitari
potuerint: cuius contrarium et ecclesiae consuetudo habet, quae maximum obtinet auctoritatis pondus, et
multipliciter Scripturarum auctoritatibus approbatur.
Dicit enim Gregorius, et habetur 20, q. 1 si pater vel mater filium filiamve intra septa monasterii in infantiae
annis sub regulari tradiderunt disciplina, utrum liceat eis postquam pubertatis annos impleverint, egredi et
matrimonio copulari: hoc omnino devitamus. Nec refert, quantum ad propositum pertinet, utrum sint obligati ad
regularem observantiam perpetuo tenendam: quia si praeceptorum exercitium ex necessitate observantiam
consiliorum praecederet, nullo modo liceret regulari consiliorum observantiae aliquos applicare qui nondum
essent in praeceptis exercitati.
Haec autem consuetudo pueros religioni tradendi, non solum ecclesiasticis statutis quampluribus, sed etiam
sanctorum exemplis comprobatur. Narrat enim Gregorius in 2 dialogorum Lib. Quod coeperunt ad beatum
benedictum Romanae urbis nobiles et religiosi concurrere, suosque ei filios omnipotenti Domino nutriendos
dare. Tunc quoque bonae spei suas soboles eutychius maurum, tertullus vero patricius placidum tradidit: ex
quibus maurus iunior, cum bonis polleret moribus, Magistri adiutor coepit existere; placidus vero puerilis adhuc
indolis annos gerebat.
Ipse etiam beatus benedictus adhuc puer existens, despectis litterarum studiis, relicta domo rebusque patris, soli
Deo placere desiderans sanctae conversationis habitum quaesivit, ut Gregorius in eodem Lib. Narrat.
Hic etiam mos ab ipsis apostolis sumpsisse invenitur exordium. Dicit enim Dionysius in fine ecclesiast.
Hierarch.: sursum acti infantes ad habitum sanctum habebunt consuetudinem, ab omni remoti errore et
immundae vitae expertes. Hoc divinis nostris ducibus ad mentem venit, et visum est suscipere infantes. Et
quamvis ibi loquatur Dionysius de susceptione infantium ad christianam religionem in baptismo assumendam,

3

