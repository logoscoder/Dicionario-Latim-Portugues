baptismi iam induit, perfecta imitatione induere mereatur? apparet igitur et in hoc secundo hominum genere
derisibile, immo abominabile omnino esse quod dicunt, homines ab ingressu religionis arcentes ante exercitium
praeceptorum.
|+5 Capitulus 5: Quod praedicta assertio locum non habet in peccatoribus per poenitentiam conversis.
Denique videamus, an in tertio genere hominum, scilicet de peccatis poenitentium, nondum in praeceptis
exercitatorum, conveniens esse possit quod dicunt.
Ubi primo assumendum videtur quod in evangelio legitur de conversione matthaei, quem Dominus de telonei
lucris ad sui sequelam vocavit: et quamvis non statim sit in apostolatum assumptus, statim tamen ad consiliorum
perfectionem assumpsit. Dicitur enim Luc. V, 28, quod relictis omnibus, surgens secutus est eum; et sicut
Ambrosius ibidem dicit, propria dereliquit qui rapiebat aliena.
Ex quo manifeste ostenditur quod statim poenitentes post quamcumque immanitatem peccatorum, viam
consiliorum possunt accipere. Quinimmo, ut verius dicatur, eis maxime competit perfectiorem viam consiliorum
assumere. Gregorius enim in quadam homilia exponens illud quod habetur Luc. III, 8: facite dignos fructus
poenitentiae, dicit: quisquis illicita nulla commisit, huic conceditur ut licitis utatur; at si quis in culpam lapsus
est, tanto a se licita debet abscidere, quanto se meminit illicita perpetrasse. Et postmodum subdit: per hoc etiam
cuiuslibet conscientia convenitur, ut tanto maiora quaerat bonorum operum lucra per poenitentiam, quanto
graviora sibi intulit damna per culpam.
Quia igitur in statu religionis homines etiam a licitis abstinent, et perfectorum operum lucra quaerunt;
manifestum est quod a peccatis recedentes, non in observantia praeceptorum sed in eorum potius transgressione
exercitati, debent viam consiliorum assumere, religionem intrando, quae est perfectae poenitentiae status. Unde,
ut habetur 33, quaest. 2, stephanus Papa astulphum quendam, qui gravia peccata patraverat, admonet dicens:
placeat tibi consilium nostrum.
Ingredere monasterium, humiliare sub manu abbatis, et fratrum multorum precibus adiutus observa cuncta
simplici animo quae tibi fuerint imperata: et postea subdit: sin autem poenitentiam publicam permanens in domo
tua vel in hoc mundo vis agere, quod peius tibi et durius et gravius esse non dubites, ita ut agere debeas
exhortamur. Et subiungit quaedam gravissima, quibus tamen omnibus utilius et melius esse dicit religionis
ingressum.
Sic igitur patet quod non exercitati in praeceptis, sed potius in peccatis conversati, salubriter admonentur ad
religionis ingressum, qui tamen per horum admirabilem sapientiam a consiliis assumendis arcentur. Quorum in
hoc sententia, apostoli sententia confutatur, qui dicit Rom. VI, 19: humanum dico, propter infirmitatem carnis
vestrae. Sicut enim exhibuistis membra vestra servire immunditiae et iniquitati, ita nunc exhibete membra vestra
servire iustitiae in sanctificationem: ubi dicit Glossa: humanum dico, quia plus servitutis debetis iustitiae quam
peccato. Et baruch V dicitur: sicut fuit sensus vester ut erraretis a Deo, decies tantum iterum convertentes
requiretis eum: quia videlicet post peccata, quibus homo a Deo recessit eius praecepta transgrediens, ad maiora
debet manum extendere, et non esse mediocribus contentus.
Huic etiam rei multa sanctorum exempla suffragantur. Plurimi enim utriusque sexus post gravia facinora et
flagitia perpetrata, in quibus totam vitam suam consumpserant, statim consiliorum viam assumentes, nullo
praemisso praeceptorum exercitio, religioni arctissimae se dederunt.
Nec solum hoc sanctorum auctoritatibus et exemplis, sed etiam philosophicis documentis comprobatur. Dicit
enim Philosophus in 2 ethic.: multum enim abducentes a peccato, in medium veniemus: quod tortuosa lignorum
dirigentes faciunt. Oportet igitur eos qui per peccata sunt distorti, ad rectitudinem deduci, perfectiora virtutis
opera observando.
Patet igitur ex praemissis, quod in nullo genere hominum locum habere potest quod dicunt, non debere aliquos
ad religionem transire, nisi prius fuerint in praeceptis exercitati.
|+6 Capitulus 6: In quo destruitur radix erroris praemissi.
Ad hunc autem errorem radicitus extirpandum, oportet eius radicem sive originem invenire. Videtur autem ex
hoc praedictus error procedere, quod aestimant in consiliis principaliter perfectionem existere, et praecepta ad
consilia ordinari sicut imperfectum ordinatur ad perfectum; ut sic necesse sit a praeceptis ad consilia transire,
sicut ab imperfecto ad perfectum pervenitur. Cum autem hoc simpliciter de praeceptis enuntient, falluntur.
Manifestum est enim praecipua praecepta esse de dilectione Dei et proximi, secundum quod Dominus dicit
Matth. XXII, 37, quod primum et maximum mandatum legis est: diliges Dominum Deum tuum ex toto corde
tuo. Secundum autem simile est huic: diliges proximum tuum sicut te ipsum. In his autem duobus praeceptis
essentialiter consistit vitae christianae perfectio. Unde apostolus dicit ad Col. III 14: super omnia caritatem
habete, quae est vinculum perfectionis.
Ubi dicit glosa quod: cetera praecepta perfectum faciunt, in quantum scilicet ad caritatem ordinantur, caritas
autem omnia ligat. Et inde est quod cum Dominus Matth. V, 48, praecepta de proximi dilectione dedisset,
5

