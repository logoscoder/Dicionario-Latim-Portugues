His igitur circa vitam Christi consideratis tam in eius ortu, quam in eius progressu, quam etiam in ipso crucis
occasu; ad Christi doctrinam accedamus, qui discipulos simul et turbas instruens, a paupertate principium
sumpsit, matth. V, 3, ubi dicit: beati pauperes spiritu: quod Hieronymus exponens dicit: qui scilicet propter
spiritum sanctum voluntate sunt pauperes: et, sicut Ambrosius dicit super Lucam: primum uterque evangelista
hanc beatitudinem posuit. Ordine enim prima est, et parens quaedam generatrixque virtutum: quia qui
contempserit saecularia, ipse merebitur sempiterna: nec potest quisque meritum regni caelestis adipisci, qui
mundi cupiditate possessus est.
Qualis autem pauper spiritu praecipue sit, b. Basilius ostendit dicens: beatus pauper, quasi Christi discipulus qui
pro nobis paupertatem sustinuit: nam ipse Dominus quodlibet opus implevit quod ad beatitudinem ducit, se
praebens exemplar discentibus. Numquam autem Dominus legitur possessiones habuisse. Non igitur beatitudinis
detrimentum habet paupertas eorum qui possessionibus carere volunt propter Christum, sed magis beatitudinis
augmentum.
Deinde Dominus electis duodecim apostolis, ad praedicandum eos mittens, concessa eis miraculorum potestate,
inter cetera vitae documenta, primo inducit paupertatis doctrinam, dicens Matth. X, 9: nolite possidere aurum nec
argentum, neque pecuniam in zonis vestris, non peram in via; quod exponens eusebius caesariensis dicit:
prohibebat eis auri et argenti et aeris possessionem, praecognitione futurorum. Contemplabatur enim quod qui
sanandi erant per eos, et ab incurabilibus passionibus liberandi, vellent eis cedere in omnibus bonis suis; et post
aliqua subdit: putabat oportere conductos arrha regni Dei, terrena despicere, ut nec aurum nec argentum nec
possessiones nec quidquam eorum quae mortales appretiantur, condignum existiment datis sibi caelestibus
opibus; nec non cum milites eos faceret regni Dei, monebat eos colere paupertatem. Nullus enim militans Deo
implicat se huius vitae negotiis, ut placeat Domino. Et sicut Ieronymus dicit super Matth.: qui divitias
detruncaverat (scilicet in verbis praemissis) propemodum etiam vitae necessaria amputat; ut apostoli doctores
verae religionis, qui instituebant omnia Dei providentia gubernari, se ipsos ostenderent nihil cogitare de crastino.
Et, sicut chrysostomus dicit super Matth.: per huiusmodi praecepta primo quidem Dominus discipulos facit non
esse suspectos; secundo ab omni eos liberat solicitudine, ut vacationem omnem tribuant verbo Dei: tertio docet
eos suam virtutem. Talis enim esse qui evangelizat regnum Dei, praeceptis evangelicis suadetur, sicut Ambrosius
dicit super Lucam, ut subsidii saecularis. Adminicula non requirens fide tutus, putet sibi quo minus ea requirit,
magis posse suppetere.
Manifestum est autem quod si apostoli possessionem suscepissent, non minus, sed multo magis suspecti fuissent
quod propter quaestum praedicarent, quam si aurum vel argentum possiderent. Multo etiam maiori solicitudine
circa agrorum culturam occuparentur: multoque maius est saeculare adminiculum ex agris vel vineis possessis,
quam si bona mobilia habeantur.
Manifestum est igitur secundum expositiones praemissas apostolis interdictum fuisse ne agros vel vineas, vel
alia huiusmodi bona immobilia possiderent. Quis autem dicat, nisi haereticus, primam discipulorum
instructionem a Christo perfectioni evangelicae derogare? mentiuntur ergo in doctrina fidei, dicentes, minoris
esse perfectionis eos qui communibus possessionibus carent.
Est autem ulterius considerandum qualiter praemissa Domini praecepta fuerint ab apostolis observata, quia, ut
Augustinus dicit in Lib. Contra mendacium, divinae Scripturae non solum praecepta Dei retinent, sed etiam
vitam moresque iustorum, ut si forte occultum est quemadmodum accipiendum sit quod praecipitur, in factis
iustorum intelligatur.
Quod autem nihil temporalium possiderent, aut etiam in via deferrent ante tempus passionis, aperte ostenditur ex
hoc quod legitur Luc. XXII, 35; ubi Dominus discipulis dixit: quando misi vos sine sacculo et pera et
calceamentis, nunquid aliquid defuit vobis? at illi dixerunt, nihil. Sed quia ibi subditur: dixit ergo eis: sed nunc
qui habet sacculum, tollat similiter et peram: posset alicui videri quod Dominus totaliter priora praecepta
relaxaverit. Sed hanc relaxationem quantum ad personas apostolorum, ad solum tempus imminentis
persecutionis esse referendam, apparet ex verbis bedae, qui dicit: non eadem vivendi regula persecutionis qua
pacis tempore discipulos informat.
Missis quidem discipulis ad praedicandum, ne quid tollerent in via praecepit; mortis vero instante periculo, et
tota simul gente pastorem pariter gregemque persequente, congruam tempori regulam decrevit, permittens ut
tollant victui necessaria, donec sopita insania persecutorum, tempus evangelizandi redeat. Et subdit: ubi nobis
quoque dat exemplum, ex iusta nonnunquam causa instante quaedam de nostri propositi rigore posse sine culpa
intermitti. Ex quo etiam apparet ad rigorem evangelicae disciplinae pertinere quod aliquis careat omni
possessione terrena.
Quid autem super hoc apostoli post passionem servaverint et servandum tradiderint, aperte in actibus
apostolorum docetur: legitur enim Act. IV, 32, quod multitudinis credentium erat cor unum et anima una: nec
quisquam eorum quae possidebat, aliquid suum esse dicebat; sed erant illis omnia communia. Et ne aliquis dicat,
eos habuisse possessiones communes, puta agros vel vineas, vel aliquid huiusmodi, hoc per sequentia excluditur:
sequitur enim: quotquot possessores agrorum aut domorum erant, vendentes afferebant pretia eorum quae
vendebant, et ponebant ante pedes apostolorum. Ex quo patet hanc esse evangelicae vitae observantiam ab

22

