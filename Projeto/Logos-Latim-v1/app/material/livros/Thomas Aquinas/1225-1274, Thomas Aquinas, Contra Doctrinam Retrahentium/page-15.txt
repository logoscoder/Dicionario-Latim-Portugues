incidatur: alioquin daretur occasio omnia humana studia praetermittendi, secundum illud Eccli. XI, 4: qui
observat ventum, non seminat; et qui considerat nubes, nunquam metet: et prov. XXVI, 13, dicitur: dicit piger:
leo est in via, leaena in itineribus: ubi dicit Glossa: multi cum verba exhortationis audiunt, dicunt se velle viam
iustitiae incipere, sed a Satana retrahi ne perficiant.
Quandoque vero res ipsa in se secura est, habet tamen malum exitum, propter hoc quod homo mutat propositum:
et ex ista causa non debet homo retrahi, vel differre sub specie maioris deliberationis religionis ingressum,
quamvis aliqui mutato proposito a religione apostatantes deteriores fiant: alioquin etiam similis ratio esset de
accessu ad fidem et fidei sacramenta: quia dicitur II Petr. II, 21: melius erat viam veritatis non cognoscere, quam
post agnitam retroire. Et secundum apostolum ad Hebr. X 29: deteriora meretur supplicia qui sanguinem
testamenti pollutum duxerit, et spiritui gratiae contumeliam fecerit. Non esset etiam passim ad iustitiae opera
procedendum, quia scriptum est Eccli. XXVI 27: eum qui transgreditur a iustitia ad peccatum, Deus paravit ad
rhomphaeam.
Iam vero quod sexto propositum est: si est ex Deo consilium hoc aut opus, non poteritis illud dissolvere,
diligentius considerandum est: tum quia ab eis frequentius inculcatur, tum quia latet ibi virus haereticae
pravitatis.
Ex hoc enim verbo prave intellecto, nostri temporis haeretici duo erronea concludere nituntur. Quorum primum
est, quod corpora quae corrumpuntur, a Deo non sunt; secundum est, quod si aliquis gratiam habet vel caritatem
a Deo, amitti non potest.
Assumamus et alia: si diabolus peccavit, opus Dei non fuit: si Iudas a choro apostolorum decidit, eius electio a
Deo non fuit: si simon magus post baptismum in haeresim decidit, a Deo non fuit quod eum Philippus baptizavit.
Cum quibus omnibus addamus et horum argumentum mirabile, consimilem virtutem habens cum praedictis: si
iste qui religionem intravit, ab ea egreditur: propositum quo intravit, a Deo non fuit; vel studium eorum a Deo
non fuit qui eum ad religionem attraxerunt.
Contra quos utamur verbis Augustini in I Lib. Contra Iulianum, qui dicebat: non potest mali radix in eo quod
donum Dei est locari: contra quem Augustinus dicit: erit profecto Manichaeus victor, nisi et illi resistatur, et tibi.
Veritas ergo fidei catholicae ideo vincit Manichaeum, quia vincit te ipsum. Ut ergo ipsi pariter cum Manichaeis
vincantur, dicamus, quod consilium Dei nunquam dissolvitur, secundum illud Isai. XLVI, 10: consilium meum
stabit, et omnis voluntas mea fiet. Ex hoc tamen consilio etiam immutabili, sicut dat rebus corruptibilibus esse
temporale, quibus sempiternitatem non tribuit; ita quibusdam dat iustitiam temporalem, quibus non largitur
perseverantiae donum, ut Augustinus dicit in Lib. De perseverantia. Et sic vincuntur Manichaei, quia aeterno Dei
consilio corruptibilia instituuntur, ut temporaliter sint; vincuntur et isti, quia ex inviolabili Dei consilio
quibusdam datur secundum aeternum Dei consilium propositum religionem intrandi, quibus in ea perseverandi
donum non datur.
|+11 Capitulus 11: In quo ponuntur rationes quibus astruere nituntur quod homines non debent se ad religionem
obligare per votum.
Nunc inquirendum est de hoc quod impedire nituntur obligationem qua aliqui voto se ad ingressum religionis
astringunt.
Et primo quidem aliqui sunt qui nituntur cuilibet voto derogare, dicentes, melius esse quod absque voto aliquis
virtutum opera exequatur, quam quod ad ea observanda voto se obliget, inducentes id quod prosper dicit in II
libro de vita contemplativa: sic abstinere, vel ieiunare debemus, ut non nos necessitati ieiunandi subdamus; ne
iam non devoti sed inviti rem voluntariam faciamus. Qui autem vovet se ieiunaturum, necessitati ieiunandi se
subiicit; et eadem ratio est in aliis operibus virtuosis.
Non igitur videtur esse laudabile quod aliquis voveat vel ieiunare vel religionem intrare, vel quodcumque aliud
opus virtutis explere.
Addunt etiam ad hoc rationem: quia quanto aliquid est magis necessarium, fit minus meritorium. Cum autem
aliquis iam vovit vel religionem intrare vel quodcumque aliud bonum opus explere, necessitas ei incumbit ut
impleat quod promisit. Laudabilius igitur esset et magis meritorium, si aliquis absque voto faciat aliqua opera
virtuosa, quam si ea expleat voto praemisso.
Specialiter autem ostendere nituntur, quod ad religionis ingressum non debent aliqui per obligationem voti vel
iuramenti induci; inducentes statutum Concilii toletani, quod habetur in decretis distinct. XLV cap. De Iudaeis,
ubi dicitur quod tales non inviti salvandi sunt sed volentes, ut integra sit forma iustitiae: sicut enim homo proprii
arbitrii voluntate serpenti obediens periit, sic vocante se gratia Dei, propriae mentis conversione quis credendo
salvatur; ergo non VI sed libera animi voluntate et facultate, ut convertantur suadendi sunt. Quod multo magis
observandum videtur circa religionis ingressum, qui est minus necessarius ad salutem. Illi autem qui obligantur
iuramento vel voto ad religionis ingressum, non proprii arbitrii voluntate, sed necessitate cogente convertuntur;
non videtur igitur obligatio talis esse conveniens.
Inducunt etiam decretum urbani Papae quod habetur XIX qu. 2, ubi dicitur quod illi qui religionem ingrediuntur,
ducuntur lege privata, quae est lex spiritus sancti; ubi autem spiritus Domini, ibi libertas, secundum apostolum II
15

