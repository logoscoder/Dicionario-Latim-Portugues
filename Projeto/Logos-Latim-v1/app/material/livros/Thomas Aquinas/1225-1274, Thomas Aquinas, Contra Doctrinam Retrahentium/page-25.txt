Nec enim illi qui sanctos sequuntur, per quos sunt ordines instituti, ad ipsos attendunt, sed ad Christum, cuius
documenta proponunt: quia nec illi se ipsos praedicaverunt, sed cum apostolo Iesum Christum, eius dogmata
proponentes.
In altero vero falluntur, vel fallere volunt per fallaciam accidentis. Instituit enim Christus episcoporum ordinem,
et aliorum clericorum, qui possessiones communes habent, vel proprias. Sed hoc Christus in eis non instituit, sed
magis instituit eorum ordinem in perfecta paupertate, sicut ex praedictis apparet. Postmodum vero dispensative
sunt in ecclesia communes possessiones acceptae propter rationem praedictam.
Quod etiam quinto propositum est, quod christiana perfectio non dormitavit a tempore apostolorum usque ad
praesentia tempora; certum est eam non dormitasse, sed in plurimis viguit et in Aegypto et in aliis partibus
mundi. Nunquid tamen aliquis Deo modum imponere potest, ut vel omnes, et omni tempore et omnibus locis,
homines ad se trahat? quinimmo secundum suae sapientiae ordinem, quo suaviter universa disponit, singulis
temporibus congruentia adminicula providet humanae saluti. Quid enim si quaeratur: nunquid dormitavit
doctrina christiana a temporibus magnorum doctorum Athanasii, basilii, Ambrosii, Augustini et aliorum qui circa
illud tempus fuerunt, usque ad haec nostra tempora, in quibus magis in doctrina christiana homines exercentur?
numquid secundum eorum mirabilem rationem quicquid boni tempore aliquo intermissum fuit, illicitum erit
resumi? sic enim et martyrium illicitum erit subire et miracula facere, quia multo tempore sunt huiusmodi
intermissa.
Quod vero sexto proponunt, quod illi qui possessionibus communibus carebant, vivebant de operibus manuum,
hoc non minorem calumniam aliis quam religiosis ingerit: quia etiam apostolus, qui evangelium praedicabat,
vivebat de opere manuali. Nunquid ergo episcopi, archidiaconi et quibuscumque ex officio competit evangelium
praedicare, peccant, si non vivant de opere manuali? si autem ad hoc non tenentur, quia Paulus hoc non ex
necessitate, sed supererogando faciebat; quid imponunt religiosis quidquid sancti patres supererogando fecerunt?
nullus enim est qui omnes supererogationes possit implere, cum unus in uno et alius in alio superabundet.
Si vero non supererogationis sed necessitatis esse dicitur eos qui communibus possessionibus carent de labore
manuum vivere; fateor quidem quantum ad hoc necessitatis esse ut non otiose vivant. Sed otium non solum per
laborem manuum tollitur, sed multo melius per sacrae Scripturae studium, quod otium habet magnum negotium,
sicut Augustinus dicit: unde super illud: defecerunt oculi mei etc., dicit Glossa: non est otiosus qui verbo Dei
tantum studet; nec pluris est qui extra operatur, quam qui studium cognoscendae divinitatis exercet. Ipsa etiam
sapientia maximum opus est. Tollitur etiam otium per laborem doctrinae, quo contra hostes fidei dimicatur,
secundum illud apostoli: labora sicut bonus miles Christi, II ad Tim. II, 3, ubi dicit Glossa: in praedicando
evangelium contra hostes fidei.
Fateor etiam hoc necessitatis esse his qui aliunde non habent de quo licite vivant.
Licitum autem est evangelistis etiam monachis ut de evangelio vivant, et de altaris ministerio, sicut Augustinus
dicit in libro de operibus monachorum. Alioquin numquid solas illas possessiones communes monachis licet
habere quas possunt lucrari de opere manuali? nonne autem derisibilis est, si quis dicat licere religiosis in
eleemosynam amplas possessiones accipere, non autem eis licere accipere de fidelium eleemosynis ea quae
pertinent ad quotidianum et simplicem victum? sic igitur nulla necessitas imminet his qui communes
possessiones non habent, manibus operari. De hoc tamen alibi diffusius a nobis dictum est.
Iam vero quod septimo propositum est, magis est derisione quam responsione dignum. Quis enim non videat in
immensum maioris solicitudinis esse possessionibus procurandis curam impendere, ad quod vix saeculares
sufficiunt, quam acquirere simplicem victum ex fidelium pietate collatum, et clementia divina provisum? quod
vero octavo propositum est de hoc quod religiosi necesse habent circa eorum negotia solicitari a quibus
pascuntur: fateor, habent quidem, sed circa spiritualem eorum salutem, vel ut tribulatos consolentur; quae
quidem solicitudo caritatis est, unde religioni non repugnat; quinimmo, ut dicitur Iac. I, 27: religio munda et
immaculata apud Deum et patrem haec est, visitare pupillos et viduas in tribulatione eorum.
Quod autem ultimo propositum est, omnino est frivolum: quia ea quibus utuntur religiosi ad sustentationem
vitae, non sunt eorum quantum ad proprietatem dominii, sed dispensantur ad usum necessitatis ipsorum ab his
qui harum rerum dominium habent, quicumque sint illi.
Haec igitur sunt quae ad praesens scribenda occurrunt contra erroneam et pestiferam doctrinam avertentium
homines a religionis ingressu. Si quis his contradicere voluerit, non coram pueris garriat, sed scribat, et
Scripturam proponat in publico; ut ab intelligentibus diiudicari possit quid verum sit, et hoc quod erroneum est,
auctoritate veritatis confutetur.

25

