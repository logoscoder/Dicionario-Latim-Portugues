ad Cor. III. Libertati autem opponitur necessitas, quam inducit obligatio iuramenti vel voti. Inconveniens igitur
est aliquos ad religionis ingressum voto vel iuramento constringere.
Idem etiam arguunt ex eventu qui videtur in pluribus, qui post huiusmodi obligationem ad religionem attracti, in
ea non perseverant, sed redeuntes ad saeculum, desperantes se ipsos, omni iniquitati perversitatis se tradunt. Et
sic impleri videtur quod Dominus Scribis et Pharisaeis dicit matth. XXIII, 15: circuitis mare et aridam ut faciatis
unum proselytum: et cum feceritis, facitis eum filium Gehennae duplo quam vos.
Dicunt etiam, quod aliqui sic obligati aliquando votum suum non implent; et tamen postea facti sunt boni
episcopi vel archidiaconi, a quo per obligationem praemissam impediti fuissent.
Addunt etiam, quod nec beneficiis temporalibus, puta per exhibitionem bursarum, sunt aliqui ad religionem
inducendi: et ad hoc inducunt decretum bonifacii Papae, quod habetur I, quaest. 2, cap.
Quam pio, ubi dicitur: nunquam legimus Domini discipulos, vel eorum ministerio conversos, quempiam ad Dei
cultum aliquo muneris interventu provocasse.
Adiiciunt etiam, hoc contra fidelitatem esse, dum inexperti ad graviora religionis onera, ut ad longas matutinas,
graves vigilias, ieiunia et disciplinas et alias huiusmodi asperitates obligantur, et ducuntur sicut bos ad victimam;
et ita dum non implent quod voverunt, paratur eis laqueus ad mortem aeternam.
Dicunt etiam huiusmodi obligationem esse illicitam, utpote factam contra statutum innocentii IV, qui mandavit
annum probationis concedi volentibus religionem intrare, et prohibuit ante annum eos per votum religioni
astringi. Quod etiam consonat regulae beati benedicti, in qua conceditur probationis annus nuper ad religionem
conversis.
Ulterius autem procedunt, dicentes, specialiter esse illicitum ut pueri ante annos pubertatis praedicto modo ad
religionis ingressum obligentur. Illicitum enim videtur esse quod aliquis obligetur tali obligatione quae iuste
possit ab aliis irritari. Si autem aliqui impuberes se religioni obligaverint, possunt retrahi a parentibus vel
tutoribus, ut probatur per id quod habetur XX qu. 2: puella si ante duodecim aetatis annos sponte sua sacrum
velamen sibi assumpserit, possunt statim parentes eius vel tutores id factum irritum facere, si voluerint. Illicitum
est ergo impuberes ad religionem obligare iuramento vel voto.
Inducunt etiam ulterius, quod aliquis infra annos pubertatis constitutus, etiam si sit doli capax, ad religionem
obligari non potest. Et inducunt ad hoc id quod dicit bernardus in apparatu de regularibus et transeuntibus ad
religionem, super illam decretalem innocentii III quae incipit, postulasti: et sunt haec verba apparatus: si vis
intelligere quod essent infra quartumdecimum annum, haec potuit esse dubitatio, quia forte erant doli capaces; et
sic videbatur quod malitia suppleret aetatem sicut in matrimonio carnali, ut habetur extra, de sponsalibus
impuberum (cap.) a nobis et cap. Tuae, quia sicut potuerunt se obligare diabolo, sic et Deo. Sed Papa respondet,
quod libere possunt ministrare in ecclesiis postea receptis: et sic non obligantur ante quartumdecimum annum.
Hugutio vero dicebat quod bene obligatur doli capax, et tenebat monachatus, quia poterat se obligare diabolo; et
innocentius III fuit in eadem opinione, qui in decretali ista respondet quod ingressus tenuit si malitia supplebat
aetatem, sicut in antiqua decretali patet: sed hodie non prodest. Et ad hoc etiam inducunt quod Raymundus et
Goffredus in suis summis dicunt idem.
Inducunt etiam, quod pueri ante quatuordecim annos non debent obligari iuramento, ut habetur 22, quaest. 5,
cap.
Pueri, et cap. Honestum. Pari igitur ratione, nec voto sunt obligandi pueri ante quartumdecimum annum ad
religionis ingressum.
Dicunt etiam, quod religio dicitur a religando, vel reeligendo, ut Augustinus dicit 10 de Civit. Dei. Unde
concludunt, quod pueri qui non sunt ligati, non debent religari; et qui non elegerunt, non debent reeligere per
religionis ingressum.
Ex quibus omnibus concludunt, pueros esse miseros et insensatos, qui religionem ingrediuntur, vel ad religionis
ingressum se obligant.
|+12 Capitulus 12: In quo reprobatur error praemissus.
Ut autem in singulis praemissorum veritas possit manifeste videri, seriatim quae praemissa sunt, investigare
oportet, a communibus ad specialia descendentes.
Et primo consideremus, an verum sit quod dicunt, magis esse meritorium opus virtutis absque voti obligatione
factum, quam si ex voto idem aliquis impleat.
Et quamvis de hoc plura sint dicta in alio nostro libello quem de perfectione conscripsimus; hic tamen aliqua
iterare non piget.
Primo igitur considerandum est, quod cum laus operis ex radice voluntatis dependeat, tanto exterius opus
laudabilius redditur, quanto ex meliori voluntate procedit.
Inter alias autem conditiones bonae voluntatis una est ut sit voluntas firma et stabilis; unde et in vituperium
pigrorum inducitur quod habetur Prov. XIII, 4: vult et non vult piger. Tanto igitur opus exterius laudabilius
redditur et magis meritorium, quanto voluntas eius magis stabilitur in bono.

16

