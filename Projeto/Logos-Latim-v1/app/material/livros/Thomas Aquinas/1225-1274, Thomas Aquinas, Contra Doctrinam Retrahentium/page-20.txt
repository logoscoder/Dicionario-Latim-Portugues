inter doctores iuris canonici opiniones diversae: quamvis inconsonum et derisibile videatur quod sacrae doctrinae
professores, iuristarum glossulas in auctoritatem inducant, vel de eis disceptent.
Illud etiam quod duodecimo de iuramento proponitur, ad propositum non facit: quia non prohibent canones
pueros iurare sed decernunt quod iurare non cogantur.
Quod vero tertiodecimo proponitur, falsitatem continet. Pueri enim ligati sunt professione fidei christianae, quam
etiam in baptismo sacramentaliter elegerunt. Unde possunt iterato ligari et eligere perfectionis statum. Quamvis
et propter aliud hoc incongrue dicatur: quia et in ipso sacramento baptismi pueri christianam religionem
suscipiunt, et religantur Deo, ipsum iterum eligentes, a quo per peccatum primi parentis fuerunt separati.
Demum profanam conclusionem pueros stultitiae arguentem, piorum aures ferre non valent.
Quis enim puerum benedictum stultitiae argui patiatur, quod relicta domo rebusque patris, soli Deo placere
desiderans, sanctae conversationis habitum et desertum quaesivit? quis nisi haereticus blasphemet ioannem
baptistam, de quo legitur Luc. I, 80, quod puer crescebat et confortabatur spiritu, et erat in desertis usque ad diem
ostensionis suae ad Israel? manifeste tales insultatores animales se esse demonstrant, dum stultitiam reputant ea
quae sunt spiritus Dei: qui sicut Ambrosius dicit super Lucam, non arcetur aetatibus, non finitur morte, non
excluditur alvo. Et sicut Gregorius dicit in homilia Pentecostes, qui implet cytharedum puerum, et Psalmistam
facit; implet puerum abstinentem, et iudicem senum facit.
Utar ergo e contrario verbis apostoli dicentis, I ad Cor. III, 18: si quis inter vos sapiens videtur in hoc saeculo,
stultus fiat, ut sit sapiens. Stultus quidem secundum sapientiam mundi, quae stultitia est apud Deum; non autem
secundum sapientiam Dei, quae, sicut legitur Prov. I, 22, parvulos alloquitur dicens: usquequo parvuli diligitis
infantias? et postea: convertimini ad correctionem meam: en proferam vobis spiritum meum.
|+14 Capitulus 14: In quo ponuntur rationes contra perfectionem religiosorum non habentium possessiones in
communi.
Nunc restat considerandum, quomodo homines a religione retrahere conantur religionis perfectioni derogando,
maxime eorum qui in communi possessiones non habent.
Inducunt enim illud quod dicit prosper in Lib. De vita contemplativa, et habetur 12, quaest. I: expedit facultates
ecclesiae possideri, et proprias perfectionis amore contemni: non enim propriae sunt, sed communes ecclesiae
facultates. Et ideo quisquis omnibus quae habuit, dimissis aut venditis, fit rei suae contemptor; cum praepositus
fuerit ecclesiae, omnium quae habet ecclesia, efficitur dispensator. Denique sanctus Paulinus ingentia praedia
quae fuerunt sua, vendita, pauperibus erogavit; sed cum factus episcopus esset, non contempsit ecclesiae
facultates, sed fidelissime dispensavit. Quo facto satis ostenditur et propria debere propter perfectionem
contemni, et sine impedimento perfectionis ecclesiae facultates posse quae sunt communia possidere. Ex hoc
accipere volunt non pertinere ad perfectionem, non habere possessiones communes.
Inducunt etiam ad hoc aliorum sanctorum exempla. Nam b. Gregorius de facultatibus suis, intra urbis Romanae
moenia unum monasterium, in sicilia vero sex legitur construxisse. Beatus etiam benedictus, monachorum
praeceptor almificus, amplas possessiones pro suo monasterio recepit. Quod tanti viri, evangelicae perfectionis
aemulatores, nullo modo fecissent, si possessiones communes in aliquo apostolicae et evangelicae perfectioni
derogarent.
Et ex hoc concludere volunt, non pertinere ad maiorem perfectionem quod aliqui possessionibus careant.
Addunt etiam, quod apostoli, quibus Dominus mandaverat ut nihil possiderent nec aliquid deferrent in via,
tempore necessitatis aliqua possidebant. Unde super illud Luc. XXII, 36: sed nunc qui habet sacculum, tollat etc.,
dicit Glossa, quod instante mortis articulo, et tota illa gente pastorem simul et gregem persequente, congruam
tempori regulam decernit, permittens ut tollant victui necessaria. Non autem persecutionis tempore apostoli
minoris perfectionis fuerunt. Igitur possidere communia perfectionem non diminuit.
Dicunt insuper, quod Christus ordinem apostolorum instituit, quibus succedunt episcopi et clerici possessiones
habentes; ordines autem religiosorum absque possessionibus in paupertate viventium postea ab aliis sunt
instituti. Quod autem Christus instituit, perfectius est. Perfectius igitur esse videtur communes possessiones
habere, quam absque possessionibus vivere.
Arguunt insuper, quod non est credibile quod perfectio quam Christus instituit, obdormisset intermissa a tempore
apostolorum usque ad haec tempora, in quibus aliqui ordines inceperunt sine communibus possessionibus vivere.
Unde concludere volunt, quod communibus possessionibus carere ad perfectionem evangelicam non pertineat.
Dicunt etiam, quod si qui post apostolorum tempora communibus possessionibus caruerunt, vivebant de opere
manuali, sicut legitur de sanctis patribus in Aegypto. Unde illi qui possessionibus communibus carent, et tamen
de opere manuali non vivunt, videntur omnino ab evangelica perfectione deficere.
Inducunt etiam, quod divitiarum abrenuntiatio introducta est ad tollendum solicitudinem temporalium rerum,
secundum illud Matth. VI 25: nolite solliciti esse animae vestrae quid manducetis etc.; et I ad Cor. VII 32: volo
vos sine solicitudine esse. Sed maior solicitudo imminet victus quaerendi his qui possessiones non habent, quam
his qui sufficientiam victus iam habent per possessiones communes. Ergo communibus possessionibus carere
diminuit evangelicam perfectionem.
20

