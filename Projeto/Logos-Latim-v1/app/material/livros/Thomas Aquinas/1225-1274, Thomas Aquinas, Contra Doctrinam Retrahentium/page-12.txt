Aspicit enim retro, qui dilationem quaerit occasione redeundi domum et cum propinquis conferendi. Non hoc
invenimus fecisse sacros apostolos, qui protinus omissa navicula et parente secuti sunt Christum. Sed et Paulus
statim non acquievit carni et sanguini.
Tales esse decet volentes sequi Christum.
Et Augustinus hoc exponens in Lib. De verbis Domini dicit: vocat te oriens, et tu attendis occidentem? oriens
quidem Christus est, secundum illud Zach. VI, 12: ecce vir, oriens nomen eius. Occidens autem est quilibet
homo in mortem cadens, et in tenebras peccati vel ignorantiae cadere valens.
Iniuriam ergo facit Christo, in quo sunt omnes thesauri sapientiae Dei absconditi, si eius audito consilio adhuc ad
mortalis hominis consilium aliquis existimet recurrendum.
Sed derisibili quadam tergiversatione, praedicta conantur evadere. Dicunt enim quod praedicta locum habent si
aliquis ipsius Domini voce vocaretur tunc enim confitentur differendum non esse, nec ad aliud consilium
recurrendum.
Sed quando homo interius commovetur ad religionis ingressum, tunc opus habet magna deliberatione et
multorum consilio, ut discernere possit, si hoc sit ex instinctu divino.
Sed haec responsio errore plena est. Sic enim verba Christi quae in Scripturis dicuntur, debemus accipere, ac si
ab ipsius Domini ore audiremus. Dicit enim ipse, Marc. XIII, 37: quod vobis dico, omnibus dico: vigilate; et
Rom. XV, 4, dicitur: quaecumque scripta sunt, ad nostram doctrinam scripta sunt. Et chrysostomus dicit: si
tantum propter illos dicta fuissent, scripta non essent; nunc autem dicta quidem sunt propter illos, scripta vero
sunt propter nos. Unde et apostolus inducens auctoritatem veteris testamenti, dicit hebr. XII, 5: obliti estis
consolationis, quae vobis tanquam filiis loquitur dicens: fili mi, noli negligere disciplinam. Ex quo patet quod
verba sacrae Scripturae non solum praesentibus sed futuris loquuntur.
Specialiter autem videamus, an consilium quod Dominus dedit adolescenti, Matth. XIX, 21: si vis perfectus esse,
vade, et vende omnia quae habes, et da pauperibus: utrum illi soli sit datum, vel etiam universis: quod
considerare possumus ex his quae sequuntur. Cum enim Petrus ei dixisset: ecce nos reliquimus omnia et secuti
sumus te: universaliter praemium omnibus statuit, dicens: omnis qui reliquerit domum vel fratres etc. Propter
nomen meum, centuplum accipiet, et vitam aeternam possidebit.
Non minus ergo sequendum est hoc consilium ab unoquoque, quam si unicuique singulariter ex ipsius ore
dominico proferretur.
Unde Hieronymus dicit ad Paulinum presbyterum: tu audita sententia salvatoris: si vis perfectus esse etc., verba
vertis in opera et nudam crucem nudus sequeris. Quamvis autem adolescenti loquens, singulariter ad ipsum verba
protulerit, alibi tamen idem consilium universaliter protulit dicens: si quis vult post me venire, abneget
semetipsum, et tollat crucem suam, et sequatur me: ubi dicit chrysostomus: commune hoc dogma orbi terrarum
proponit dicens: si quis vult, id est si mulier, si vir, si rex, si liber, si servus.
Abnegatio autem sui ipsius, secundum basilium, est totalis praeteritorum oblivio, et recessus a propriis
voluntatibus. Et sic patet quod in hac negatione sui ipsius intelligitur etiam depositio divitiarum, quae per
voluntatem propriam possidentur. Sic igitur consilium adolescenti a Domino datum, sic est accipiendum ac si
omnibus ex ore Domini proponeretur.
Sed in responsione praemissa adhuc aliud considerari oportet. Iam enim ostensum est, quod locutio qua nobis
Dominus loquitur in Scripturis, idem habet auctoritatis pondus, ac si verba ab ipso salvatoris ore proferrentur.
Est autem et alius modus quo Deus interius homini loquitur; secundum illud Ps.: audiam quid loquatur in me
Dominus Deus: quae quidem locutio cuilibet exteriori locutioni praeponitur. Dicit enim Gregorius in homil.
Pentecostes: ipse conditor, non ad eruditionem hominis loquitur, si eidem homini per unctionem spiritus non
loquatur. Certe cain priusquam fratricidium opere perpetraret, audivit: peccasti, quiesce. Sed quia culpis suis
exigentibus voce est admonitus, non unctione, audire verba Dei potuit, sed servare contempsit.
Si igitur voci conditoris exterius prolatae statim obediendum esset, ut dicunt, multo magis interiori locutioni, qua
spiritus sanctus mentem immutat, resistere nullus debet, sed absque dubitatione obedire. Unde Isai. L, 5, dicitur
ex ore prophetae, vel potius ipsius Christi: Dominus Deus aperuit mihi aurem, scilicet interius inspirando; ego
autem non contradico, retrorsum non abii, quasi posteriorum oblitus ad anteriora me extendens, ut dicitur ad
Philip. III. Dicit etiam apostolus ad rom.
VIII 14: qui spiritu Dei aguntur, hi filii Dei sunt: ubi dicit Glossa Augustini: non quia nihil agant, sed quia
impetu gratiae aguntur. Non autem agitur impetu spiritus sancti qui resistit vel tardat. Est ergo proprium filiorum
Dei ut impetu gratiae agantur ad meliora, non expectato consilio.
De quo etiam impetu dicitur Isai. LIX, 19: cum venerit quasi fluvius violentus, quem spiritus Domini cogit.
Hunc autem impetum esse sequendum apostolus docet ad Gal. V, 16, ubi dicit: spiritu ambulate: et iterum: si
spiritu ducimini, non estis sub lege. Et iterum: si spiritu vivimus, spiritu et ambulemus. Pro magna autem culpa
quibusdam improperatur a stephano, Act. VII, 51: vos semper spiritui sancto restitistis. Unde et apostolus, I ad
Thess. V, 19, dicit: spiritum nolite extinguere: ubi dicit Glossa: si cui spiritus sanctus ad horam aliquid revelet,
nolite prohibere eum loqui. Spiritus autem sanctus revelat non solum docendo quid homo debeat loqui, sed etiam
suggerendo quid homo debeat facere, ut dicitur Ioan. XIV.

12

