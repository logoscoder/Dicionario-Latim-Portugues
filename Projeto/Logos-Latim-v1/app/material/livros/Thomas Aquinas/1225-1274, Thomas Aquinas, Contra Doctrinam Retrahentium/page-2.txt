carnalium hominum consilia, quorum maior est numerus, facilius a spiritualibus homines retrahunt quam
inducant.
Conantur insuper impedire obligationem hominum ad religionis ingressum, per quam firmatur animus ad
perfectionis viam assumendam.
Demum paupertatis perfectioni derogare multipliciter non verentur.
Horum autem conatum nefarium praefiguravit Pharao, qui, ut legitur exod. V, 4, obiurgans Moysen et Aaron
volentes populum Dei ex Aegypto educere, quare, inquit, Moyses et Aaron, sollicitatis populum ab operibus
suis? ubi dicit Glossa Origenis: hodie quoque si Moyses et Aaron, idest propheticus et sacerdotalis sermo,
animam solicitet ad servitium Dei, exire de saeculo, renuntiare omnibus quae possidet, attendere legi et verbo
Dei; continuo audies unanimes et amicos Pharaonis dicentes: videte quomodo seducuntur homines, et
pervertuntur adolescentes.
Et postea subdit: haec erant tunc verba Pharaonis: haec nunc amici eius loquuntur.
Haec igitur sunt eorum consilia, quibus impedire conantur tendentium ad perfectionem profectum. Sed
secundum Salomonis sententiam, non est consilium contra Dominum; de cuius confisi auxilio, spiritualibus
armis, quae sunt potentia Deo, praedicta consilia nitemur destruere, et praesumptionis altitudinem extollentem se
adversus scientiam Dei.
De singulis igitur praemissorum hoc ordine prosequemur: ut primo ponamus ea quibus suam intentionem
fundare nituntur; post haec ostendere conabimur secundum quid et quomodo singulum praedictorum repugnat
veritati, quae secundum pietatem est; demum ostendemus ea quibus utuntur ad suae opinionis assertionem,
inania et frivola esse.
|+2 Capitulus 2: Rationes quibus astruere nituntur non debere aliquos ad religionem admitti antequam fuerint in
praeceptis exercitati.
Nituntur autem multipliciter ostendere quod consiliorum viam non debent arripere, nisi prius fuerint in
observantia mandatorum exercitati.
Salvator enim noster, ubi consilium de paupertate sectanda dedit, primo adolescenti proposuit, ut si vellet vitam
ingredi, servaret mandata; et tunc profitenti se a iuventute sua mandata servasse, consilium sectandae paupertatis
dedit. Videtur igitur quod observantia mandatorum viam consiliorum praecedere debeat.
Item inducunt quod Matth. Ult.
Super illud, docentes eos servare omnia quaecumque mandavi vobis, dicit Glossa bedae: congruus ordo. Primo
enim docendus est auditor, deinde fidei sacramentis imbuendus, tunc ad servanda mandata instruendus.
Ex quo volunt accipere quod observantia mandatorum praecedere debeat consiliorum assumptionem.
Adhuc, in Psalmo legitur: a mandatis tuis intellexi: ubi dicit Glossa: non mandata ipsa dico me intellexisse, sed a
mandatis: quia ea faciendo venit iste ad latitudinem sapientiae. Ex quo etiam idem quod prius volunt concludere.
Item inducunt quod alibi, in psal.
Super illud: sicut ablactatus super matre sua, dicit Glossa: sicut quinque tempora notantur in procreatione carnali
et alitione; ita et in spirituali. Prius enim concipimur in utero; deinde ibidem alimur, donec in lucem edamur;
deinde manibus matris gestamur et lacte nutrimur quousque ablactati ad mensam patris accedamus. Et postea
subdit: haec quinque tempora observat ecclesia. In quarta enim feria quartae hebdomadae quasi ecclesiae infantia
concipitur, tunc enim per exorcismum et catechismum rudimentis christianitatis imbuuntur; deinde quasi in utero
ecclesiae aluntur usque ad sabbatum sanctum, in quo per baptismum ad lucem generantur; deinde quasi manibus
ecclesiae gestantur et lacte nutriuntur usque ad Pentecosten, quo tempore nulla difficilia indicuntur: non
ieiunatur, non media nocte surgitur; postea spiritu Paraclito confirmati, quasi ablactati incipiunt ieiunare et alia
difficilia servare. Multi vero hunc ordinem pervertunt, ut haeretici et schismatici, se ante tempus a lacte
separantes, unde extinguuntur.
Cum igitur observatio consiliorum sit difficilior quam observatio mandatorum; videtur perversus esse ordo, et ad
haeresim vel schisma pertinere quod aliquis accedat ad observandum consilia, prius in praeceptis observandis
non exercitatus.
Hoc etiam idem probare nituntur per ordinem miraculorum, quibus salvator turbas pavit. Primo enim, ut legitur
matth. XIV, satiavit quinque millia hominum ex quinque panibus et duobus piscibus. Postea vero satiavit quatuor
millia hominum de septem panibus et paucis pisciculis, ut habetur Matth. XV. Significantur autem per quinque
milia hi qui in saeculari habitu exterioribus recte uti noverunt; nam qui mundo integre renuntiant quatuor milia
sunt, et septem panibus, id est evangelica perfectione, sublimes et spirituali gratia reficiuntur.
Ex quo volunt accipere quod prius debent aliqui nutriri in observantia praeceptorum, et postmodum perduci ad
perfectionem consiliorum.
Item inducunt quod Hieronymus dicit super marcum in principio: quatuor, inquit, sunt qualitates de quibus
sancta evangelia contexuntur; praecepta, mandata, testimonia, exempla. In praeceptis iustitia, in mandatis caritas,
in testimoniis fides, in exemplis perfectio. Volunt igitur concludere, quod a iustitia praeceptorum sit
procedendum ad perfectionem exemplorum, quae in consiliis videtur consistere.
2

