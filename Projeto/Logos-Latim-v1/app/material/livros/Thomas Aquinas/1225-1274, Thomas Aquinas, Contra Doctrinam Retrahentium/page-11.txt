abnegare, mundum deserere, religionem intrando, in qua necesse sit per totam vitam morari. In hoc igitur
maxime sunt multorum consilia requirenda, et diutina deliberatione pensandum.
Hoc etiam ostendere nituntur ex voti definitione. Dicitur enim votum esse sponsio melioris boni animi
deliberatione firmata; ex deliberatione igitur dependet firmitas voti. Sed votum religionis est firmissimum, utpote
quod nullo superveniente potest infringi; praeexigit ergo maximam deliberationem.
Item hoc nituntur ostendere per hoc quod dicitur I Ioan. IV, 1: nolite omni spiritui credere, sed probate spiritus si
ex Deo sunt; quod in religionis introitu locum habet; ut patet per hoc quod beatus benedictus in regula, et
innocentius in decretali, in hoc casu hanc auctoritatem inducit.
Sed huiusmodi probatio indiget diligenti examine, quod plenius fit per deliberationem cum multis. Oportet igitur
volentem religionem intrare, primo deliberare cum multis.
Addunt etiam, quod ibi est consilium requirendum ubi deceptionis periculum imminet. Hoc autem contingit in
religionis ingressu: quia, ut dicitur II cor. XI, 14: ipse Satanas transfigurat se in Angelum lucis: unde sub specie
boni decipit incautos. Oportet igitur cum multis deliberatione habita religionem intrare.
Item. Ea quae possunt habere malum exitum, sunt diligenti consilio prius examinanda. Religionis autem introitus
in plerisque malum exitum habet, qui apostatae et desperati fiunt. Oportet igitur maxima deliberatione praemissa
religionem intrare.
Demum ponendum est quod maxime replicant. Dicitur enim Act. V, 39: si ex Deo consilium est hoc aut opus,
non poteritis dissolvere illud. Dissolvitur autem propositum religionis intrandae in multis per apostasiam. Non
igitur hoc propositum fuit a Deo. Oportet igitur magna deliberatione cum multis habita prius considerare, an
aliquis debeat religionem intrare.
Haec igitur sunt quibus necessitatem magnae deliberationis et cum multis habendae nituntur imponere his qui
sunt religionem intraturi; ut multiplicatis consiliis, ex aliqua parte impedimentum paretur.
|+9 Capitulus 9: In quo reprobatur praedicta positio.
Ad huius autem assertionis falsitatem ostendendam, primo quidem assumamus quod habetur Matth. IV, quod
Petrus et Andreas continuo vocati a Domino, relictis retibus secuti sunt eum. In quorum commendationem
chrysostomus dicit: in mediis operationibus existentes, audientes iubentem non distulerunt. Non dixerunt:
revertentes domum loquemur amicis, sed omnia dimittentes secuti sunt, sicut et helisaeus heliae fecit. Talem
enim obedientiam Christus quaerit a nobis, ut neque instanti tempore remoremur.
Deinde sequitur de Iacobo et ioanne, qui vocati a Domino statim relictis retibus et patre secuti sunt eum. Et, sicut
Hilarius dicit super Matth.: eis artem et patriam domum relinquentibus, docemur Christum secuturi, et saecularis
vitae solicitudine, et paternae domus consuetudine non teneri.
Postea vero Matth. IX, de matthaeo subditur, quod ad vocationem Domini surgens secutus est eum; ubi
chrysostomus dicit: disce vocati obedientiam; neque enim restitit, neque domum abire rogavit et suis hoc
communicare. Humana etiam pericula, quae ei a principibus accidere poterant, parvipendit, dum rationes officii
sui imperfectas reliquit, ut Remigius dicit ibidem. Ex quo evidenter accipitur quod nihil humanum nos debet
retardare a servitio Dei.
Rursus Matth. VIII, 21, et luc. IX, 59, legitur, quod quidam discipulus Christi dixit ad eum: Domine, permitte me
ire primum et sepelire patrem meum; cui Dominus respondit: sequere me, et dimitte mortuos sepelire mortuos
suos. Quod exponens chrysostomus super Matth. Dicit: hoc dixit non iubens contemnere honorem qui est ad
parentes; sed monstrans quoniam nihil caelestibus negotiis nobis magis necessarium esse oportet; et quoniam
cum toto studio his iungi debemus, et neque parum tardare, etiam si valde inevitabilia et incitantia fuerint quae
attrahunt. Quid enim magis necessarium quam sepelire patrem? quid etiam facilius? neque enim multum tempus
consumendum erat. Sed diabolus instat attentius volens aliquem aditum invenire; et si modicam sumat
negligentiam, magnam operatur pusillanimitatem. Propter quod sapiens admonet dicens: ne differas de die in
diem.
Nihil igitur aliud inde docemur, nisi quod nec minimum temporis frustra ducere decet, et si mille cogentia sint,
immo praeferre spiritualia cunctis, et admodum necessariis.
Et Augustinus dicit in Lib. De verbis Domini: honorandus est pater, sed obediendum est Deo. Ego, inquit, ad
evangelium te voco, ad aliud opus mihi necessarius es. Maius est hoc quam quod vis facere: sunt alii qui
sepeliant mortuos suos; non licet anteriora posterioribus subdere. Amate parentes, et praeponite Deum
parentibus. Si ergo propter rem tam necessariam Dominus etiam modici temporis inducias petentem redarguit;
qua fronte diutinam deliberationem quidam asserunt praemittendam esse Christi consiliis? deinde Luc. IX, 61,
sequitur: et ait alter: sequar te, Domine; sed primum permitte me renuntiare his qui domi sunt.
Quod exponens Cyrillus insignis Graecorum doctor dicit: imitanda promissio et qualibet laude plena. Sed
quaerere renuntiare his qui domi sunt ostendit quod utcumque divisus sit.
Nam communicare proximis et consulere nolentes aequa sapere, indicat adhuc utcumque languentem et
recedentem; propter quod audit a Domino: nemo cum posuerit manum super aratrum et retrospexerit habilis est
ad regnum Dei.
11

