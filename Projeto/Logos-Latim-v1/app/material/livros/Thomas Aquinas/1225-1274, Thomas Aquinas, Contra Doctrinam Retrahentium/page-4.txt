tamen ratio ibi inducta etiam in proposito competit: quia utrobique pueros expedit nutriri in his quae postmodum
sunt observaturi, ut ad haec eorum habitus firmetur.
Et ut ulterius procedatur, ipsius Domini hoc auctoritate firmatur.
Legitur enim Matth. XIX, 13, quod oblati sunt Christo parvuli, ut manus eis imponeret, et oraret: discipuli autem
increpabant eos.
Iesus autem ait eis: sinite parvulos venire ad me et nolite eos prohibere, talium enim est regnum caelorum. Ubi
dicit chrysostomus quis mereatur appropinquare Christo, si repellitur ab eo simplex infantia? nam si sancti futuri
sunt, quid vetatis filios ad patrem venire? si autem peccatores futuri sunt, ut quid sententiam condemnationis
profertis antequam culpam videatis? manifestum est autem quod maxime appropinquat homo Christo per viam
consiliorum, secundum illud Matth. XIX, 21: vende omnia quae habes, et da pauperibus, et sequere me. Non
sunt igitur pueri retrahendi, ne per observantiam consiliorum Christo appropinquent. Sed, sicut Origenes ibidem
dicit, quidam priusquam discant rationem iustitiae de pueris, reprehendunt eos qui per simplicem doctrinam
pueros et infantes, minus adhuc eruditos offerunt Christo. Dominus autem hortatur discipulos suos
condescendere utilitatibus puerorum; haec igitur debemus attendere ne aestimatione excellentioris sapientiae
contemnamus quasi magni pusillos ecclesiae, prohibentes pueros venire ad Iesum.
Et ut adhuc ad priora nos extendamus, de ioanne baptista legitur luc. I, 80: puer crescebat, et confortabatur
spiritu, et erat in desertis usque ad diem ostensionis suae ad Israel. Ubi dicit beda: praedicator poenitentiae
futurus, ut liberius auditores suos a mundi illecebris erudiendo subtollat, primaevam in desertis transigit vitam,
ne, ut Gregorius Nyssenus dicit, huiusmodi fallaciis quae per sensus ingeruntur, assuetus, quandam confusionem
ac errorem incurreret erga veri boni discretionem; et ideo ad tantum divinarum gratiarum elevatus est apicem, ut
plusquam prophetis sibi gratia infunderetur, quia mundum et expers cuiuslibet passionis naturalis desiderium
suum a principio usque ad finem divinis aspectibus obtulit.
Non solum igitur licitum est, sed etiam valde expediens ad maiorem gratiam optinendam, ut aliqui a pueritia
saeculum deserentes, in deserto religionis vivant. Unde Thren. III, 27, dicitur: bonum est viro cum portaverit
iugum ab adolescentia sua. Et causa videtur assignari, cum subditur: sedebit solitarius et tacebit, quia levavit se
super se: per quod datur intelligi, quod qui ab adolescentia religionis iugum portando se super se levant, ad
observantias religionis, quae in quiete consistit a mundanis curis, et silentio a turbarum tumultibus, magis
redduntur idonei, secundum illud Prov. XXII, 6: adolescens iuxta viam suam; etiam cum senuerit, non recedet ab
ea. Et inde est quod Anselmus in libro de similitudinibus, eos qui sunt a pueritia in monasteriis nutriti, Angelis
comparat, eos vero qui postmodum in perfecta aetate convertuntur, hominibus.
Hoc etiam non solum sacrae Scripturae auctoritatibus, sed etiam Philosophorum sententiis confirmatur. Dicit
enim Philosophus in 2 ethic.: non parum differt sic vel sic ex iuvene confestim assuefieri: sed multum, magis
autem omne, id est totum in hoc consistit quod aliqui a pueritia erudiantur in hoc quod per totam vitam debent
servare. Et in VIII politicae dicit idem Philosophus quod legislatori maxime negotiandum est circa iuvenum
disciplinam, quos oportet erudire secundum quod convenit ad unamquamque civilitatem.
Hoc etiam ex communi hominum consuetudine manifeste apparet, secundum quam homines a pueritia
applicantur illis officiis vel artibus in quibus vitam sunt acturi: sicut qui futuri sunt clerici, mox a pueritia in
clericatu erudiuntur; qui futuri sunt milites, oportet quod a pueritia in militaribus exercitiis nutriantur, sicut
vegetius dicit in Lib. De re militari; qui futuri sunt fabri, fabrilem artem a pueritia discunt. Cur igitur in hoc solo
regula fallit, ut qui futuri sunt religiosi non a pueritia in religione exerceantur? quinimmo necesse est ut quanto
aliquid est difficilius, tanto ad illud portandum magis homo a pueritia consuescat.
Sic igitur manifeste apparet quod in pueris locum non habet quod dicunt oportere aliquem prius in mandatis
exerceri quam ad consilia transeat, religionem intrando.
|+4 Capitulus 4: Quod praedicta assertio locum non habet in his qui de novo convertuntur ad fidem.
Nunc videre oportet, utrum hoc locum habere possit in illis qui sunt nuper ad fidem conversi. Quibus si quis
religionis habitum interdicat tamquam nondum in praeceptis exercitatis, primo aspectu absurdum apparet, cum
constet Christi discipulos statim in sua conversione ad fidem, esse assumptos ad Christi collegium, in quo
primum exemplar consiliorum et perfectionis apparuit, et absque dubio cuiuscumque religionis statum excessit.
Ipse quoque Paulus inter apostolos conversione novissimus, praedicatione primus, statim ad fidem conversus,
viam perfectionis evangelicae sumpsit: dicit enim ad gal. I, 15: cum autem placuit ei qui me segregavit ex utero
matris meae et vocavit per gratiam suam, ut revelaret filium suum in me, ut evangelizarem illum in gentibus;
continuo non acquievi carni et sanguini.
Hoc etiam ex ipsius Christi exemplo nobis ostenditur; legitur enim Matth. IV, post baptismum Christi, quod tunc
Iesus ductus est in desertum a spiritu: ubi dicit Glossa: tunc, idest post baptismum: docens baptizatos de mundo
exire, et in quiete Deo vacare. Hoc etiam ex multorum laudabili consuetudine approbatur, qui ab infidelitate
quacumque ad fidem Christi conversi, statim habitum religionis assumunt. Quis autem erit tam improbus
disputator qui audeat eis consulere ut potius in saeculo remaneant, quam in religione perceptam baptismi gratiam
studeant conservare? quis sanae mentis ab hoc proposito eum impediat, ne Christum, quem per sacramentum
4

