Unde apostolus proposito consilio de virginitate servanda, dicit: qui sine uxore est, solicitus est quae sunt
Domini, quomodo placeat Deo; qui autem cum uxore est, solicitus est quae sunt mundi, quomodo placeat uxori;
et divisus est. Ex quo patet, tanto aliqua magis ad consiliorum perfectionem pertinere, quanto magis hominem a
solicitudine mundi absolvunt. Manifestum est autem quod divitiarum et possessionum cura impedit animum a
rebus divinis.
Dicitur enim Matth. XIII, 22: qui seminatus est in spinis, hic est qui verbum audit; et solicitudo saeculi istius et
fallacia divitiarum suffocat verbum, et sine fructu efficitur: quod exponens Hieronymus dicit: blandae sunt
divitiae, aliud agentes et aliud pollicentes. Lubrica est earum possessio; dum huc illucque circumferuntur, et
instabili gradu vel habentes deserunt, vel non habentes reficiunt.
Hoc etiam evidenter ostenditur luc. XIV, 18: ubi unus de his qui sunt vocati ad coenam se excusavit dicens:
villam emi, et necesse habeo ire, et videre illam. Et, sicut Gregorius dicit, quid per villam nisi terrena substantia
designatur? exit ergo videre illam qui sola exteriora cogitat. In fine autem parabolae subditur: pauperes et debiles
introduc huc: quod exponens Ambrosius, dicit, quod rarius delinquit cui deest illecebra peccandi, et citius ad
Deum convertitur qui non habet in mundo unde delectetur.
Sic igitur patet quod possessiones et quascumque divitias omnino non habere, magis ad evangelicam
perfectionem pertineat.
Item Augustinus dicit in lib.
De verbis Domini: minimi Christi sunt illi qui omnia sua dimiserunt, et secuti sunt eum, et quidquid habuerunt,
pauperibus distribuerunt, ut Deo sine saeculari compede expediti servirent, et ab oneribus mundi liberatos, velut
pennatos, sursum humeros tollerent. Hi sunt minimi, quia humiles. Appende minimos istos, et grave pondus
invenies. Nullus autem sani capitis dicet, ad mundi onera non pertinere communium possessionum curam.
Pertinet igitur ad perfectionis pondus ut etiam ab huiusmodi compedibus expediti homines serviant Deo.
Sic igitur patet vanam esse doctrinam, immo pestiferam, et christianae doctrinae contrariam, illorum qui dicunt,
quod possessionibus communibus carere propter Christum, ad perfectionem non pertineat; de quibus, super illud
Psalmi: convertantur et erubescant valde velociter, dicit Glossa: hoc non est hic, ubi potius iniqui irrident eos qui
omnia relinquunt, et suis irrisionibus infirmos de Christi nomine erubescere faciunt. Ad eos etiam pertinere
videtur quod alibi in Psalmo dicitur: consilium inopis confudistis, quoniam Dominus spes eius est: ubi dicit
Glossa: inopis cuiuslibet, qui est membrum Christi: et hoc ideo fecistis quoniam Dominus est spes eius.
Unde ergo magis reverendus erat, inde magis contemnitur. Quid enim aliud isti faciunt nisi quod contemnere
nituntur eos qui christianae paupertatis consilium perfecte sectantur: et hoc ideo quia non in terrenis
possessionibus, sed in Deo spem habent?
|+16 Capitulus 16: In quo solvuntur rationes contra praedictam veritatem inductae.
His igitur visis, facile est respondere ad ea quae in contrarium proponuntur.
Quod enim primo inductum est, quod expedit possessiones communes possideri, iam patet quod expedit propter
eos qui non sunt summae perfectionis capaces, qualis in primis credentibus fuit, qui imperfectiores omnino
negligendi non erant.
Unde et apud illos qui illam summam perfectionem sectabantur, possessiones non erant. Sicut etiam Dominus,
cui Angeli ministrabant, loculos habuit propter necessitatem aliorum, quia scilicet eius ecclesia loculos erat
habitura, sicut Augustinus dicit super ioannem. Unde si qua sit congregatio, in qua omnes ad maiorem
perfectionem tendant, expedit eis communes possessiones non habere.
Quod vero secundo proponitur, quod beatus benedictus in vita sua amplas possessiones recepit, hoc sufficit ad
ostendendum quod communes possessiones non totaliter monasticam perfectionem excludunt; non autem ex hoc
haberi potest quod maioris perfectionis non sit possessionibus carere communibus, praesertim cum idem beatus
benedictus in sua regula dicat, se aliquid remisisse de rigore monasticae vitae a prioribus institutae,
condescendendo infirmitatibus sui temporis monachorum. Et eadem ratio est de beato Gregorio, qui monasteria
construxit secundum regulam a beato benedicto institutam.
Quod vero tertio propositum est, quod apostolis persecutionis tempore permisit Dominus ut peram et sacculum
tollerent, magis contra eos facit, sicut ex praemissis apparet. Si enim persecutionis causa rigor prioris disciplinae
remittitur, consequens est quod ad rigorem disciplinae pertinebat ut peram et sacculum non haberent. Nec tamen
legitur quod illo persecutionis tempore procuraverunt sibi aliquas possessiones communes. Et sic patet, quod
inducitur, ad propositum non pertinere.
Quod vero quarto inductum est, quod Dominus non instituit ordinem non habentium possessiones, sed ordinem
praelatorum, qui possessiones habent; in altero quidem est apertum mendacium.
Cum enim Dominus discipulos instituit quod nec aurum nec argentum possideant, et quod corda eorum non
graventur curis huius mundi, et dimittentibus agros et domos propter nomen suum praemia repromittit non solum
in futuro, sed in hoc saeculo; ut scilicet sint cum apostolis, nihil in hoc mundo habentes, et omnia possidentes;
manifestum est quod omnes quicumque hanc regulam secuti fuerint, institutionem Christi sequuntur.

24

