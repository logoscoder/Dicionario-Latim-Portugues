Circa hoc etiam addunt, quod tales religiosi necesse habent de negotiis multorum se intromittere, qui eis
necessaria victus ministrant; et sic multiplicantur in eis temporalium sollicitudines perfectioni evangelicae
adversantes. Videntur igitur ex hoc ipso quod possessionibus communibus carent, detrimentum perfectionis pati.
Dicunt denique, hoc esse impossibile quod aliqui nihil in communi vel proprio possideant quia necesse est quod
comedant et bibant et induantur; quod facere non possent, si nihil haberent.
Ex his igitur derogare nituntur perfectioni possessiones non habentium in communi.
|+15 Capitulus 15: In quo confutatur error praemissus.
Oportet autem attendere, quod praedicti paupertatis impugnatores, doctrinae Christi, nec non et vitae ipsius non
modicum adversantur, qui in omnibus paupertatem servandam verbo docuit et exemplo monstravit.
Dicit enim de ipso apostolus II cor. VIII, 9: quod propter nos egenus factus est, cum dives esset. Paupertatem
enim assumpsit, ut Glossa ibidem dicit et divitias non amisit, intus dives, foris pauper, latens Deus in divitiis,
apparens homo in paupertate. Ex quo his qui Christi paupertatem sequuntur, magna dignitas accrescit. Unde post
pauca ibidem concluditur: nemo igitur se contemnat, pauper in cella, dives in conscientia.
Et ut ab exordio introitus eius in mundum incipiamus, pauperculam elegit matrem, pauperiorem patriam, egens
fit pecuniis: et hoc tibi exponat praesepe, ut legitur in quodam synodali sermone ephesini Concilii. Et post pauca
subditur: respice pauperrimum habitaculum eius qui ditat caelum. Vide praesepe sedentis super cherubim: vide
pannis obsitum eum qui pelagus harenae vinxit, vide deorsum paupertatem, divitias eius sursum considerans.
Si autem non propter se, sed propter nos egenus factus est, secundum apostolum, nunquid non poterat matrem
multas possessiones habentem eligere, atque in domo propria nasci, si nihil ad perfectionem christianae vitae
pertineret terrenas possessiones non habere, quinimmo propria domo carere? confundantur igitur paupertatis
detractores, cuius gloria in ipsis Christi cunabulis praeclare refulget.
Et ne putetur paupertatem, quam in infantia sustinuit, in perfecta deseruisse aetate; videamus quid ipse de se
dicat Matth. VIII, 20: filius, inquit, hominis non habet ubi caput suum reclinet; quasi dicat, ut Hieronymus
exponit: quid me propter divitias et saeculi lucra cupis sequi, cum tantae sim paupertatis, ut nec hospitiolum
quidem habeam, et tecto utar non meo.
Et chrysostomus idem exponens dicit: aspice qualiter paupertatem, quam Dominus docuerat, per opera
demonstravit. Non erat ei mensa, non candelabrum, non domus, nec quidquam aliud talium.
Haec autem paupertas ad perfectionem pertinet, quam Dominus et verbo docuit, et per opera demonstravit.
Pertinet igitur ad perfectionem christianae vitae terrenis possessionibus omnino carere.
Rursus ulterius procedentes, invenimus testimonium paupertatis Christi ex hoc quod, cum pro eo tributum
requireretur, dixit Petro: vade ad mare, et mitte hamum, et eum piscem qui primo ascenderit tolle, et aperto ore
eius invenies staterem: illum sumens da eis pro me et te. In cuius expositione Hieronymus dicit: hoc etiam
simpliciter intellectum aedificat auditorem, dum audit tantae Dominum fuisse paupertatis ut unde tributa pro se
et apostolo redderet, non habuerit. Quod si quis obiicere voluerit, quomodo Iudas in loculis portabat pecuniam?
respondebimus.
Rem pauperum in usus suos convertere nefas putavit, nobisque idem exemplum reliquit.
Manifestum est autem, nec alicui christiano debet venire in dubium, quod Christus summam perfectionem in sua
conversatione servavit; unde et ad paupertatis perfectionem dicebat: si vis perfectus esse, vade et vende omnia
quae habes, et da pauperibus; et veni, sequere me: in quo est perfectionis summa, ut Hieronymus dicit.
Haec est igitur summa paupertatis perfectio ut ad exemplum Christi aliqui homines possessionibus careant, etsi
aliqua reservent ad pauperum usum, praesertim quorum eis cura incumbit; sicut Dominus praecipue suos
discipulos propter ipsum pauperes effectos, de his quae sibi dabantur reservans, sustentabat. Inter cetera vero
quae Christus in mortali vita vel fecit vel passus est, praecipue christianis imitandum proponitur venerandae
crucis exemplum: unde et ipse Dominus dicebat Matth. XVI, 24: si quis vult post me venire, abneget
semetipsum, et tollat crucem suam, et sequatur me; unde et apostolus quasi simul cum Christo cruci confixus, et
in sola Christi cruce gloriam habens dicebat: ego stigmata Domini in corpore meo porto, exemplum crucis
diligenter secutus. Inter alia vero crucis insignia apparet omnimoda paupertas, in qua exterioribus rebus privatus
est usque ad corporis nuditatem: unde ex persona eius in Psalmo dicitur: diviserunt sibi vestimenta mea, et super
vestem meam miserunt sortem.
Hanc autem crucis nuditatem per voluntariam paupertatem homines sequuntur, et praecipue qui possessionum
redditibus carent; unde dicit Hieronymus ad Paulinum presbyterum: tu audita sententia salvatoris: si vis perfectus
esse, vade, et vende omnia, quae habes, et da pauperibus, et veni, sequere me: verba vertis in opera, et nudam
crucem nudus sequens, expeditior et levior scandis scalam Iacob. Et post pauca subdit: nihil est enim grande
tristi et lurida facie vel simulare vel ostentare ieiunia, possessionum redditibus abundare, et vile iactare
palliolum.
Sic igitur patet inimicos esse crucis Christi praedictos adversarios paupertatis, qui terrena sapientes, terrenas
possessiones ad perfectionem christianam pertinere arbitrantur per quorum abiectionem fiat minor perfectio.

21

