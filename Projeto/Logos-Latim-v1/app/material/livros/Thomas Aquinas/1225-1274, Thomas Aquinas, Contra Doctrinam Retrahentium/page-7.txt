saecularium vita, per quae homines magis a vitiis arcentur, et ad virtutis perfectionem facilius promoventur: et
sic consiliorum observatio adminiculatur ad aliorum observantiam praeceptorum; non tamen ordinatur ad ea
sicut ad finem: non enim aliquis virginitatem servat ut adulterium vitet; vel paupertatem, ut a furto desistat: sed
ut in Dei dilectione proficiat: maiora enim non ordinantur ad minora sicut ad finem.
Sic igitur patet quod consilia ad vitae perfectionem pertinent, non quia in eis principaliter consistat perfectio, sed
quia sunt via quaedam vel instrumenta ad perfectionem caritatis habendam. Unde Augustinus dicit in Lib. De
moribus ecclesiae, de vita religiosorum loquens: concupiscentiae domandae et dilectioni fratrum retinendae,
invigilat omnis intentio. Et ibidem dicit: caritas praecipue custoditur, caritati virtus, caritati sermo, caritati
habitus, caritati vultus aptatur. Et in collationibus patrum dicit abbas Moyses: pro hac, scilicet puritate cordis et
caritate, universa agimus atque toleramus: pro hac parentes, patria, dignitates, divitiae, deliciae mundi huius, et
voluptas universa contemnitur: pro hac ieiuniorum inediam, vigilias, labores, corporis nuditatem, lectiones,
ceterasque virtutes suscipimus: ut per ista ab universis passionibus noxiis illaesum praeparare cor nostrum et
conservare possimus, et ad perfectionem caritatis istis gradibus innitendo conscendere.
Sic igitur, cum duplex sit modus observandi praecepta, perfectus scilicet et imperfectus, necesse est etiam duplex
esse exercitium praeceptorum: unum quidem quo aliquis exercitatur in perfecta observantia praeceptorum: et hoc
idem exercitium fit per consilia, sicut ex praemissis apparet; aliud autem est exercitium in imperfecta observantia
praeceptorum, quod fit in vita saeculari absque consiliis.
Cum ergo dicitur, quod oportet aliquem prius exercitari in praeceptis quam ad consilia transeat, idem est ac si
dicatur; oportet prius hominem exercitari in imperfecta observantia praeceptorum quam exercitari in perfecta
observantia eorumdem: quod valde inepte dicitur, sive ad ipsa praecepta caritatis inspiciamus, sive ad ipsa
exercitia.
Quis enim tam insanae mentis esse poterit qui aliquem volentem perfecte diligere Deum et proximum, retrahat,
cogens ipsum prius diligere imperfecte? nonne hoc formae dilectionis contradicit, quae nobis traditur in
praecepto caritatis divinae cum dicitur: diliges Dominum Deum tuum ex toto corde tuo? numquid timendum est
ne nimis cito homo incipiat Deum perfecte diligere, quasi possit in diligendo modum praeterire? dicitur eccli.
XLIII 32: glorificantes Deum quantumcumque potueritis, supervalebit adhuc.
Unde apostolus I ad Cor. IX, 24, monet: sic currite ut comprehendatis; et ad hebr. IV, 11, dicit: festinemus
ingredi in illam requiem: quia quantumcumque homo tempestive viam perfectionis incipiat, semper sibi remanet
quo possit proficere, quousque ultimam perfectionem homo consequatur in patria.
Si vero ad ipsa exercitia inspiciamus, maior apparebit absurditas. Quis enim dicat volenti continentiam vel
virginitatem servare, ut prius in matrimonio caste vivat? quis dicat paupertatem pro Christo volenti subire, ut
prius in divitiis iuste vivat, quasi per divitias animus hominis ad paupertatem praeparetur, et non magis
propositum paupertatis impediant? quod manifeste apparet Matth. XIX, de adolescente qui paupertatis consilium
a Domino non suscepit, sed abiit tristis propter divitias quas habebat.
Et haec quidem dicta sunt, si comparentur consilia ad praecepta caritatis.
Si vero comparemus ea ad alia legis praecepta, quis non videat quanta sequatur absurditas? si enim per consilia
et religionis observantias tolluntur occasiones peccatorum per quae sunt praeceptorum transgressiones, quis non
videat tanto aliquem magis indigere ut occasiones peccatorum evitet? numquid igitur dicendum erit iuveni: vivas
interim inter mulieres et lascivorum consortia, ut sic in castitate exercitatus, postmodum in religione castitatem
observes? tanquam facilius sit in saeculo quam in religione castitatem servare. Idem etiam de aliis virtutibus et
peccatis apparet.
Similes sunt igitur huiusmodi doctrinam promulgantes bellorum ducibus, qui milites in suo tirocinii exordio
acrioribus bellis exponerent. Fatemur autem, quod si qui sunt in vita saeculari exercitium praeceptorum habentes,
melius possunt in religione proficere. Sed sicut ex una parte praeceptorum exercitium in vita saeculari praeparat
hominem ad consilia melius observanda, ita ex alia parte saecularis vitae consuetudo consiliis observandis
impedimentum praestat. Unde Gregorius dicit in principio Moral.: cum adhuc me cogeret animus praesenti
mundo quasi specie tenus deservire, coeperunt multa contra me ex eiusdem mundi cura succrescere; ut in eo iam
non specie, sed quod est gravius, mente retinerer.
|+7 Capitulus 7: In quo solvuntur rationes adversariorum suprapositae.
His igitur visis, facile est ea quibus innituntur, refellere.
Quod enim primo inducunt de adolescente cui Dominus consilium perfectionis dedit, ut puta iam in mandatis
exercitato quia dixerat: haec omnia servavi a iuventute mea manifestum est, secundum Hieronymum, efficaciam
non habere: dicit enim super Matth.: mentitur adolescens. Si enim quod positum est in mandatis, diliges
proximum tuum sicut te ipsum, opere complesset; quomodo postea audiens, vade et vende omnia quae habes, et
da pauperibus, tristis recessit? et, sicut Origenes super Matth. Narrat, scriptum est in evangelio secundum
Hebraeos, quod cum Dominus dixisset ei: vade, et vende omnia quae habes, coepit dives scalpere caput suum, et
dixit ad eum Dominus: quomodo dicis, feci legem et prophetas? scriptum est in lege: diliges proximum tuum
sicut te ipsum: et ecce multi fratres tui filii Abrahae amicti sunt stercore, morientes prae fame; et domus tua
7

