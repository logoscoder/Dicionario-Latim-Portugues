Cum igitur homo instinctu spiritus sancti movetur ad religionis ingressum, non est ei differendum, ut humanum
requirat consilium; sed statim homo impetum spiritus sancti debet sequi. Unde et Ez. I, 20, dicitur: quocumque
ibat spiritus, illuc eunte spiritu et rotae pariter levabantur sequentes eum. Nec solum hoc Scripturae
auctoritatibus, sed etiam sanctorum exemplis manifestatur.
Narrat enim Augustinus in 8 conf. De duobus militibus, quorum unus lecta vita Antonii subito repletus amore
sancto, ait amico suo: ego Deo servire studui, et ex hac hora in hoc loco aggredior; te si piget imitari, noli
adversari. Respondit ille se socio adhaerere, et ambo iam aedificabantur relinquendo omnia et Christum
sequendo.
In quo etiam libro Augustinus se ipsum reprehendit de hoc quod tardabat suam conversionem, ubi dicit: non erat
quid responderem veritate convictus, nisi tantum verba lenta et somnolenta, modo, ecce modo, sine paululum.
Sed modo et modo non habebat modum, et sine paululum in longum ibat. Et in eodem libro dicit: erubescebam
nimis, quia nugarum murmur, scilicet saecularium et carnalium, adhuc audiebam, et cunctabundus pendebam.
Non est ergo laudabile, sed magis vituperabile, post vocationem interiorem vel exteriorem, vel verbo vel
Scripturis factam differre, et quasi in dubiis consilium quaerere.
Hoc etiam ad interioris inspirationis efficaciam pertinet ut homines inspirati subito ad maiora provehantur: quod
significatur per hoc quod congregatis in unum discipulis, ut legitur Act. II, repente spiritus sanctus super eos
veniens eos fecit magnalia Dei loqui: ubi dicit Glossa: nescit tarda molimina spiritus sancti gratia. Et Eccli. XI,
23, dicitur: facile est in oculis Dei subito honestare pauperem.
Hanc etiam efficaciam Dei intrinsecus inspirantis Augustinus ostendit in Lib. De praedestinatione sanctorum,
inducens quod habetur ioh. VI 45: omnis qui audivit (a patre) et didicit, venit ad me. Valde (inquit) remota est a
sensibus carnis haec schola, in qua pater auditur, et docet, ut veniatur ad filium: nec agit hoc cum carnis aure, sed
cordis; et postea subdit: itaque gratia quae occulte humanis cordibus divina largitate tribuitur, a nullo corde duro
respuitur: ideo quippe tribuitur ut cordis duritia penitus auferatur.
Hanc etiam efficaciam inspirationis internae Gregorius in homilia Pentecostes commendat dicens: o qualis est
artifex iste spiritus. Nulla ad discendum mora agitur in omne quod voluerit; mox ut tetigerit mentem docet;
solumque tetigisse docuisse est.
Nam humanum animum subito ut illustrat immutat; abnegat hoc repente quod erat, exhibet repente quod non
erat.
Virtutem igitur spiritus sancti vel ignorat vel ei resistere nititur qui a spiritu sancto motum diuturnitate consilii
detinere contendit.
Nec solum sacrorum doctorum auctoritatibus assertionis eorum convincitur falsitas, sed etiam philosophicis
documentis.
Dicit enim Aristotiles in quodam capitulo eudimicae ethic. Quod intitulatur de bona fortuna: quod autem
quaeritur quid est motus principium in anima, palam quemadmodum in toto Deus; rationis enim principium non
ratio, sed aliquid melius. Quid igitur utique erit melius scientia et intellectu, nisi Deus? et postea subdit de his qui
a Deo moventur consiliari non expedit eis; habent enim principium tale quod melius intellectu et consilio.
Erubescat igitur qui se dicit catholicum, divinitus inspiratos ad humana transmittens consilia, quibus eos
Philosophus ethnicus asserit non egere.
Videamus autem ulterius ad quid consilio indigeant hi quibus est sacrae religionis propositum inspiratum.
Et primo quidem dubitare an id quod Christus consuluit, melius sit sacrilegum est; dubitare vero an propter
contristationem amicorum, vel quodcumque temporalium detrimentum homo debeat religionis propositum
praetermittere, est animi adhuc carnali amore irretiti.
Unde Hieronymus dicit in epistola ad Heliodorum: licet parvulus ex collo pendeat nepos; licet sparso crine et
scissis vestibus ubera, quibus te nutrierat, mater ostendat; licet in limine pater iaceat: per calcatum perge patrem,
siccis oculis ad vexillum crucis evola. Solum pietatis genus est in hac re esse crudelem. Et postea subdit:
gladium tenet hostis ut me perimat, et ego de patris lacrymis cogitabo? propter patrem militiam deseram, cui
sepulturam Christi causa non debeo?p et ad hoc etiam plura alia superius sunt inducta.
Forte autem aliquis inducetur ad consilium requirendum, an possit implere quod in proposito gerit. Sed et huic
dubitationi occurrit Augustinus 8 confess.
De se ipso loquens, qui consilium continentiae assumere formidabat.
Aperiebatur, inquit, ab ea parte qua intenderam faciem, et quo transire trepidabam, casta dignitas continentiae
blandiens ut venirem neque dubitarem, extendens ad me suscipiendum et amplectendum pias manus plenas
gregibus bonorum exemplorum. Ibi tot pueri et puellae, ibi iuventus multa, et omnis aetas, et graves viduae et
virgines anus.
Et irridebat me irrisione exhortatoria, quasi diceret: tu non poteris quod isti et istae? an isti et istae in semet ipsis
possunt, et non in Domino Deo suo? Dominus Deus eorum me dedit eis. Quid in te stas, et non stas? proice te in
eum, noli metuere: non se subtrahet ut cadas. Proiice te securus: et excipiet te et sanabit te.
Restant autem duo de quibus consiliari relinquitur his qui religionis assumendae propositum gerunt: quorum
unum est de modo religionem intrandi; aliud autem est, si aliquod speciale impedimentum habeant, per quod
impediantur a religionis ingressu; puta, si sint servi, vel matrimonio iuncti, vel aliquid huiusmodi.
13

