non geometrica primo modo, cum sit de rebus geometricis, sed secundo modo, quia prave habet id quod
geometriae est. Et ignorantia haec, scilicet quae est in prave utendo principiis geometriae, contraria est veritati
geometriae.
|#5 Deinde cum dicit: in doctrinis autem etc., solvit tertiam quaestionem. Et circa hoc duo facit: primo, ostendit
quod in demonstrativis scientiis non sit paralogismus in dictione; secundo, quod non sit paralogismus extra
dictionem; ibi: non oportet autem etc.. Cum autem secundum sex locos sophisticos fiat paralogismus in dictione,
ex his accipit unum, scilicet paralogismum qui fit secundum aequivocationem, ostendens quod talis
paralogismus in scientiis demonstrativis esse non potest: de quo tamen magis videtur. Dicit ergo quod in
doctrinis non sit paralogismus, scilicet syllogismus peccans in forma, sicut in dialecticis.
In demonstrativis enim oportet medium idem semper esse dupliciter, idest ad duo extrema comparari: quia et de
medio maior extremitas universaliter praedicatur, et medium iterum universaliter praedicatur de minori
extremitate. Sed quod praedicatur, non dicitur omne, idest signum universale non apponitur ad praedicatum. In
fallacia vero aequivocationis est quidem idem medium secundum vocem, non autem secundum rem. Et ideo
quando in voce proponitur, latet, sed si ad sensum demonstretur, non potest ibi esse aliqua deceptio. Sicut hoc
nomen circulus aequivoce dicitur de figura et de poemate. In rationibus ergo, idest in argumentationibus, latet,
idest deceptio potest accidere; ut si dicatur: omnis circulus est figura; poema Homeri est circulus; ergo poema
Homeri est figura. Si vero describatur ad sensum circulus, nulla potest esse deceptio: manifestum enim erit quod
carmina non sunt circulus. Sicut autem haec deceptio excluditur per hoc quod medium demonstratur ad sensum,
ita et in demonstrativis excluditur per hoc quod medium demonstratur ad intellectum.
Cum enim aliquid definitur, ita se habet ad intellectum, sicut id quod sensibiliter describitur se habet ad visum.
Et ideo dicit quod haec, scilicet definita, in demonstrativis scientiis sunt quae videntur in intellectu. In
demonstrationibus autem semper proceditur ex definitionibus. Unde non potest ibi esse deceptio secundum
fallaciam aequivocationis: et multo minus secundum alias fallacias in dictione.
|#6 Deinde cum dicit: non oportet autem etc., ostendit quod non potest fieri paralogismus in demonstrativis
secundum fallaciam extra dictionem.
Et quia huiusmodi paralogismis frequenter obviatur ferendo instantiam, per quam ostenditur defectus in forma
syllogizandi; ideo primo ostendit qualiter ferenda esset instantia in demonstrativis; secundo, ostendit quod in eis
non potest esse paralogismus secundum fallaciam extra dictionem; ibi: contingit autem quosdam etc.. Dicit ergo
primo, quod non oportet in demonstrativis ferre instantiam in ipsum, idest in aliquem paralogismum, sumendo
aliquam propositionem inductivam, idest particularem: nam inductio ex particularibus procedit, sicut
syllogismus ex universalibus.
Et hoc ideo est, quia in demonstrativis non sumitur propositio, nisi quae est in pluribus: nisi enim sit in pluribus,
non erit in omnibus; oportet autem syllogismum demonstrativum ex universalibus procedere. Unde manifestum
est quod neque instantia potest esse in demonstrativis, nisi universalis, quia eaedem sunt propositiones et
instantiae. Tam enim in dialecticis quam in demonstrativis, illud quod sumitur ut instantia, postea sumitur ut
propositio ad syllogizandum contra illum qui proponebat.
|#7 Deinde cum dicit: contingit autem quosdam etc., ostendit quod in demonstrativis non accidit deceptio per
paralogismum extra dictionem.
Et sicut supra ostenderat quod non est paralogismus in dictione in demonstrativis, ostendendo de uno, scilicet de
paralogismo secundum fallaciam aequivocationis; ita hic ostendit quod in demonstrativis non est paralogismus
extra dictionem, ostendendo de uno, qui fit secundum fallaciam consequentis. Patet enim quod secundum alias
fallacias extra dictionem non potest esse paralogismus in demonstrativis. Neque enim secundum accidens, cum
demonstrationes procedant ex his quae sunt per se; neque secundum quid et simpliciter, cum ea quae in
demonstrationibus sumuntur, sint universaliter, et semper, et non secundum quid. Circa hoc ergo duo facit:
primo, ostendit qualiter fiat paralogismus secundum fallaciam consequentis; secundo, quod ex hoc modo non
accidit deceptio in demonstrativis; ibi: aliquando quidem etc..
|#8 Dicit ergo primo quod quosdam contingit non syllogistice dicere, idest non servare formam syllogismi,
propter hoc, quod accipiunt utrisque inhaerentia, idest quia accipiunt medium affirmative praedicatum de utroque
extremorum; quod est syllogizare in secunda figura ex duabus propositionibus affirmativis; quod facit fallaciam
consequentis.
Sicut fecit quidam Philosophus nomine caeneus ad ostendendum quod ignis sit in multiplicata analogia, idest
quod in maiori quantitate generatur ignis, quam fuerit corpus ex quo generatur: eo quod ignis, cum sit
rarissimum corpus, per rarefactionem ex aliis corporibus generatur.
Unde oportet quod materia prioris corporis sub maioribus dimensionibus extendatur, formam ignis assumens. Ad
hoc autem probandum utebatur tali syllogismo: quod generatur in multiplicata analogia, cito generatur; sed ignis
cito generatur; ergo ignis generatur in multiplicata analogia.
33

