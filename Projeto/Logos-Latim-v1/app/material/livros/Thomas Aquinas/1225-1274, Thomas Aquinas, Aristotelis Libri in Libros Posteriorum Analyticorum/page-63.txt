in ipsum finem; quia ratio universalis sumitur ex parte formae, quae est simplex, et habet rationem finis, in
quantum terminat infinitatem materiae.
Manifestum est autem quod infinita in quantum huiusmodi non sunt scibilia, sed in quantum aliqua sunt finita in
tantum sunt scibilia; quia materia non est principium cognoscendi rem, sed magis forma. Manifestum est ergo
quod universalia sunt magis scibilia quam particularia. Ergo etiam sunt magis demonstrabilia, quia demonstratio
est syllogismus faciens scire. Sed magis demonstrabilium est potior demonstratio: simul enim intenduntur ea,
quae dicuntur ad invicem; demonstratio autem ad demonstrabile dicitur. Et sic cum universalia sint magis
demonstrabilia, demonstratio universalis erit potior.
|#5 Quartam rationem ponit ibi: amplius si magis praeponenda etc., quae talis est. Cum demonstrationis finis sit
scientia, quanto demonstratio plura facit scire, tanto potior est. Et hoc est quod dicit, quod magis praeferenda est
demonstratio, secundum quam homo cognoscit hoc et aliud, quam illa secundum quam homo cognoscit unum
solum.
Sed ille qui habet cognitionem de universali, cognoscit etiam particulare, dummodo sciat quod sub universali
contineatur particulare; sicut qui cognoscit omnem mulam esse sterilem, scit hoc animal, quod cognoscit esse
mulam, esse sterile: sed ille qui cognoscit particulare, non propter hoc cognoscit universale. Non enim si
cognosco hanc mulam esse sterilem, propter hoc cognosco omnem mulam esse sterilem. Relinquitur ergo quod
demonstratio universalis, per quam cognoscitur universale et particulare, sit potior quam particularis, per quam
cognoscitur solum particulare.
|#6 Quintam rationem ponit ibi: amplius autem et sic etc., quae talis est. Quanto medium demonstrationis est
propinquius primo principio, tanto demonstratio est potior. Et hoc probat, quia si illa demonstratio, quae procedit
ex principio immediato, est certior ea quae non procedit ex principio immediato, sed ex mediato, necesse est
quod quanto aliqua demonstratio procedit ex medio propinquiori principio immediato, tanto sit potior. Sed
universalis demonstratio procedit ex medio propinquiori principio, quod est propositio immediata. Et hoc
manifestat in terminis. Si enim oporteat demonstrare a, quod est universalissimum, de d, quod est
particularissimum, puta substantiam de homine, et accipiantur media b et c, puta animal et vivum, ita quod b sit
superius quam c, sicut vivum quam animal; manifestum est quod b, quod est universalius, erit immediatum ipsi
a, et per hoc magis cognoscetur quam per c, quod est minus universale. Unde relinquitur quod demonstratio
universalis potior sit quam particularis. Addit autem quasdam praedictarum rationum logicas esse: quia scilicet
procedunt ex communibus principiis, quae non sunt demonstrationi propria; sicut praecipue tertia et quarta, quae
accipiunt pro medio id quod est commune omni cognitioni. Aliae vero tres praedictarum rationum, scilicet
prima, secunda et quinta, magis videntur esse analyticae, utpote procedentes ex propriis principiis
demonstrationis.
|#7
Sextam rationem ponit ibi: maxime autem manifestum est etc., et dicit quod maxime evidens est
universalem demonstrationem principaliorem esse ex ipsis propositionibus, ex quibus utraque demonstratio
procedit. Nam universalis demonstratio procedit ex universalibus propositionibus.
Particularis autem demonstratio procedit ex aliqua particulari propositione. Propositionum autem universalis et
particularis talis est comparatio, quod ille qui habet cognitionem de priori, scilicet de universali, cognoscit
quodammodo posteriorem, scilicet in potentia. Nam in universali sunt in potentia particularia, sicut in toto sunt
in potentia partes. Puta si aliquis cognoscit quod omnis triangulus habet tres angulos aequales duobus rectis, iam
in potentia cognoscit hoc de isoscele.
Sed ille qui cognoscit aliquid in particulari, non propter hoc cognoscit in universali, neque in actu neque in
potentia. Non enim universalis propositio continetur in particulari, neque in actu neque in potentia. Si igitur
demonstratio est potior, quae ex potioribus propositionibus procedit, sequitur quod demonstratio universalis sit
potior. Est autem attendendum quod haec ratio non differt a quarta supraposita, nisi quod ibi fiebat comparatio
conclusionum, quae cognoscuntur per demonstrationem, hic autem fit comparatio propositionum, ex quibus
demonstratio procedit.
|#8
Septimam rationem ponit ibi: et universalis quidem etc., quae talis est. Universalis demonstratio
intelligibilis est, idest in ipso intellectu terminatur, quia finitur ad universale, quod solo intellectu cognoscitur.
Sed demonstratio particularis in intellectu incipiens terminatur ad sensum, quia concludit particulare, quod
directe per sensum cognoscitur; et per quamdam applicationem, seu reflexionem, ratio demonstrans usque ad
particulare producitur. Cum igitur intellectus sit potior sensu, sequitur quod demonstratio universalis potior sit
quam particularis. Ultimo epilogando concludit hoc esse manifestum per omnia supra dicta.
|+39 Lectio 39

63

