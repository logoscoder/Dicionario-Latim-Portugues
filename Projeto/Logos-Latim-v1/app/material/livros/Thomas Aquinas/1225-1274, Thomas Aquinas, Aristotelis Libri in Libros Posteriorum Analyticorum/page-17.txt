Nam privatio nihil aliud est, quam negatio in subiecto determinato. Quandoque etiam contrarium aequiparatur
negationi in aliquo genere, sicut in numeris idem est impar quod non par secundum consequentiam. Sicut ergo
necesse est affirmare vel negare, ita necesse est alterum eorum, quae per se insunt, proprio inesse subiecto.
Deinde epilogat dicens: de omni quidem etc..
Quod est planum.
|+11 Lectio 11
|#1 Postquam Philosophus determinavit de dici de omni et per se, hic determinat de universali. Et dividitur in
duas partes: in prima, ostendit quid sit universale; in secunda, ostendit quomodo in acceptione universalis
contingit errare; ibi: oportet autem non latere etc.. Circa primum duo facit: primo, ostendit quid sit universale;
secundo, ostendit quomodo demonstrator universali utatur; ibi: demonstratio autem per se etc.. Circa primum
duo facit: primo, ostendit quod universale continet in se et dici de omni et per se; secundo, ostendit quid supra ea
addat; ibi: universale autem etc..
|#2 Ad evidentiam autem eorum, quae hic dicuntur, sciendum est quod universale non hoc modo hic accipitur,
prout omne quod praedicatur de pluribus universale dicitur, secundum quod Porphyrius determinat de quinque
universalibus; sed dicitur hic universale secundum quandam adaptationem vel adaequationem praedicati ad
subiectum, cum scilicet neque praedicatum invenitur extra subiectum, neque subiectum sine praedicato.
|#3
His autem visis, sciendum est quod circa primum tria facit. Primo dicit quod universale, scilicet
praedicatum, est quod et de omni est, idest universaliter praedicatur de subiecto, et etiam per se, scilicet inest ei,
idest convenit subiecto secundum quod ipsum subiectum est. Multa enim universaliter de aliquibus praedicantur,
quae non conveniunt eis per se, et secundum quod ipsa.
Sicut omnis lapis coloratus est; non tamen secundum quod lapis, sed secundum quod est superficiem habens.
|#4 Secundo; ibi: manifestum igitur etc., infert quoddam corollarium ex dictis, dicens quod, ex quo universale
est, quod per se inest; quae autem per se insunt ex necessitate insunt, ut supra ostensum est; manifestum est quod
universalia praedicata, prout hic sumuntur, ex necessitate insunt rebus, de quibus praedicantur.
|#5 Tertio; ibi: per se autem etc., ne aliquis crederet aliud esse quod in definitione universalis dixerat per se, et
secundum quod ipsum est, ostendit quod per se et secundum quod ipsum est, idem est. Sicut lineae per se inest
punctum primo modo, et rectitudo secundo modo: nam utrunque inest ei secundum quod linea est. Et e converso
triangulo secundum quod triangulus est insunt duo recti, idest quod valet duos rectos, quia per se triangulo inest.
|#6 Deinde cum dicit: universale autem etc., ostendit quid addat universale supra dici de omni et per se. Et circa
hoc duo facit. Primo, dicit quod tunc est universale praedicatum, cum non solum in quolibet est de quo
praedicatur, sed et primo demonstratur inesse ei, de quo praedicatur.
|#7 Secundo; ibi: ut duos rectos habere etc., manifestat per exemplum, dicens quod habere tres angulos aequales
duobus rectis, non inest cuilibet figurae universaliter: licet hoc de figura demonstretur, quia de triangulo
demonstratur qui est figura; sed tamen non cuilibet figurae inest, nec demonstrator in sua demonstratione utitur
qualibet figura. Quadrangulus enim figura quaedam est, sed non habet tres duobus rectis aequales.
Isosceles autem, idest triangulus duorum aequalium laterum, habet quidem universaliter tres angulos aequales
duobus rectis, sed non convenit primo isosceli, sed prius triangulo, quia isosceli convenit, in quantum est
triangulus. Quod igitur primo demonstratur habere duos rectos, aut quodcunque aliud huiusmodi, huic primo
inest praedicatum universale, sicut triangulo.
|#8 Deinde cum dicit: et demonstratio etc., ostendit qualiter demonstrator universali utatur, et dicit quod
demonstratio est per se huius universalis: sed aliorum est quodammodo et non per se. Demonstrator enim
demonstrat passionem de proprio subiecto: et si demonstret de aliquo alio, hoc non est nisi in quantum pertinet
ad illud subiectum.
Sicut passionem trianguli probat de figura et isoscele, in quantum quaedam figura triangulus est, et triangulus
quidam isosceles est. Quod autem non primo inest isosceli habere tres, hoc non est quia non universaliter
praedicetur de eo, sed quia est frequentius, idest in pluribus quam isosceles, cum hoc commune sit omni
triangulo.
|+12 Lectio 12

17

