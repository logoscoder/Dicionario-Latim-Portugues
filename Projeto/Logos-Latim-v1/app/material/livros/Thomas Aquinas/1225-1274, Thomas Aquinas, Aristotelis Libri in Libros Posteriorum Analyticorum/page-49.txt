demonstrationes in infinitum procedunt, vel descendendo vel ascendendo. Aliud autem membrum dubitationis
est, si demonstrationes ad invicem terminantur, ita scilicet quod una demonstratio confirmetur per aliam
ascendendo, et ex una demonstratione procedat alia descendendo, et hoc usque ad aliquem terminum.
|#12 Deinde cum dicit: similiter autem dico etc., ostendit quod praedictae dubitationes habent locum etiam in
demonstrationibus negativis, quia demonstratio negativa oportet quod utatur propositione affirmativa, in qua
subiectum conclusionis contineatur sub medio, a quo praedicatum conclusionis removeatur. Secundum ergo
quod est ascensus et descensus in affirmativis, oportet quod sit ascensus et descensus in negativis syllogismis, et
propositionibus; ut puta si conclusio demonstrativi syllogismi sit, nullum c est a, et accipiatur sicut medium b, a
quo a removeatur.
Est ergo primo considerandum utrum a removeatur a b primo, sive immediate, aut sit aliquod medium accipere, a
quo primo removeatur a quam a b, puta si prius removeatur ab I, quod oportet universaliter praedicari de b; et
iterum erit considerandum utrum a removeatur ab aliquo per prius quam ab I, scilicet a t, quod praedicatur
universaliter de I. Ita ergo et in his potest procedi in infinitum in removendo, ut semper sit aliquid accipere, a quo
per prius removeatur, vel oportet alicubi stare.
|#13 Deinde cum dicit: sed in convertibilibus etc., ostendit in quibus praedictae quaestiones locum non habeant.
Quia in his, quae aequaliter de se invicem praedicantur et convertuntur ad invicem, non est accipere aliquod
prius et posterius secundum illum modum, quo prius est, a quo non convertitur consequentia essendi, prout
universalia sunt priora; quia sive praedicata sint infinita, ita scilicet quod procedatur in infinitum in praedicando,
sive sint infinita ex utraque parte, idest tam ex parte praedicati quam ex parte subiecti, omnia huiusmodi infinita
similiter se habebunt ad omnia; quia quodlibet eorum poterit praedicari de quolibet, et subiici cuilibet
convertibilium. Nisi solum quod potest esse talis differentia, quod unum eorum praedicatur ut accidens, et aliud
praedicatur sicut praedicamentum, idest sicut substantiale praedicatum. Et haec est differentia proprii et
definitionis, quorum utrumque est convertibile; et tamen definitio est praedicatum essentiale, et propter hoc est
prius naturaliter proprio, quod est praedicatum accidentale. Et inde est quod in demonstrationibus utimur
definitione quasi medio ad demonstrandum propriam passionem de subiecto.
|+32 Lectio 32
|#1 Postquam Philosophus movit quaestiones, hic incipit eas determinare; et dividitur in duas partes. In prima
parte, ostendit quod quarumdam dubitationum solutio reducitur ad solutionem aliarum.
In secunda, solvit dubitationem quantum ad illa, in quibus per se et principaliter difficultas consistit; ibi: quod
autem in illis, si logice etc..
Circa primum duo facit: primo enim ostendit quod dubitatio, quae potest esse circa media, reducitur ad
dubitationem, quae movetur de extremis, et, ea soluta, solvitur; secundo, ostendit quod dubitatio, quae est circa
negativas demonstrationes, reducitur ad dubitationem, quae est de affirmativis; ibi: manifestum est autem in
privativis etc..
Circa primum tria facit: primo, proponit quod intendit; secundo, probat propositum; ibi: si enim a praedicante
etc.; tertio, excludit quamdam obviationem; ibi: nec si aliquis dicat etc..
|#2 Dicit ergo primo quod manifestum est, si quis rationem sequentem consideret, quod non contingit esse
media infinita, si praedicationes tam in sursum quam in deorsum stent in aliquibus terminis, scilicet in summo
praedicato et in infimo subiecto. Et exponit quid sit procedere praedicationes sursum, et deorsum; et dicit quod
sursum ascenditur, quando proceditur ad magis universale, de cuius ratione est quod praedicetur: deorsum autem
proceditur, quando itur ad magis particulare, de cuius ratione est quod subiiciatur.
|#3 Deinde cum dicit: si enim a praedicante etc., ostendit propositum per hunc modum. Sit ita quod a sit
summum praedicatum, et c sit infimum subiectum, et sint infinita media, quorum quodlibet vocetur b. Quia igitur
a erat primum praedicatum, praedicabitur de aliquo medio sibi propinquiori, et iterum illud medium de alio
medio inferiori; et cum media sint infinita, sequitur quod in infinitum procedet praedicatio in descendendo, quod
est contra positum. Ponebatur enim quod non descendat praedicatio in infinitum.
Similiter etiam si incipiamus a c, quod est infimum subiectum, procedetur ascendendo in infinitum antequam
perveniatur ad a, quod etiam est contrarium posito. Si ergo haec sint impossibilia, scilicet quod procedatur
praedicando in infinitum sursum vel deorsum, sequetur quod impossibile sit media esse infinita. Et ita patet quod
quaestio de infinitate mediorum reducitur ad quaestionem de infinitate extremorum.
|#4 Deinde cum dicit: neque enim si aliquis etc., excludit quamdam obviationem. Posset enim aliquis obviare,
dicens quod praedicta probatio procedebat, ac si a b c, idest medium et extrema, ita se haberent, quod essent
habita ad invicem, ita scilicet, quod inter ea non esset aliquod medium: sic enim definitur habitum in V
49

