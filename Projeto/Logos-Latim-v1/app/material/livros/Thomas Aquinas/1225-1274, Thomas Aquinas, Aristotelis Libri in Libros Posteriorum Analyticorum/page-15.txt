Tunc enim dicitur aliquid de omni, ut habetur in libro priorum, quando nihil est sumere sub subiecto, de quo
praedicatum non dicatur.
Per se autem dicitur aliquid praedicari, per comparationem ad ipsum subiectum: quia ponitur in eius definitione,
vel e converso, ut infra patebit.
Primo vero dicitur aliquid praedicari de altero per comparationem ad ea, quae sunt priora subiecto et continentia
ipsum. Nam habere tres angulos etc., non praedicatur primo de isoscele: quia prius praedicatur de priori, scilicet
de triangulo.
|#4 Secundo, ibi: de omni quidem etc., determinat propositum. Et dividitur in tres partes. Primo, ostendit quid
sit dici de omni; secundo, quid sit dici per se; ibi: per se autem etc.; tertio, quid sit universale; ibi: universale
autem dico etc.. Circa primum duo facit. Primo, ostendit quid sit dici de omni. Ad quod sciendum est quod dici
de omni, prout hic sumitur, addit supra dici de omni, prout sumitur in libro priorum. Nam in libro priorum
accipitur dici de omni communiter, prout utitur eo et dialecticus et demonstrator. Et ideo non plus ponitur in
definitione eius, quam quod praedicatum insit cuilibet eorum quae continentur sub subiecto. Hoc autem contingit
vel ut nunc, et sic utitur quandoque dici de omni dialecticus; vel simpliciter et secundum omne tempus, et sic
solum utitur eo demonstrator.
|#5 Et ideo in definitione dici de omni, duo ponit: quorum unum est, ut nihil sit sumere sub subiecto cui
praedicatum non insit. Et hoc significat cum dicit: non in quodam quidem sic, in quodam autem non. Aliud est,
quod non sit accipere aliquod tempus, in quo praedicatum subiecto non conveniat. Et hoc designat cum dicit:
neque aliquando sic, aliquando non; et ponit exemplum. Sicut de omni homine praedicatur animal; et de
quocunque verum est dicere quod sit homo, verum est dicere quod sit animal, et quandocunque est homo, est
animal. Et similiter se habet de linea et de puncto: nam punctum est in linea qualibet et semper.
|#6 Secundo; ibi: signum autem etc., manifestat positam definitionem per signum ab instantiis sumptum. Non
enim fertur instantia contra universalem propositionem, nisi quia deficit aliquid eorum, quae per eam
significantur. Cum autem interrogamur, an aliquid praedicetur de omni in demonstrativis, dupliciter ferimus
instantias; vel quia in quodam eorum quae continentur sub subiecto non est verum; vel quia aliquando non est
verum. Unde manifestum est quod dici de omni utrunque praedictorum significat.
|+10 Lectio 10
|#1 Postquam determinavit Philosophus de dici de omni, hic determinat de per se. Et circa hoc duo facit: primo,
ostendit quot modis dicitur aliquid per se; secundo, ostendit qualiter his modis demonstrator utatur; ibi: quae
ergo dicuntur etc..
|#2 Circa primum sciendum est quod haec praepositio per designat habitudinem causae; designat etiam
interdum et situm, sicut cum dicitur aliquis esse per se, quando est solitarius. Causae autem habitudinem
designat, aliquando quidem formalis; sicut cum dicitur quod corpus vivit per animam.
Quandoque autem habitudinem causae materialis; sicut cum dicitur quod corpus est coloratum per superficiem:
quia scilicet proprium subiectum coloris est superficies. Designat etiam habitudinem causae extrinsecae et
praecipue efficientis; sicut cum dicitur quod aqua calescit per ignem.
Sicut autem haec praepositio per designat habitudinem causae, quando aliquid extrinsecum est causa eius, quod
attribuitur subiecto; ita quando subiectum vel aliquid eius est causa eius, quod attribuitur ei, et hoc significat per
se.
|#3 Primus ergo modus dicendi per se est, quando id, quod attribuitur alicui, pertinet ad formam eius. Et quia
definitio significat formam et essentiam rei, primus modus eius quod est per se est, quando praedicatur de aliquo
definitio vel aliquid in definitione positum (et hoc est quod dicit quod per se sunt quaecunque insunt in eo, quod
quid est, idest in definitione indicante quid est), sive ponatur in recto sive in obliquo. Sicut in definitione
trianguli ponitur linea; unde linea per se inest triangulo: et similiter in definitione lineae ponitur punctum; unde
punctum per se inest lineae. Rationem autem quare ista ponantur in definitione subiungit dicens: substantia, idest
essentia, quam significat definitio ipsorum, idest trianguli et lineae, est ex his, idest ex linea et punctis. Quod non
est intelligendum quod linea ex punctis componatur, sed quod punctum sit de ratione lineae, sicut linea de
ratione trianguli.
Et hoc dicit ad excludendum ea, quae sunt partes materiae et non speciei, quae non ponuntur in definitione, sicut
semicirculus non ponitur in definitione circuli, nec digitus in definitione hominis, ut dicitur in VII metaphysicae.
Et subiungit quod quaecumque universaliter insunt in ratione dicente quid est, per se attribuuntur alicui.

15

