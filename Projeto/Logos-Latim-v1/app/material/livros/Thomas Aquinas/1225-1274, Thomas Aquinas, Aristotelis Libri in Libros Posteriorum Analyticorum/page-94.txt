medietatem duorum angulorum rectorum. Hoc igitur existente, necesse est quod a sit in c; quod nihil est aliud
quam angulum semicirculi esse rectum.
Subiungit autem quod hic modus demonstrationis potest etiam ad causam formalem pertinere, quam nominaverat
quod quid erat esse; eo quod esse medium duorum rectorum potest accipi ut ratio significans quod quid est recti
anguli.
|#7 Deinde cum dicit: at vero et ipsius etc., remittit ad praemissa, et dicit quod in superioribus monstratum est
quomodo causa formalis, quae est quod quid erat esse, pertineat ad medium demonstrationis.
|#8
Deinde cum dicit: propter quid autem etc., ponit exemplum de causa movente, tangens quamdam
Graecorum historiam: videlicet quod Athenienses quondam, adiunctis sibi quibusdam aliis Graecis, invaserunt
sardenses, qui erant subiecti regi medorum; et ideo medi invaserunt Athenienses.
Dicit ergo quod quaeri potest propter quid bellum medorum factum est cum Atheniensibus; et hoc propter quid
est causa quare Athenienses impugnati sunt a medis: quia scilicet ipsi simul cum quibusdam aliis, scilicet
eretriis, fecerunt, insultum in sardenses; hoc enim est quod fuit primum motivum belli. Sit ergo bellum in quo a,
quod est maior extremitas; quod priores insultum fecerunt sit b, idest medium; sed Athenienses sit c, idest minor
extremitas. Igitur b est in c, in quantum scilicet Atheniensibus convenit quod priores fecerunt insultum. A autem
est in b, quia scilicet illi qui prius aliis iniustitiam intulerunt, sunt debellati. Sic ergo a est in b, in quantum
debellantur illi qui prius inceperunt. Hoc autem, scilicet b, quod est medium, pertinet ad Athenienses, qui prius
bellum inceperunt. Et sic patet quod hic accipitur quasi medium causa quae primo movit.
|#9 Deinde cum dicit: quorumcunque autem causa etc., manifestat idem in causa finali. Et circa hoc duo facit:
primo, proponit exemplum in causa finali; secundo, ostendit differentiam inter causam finalem et causam quae
est principium motus; ibi: generationes autem e contrario etc.. Dicit ergo primo quod similiter se habet cum
praedictis in quibuscunque accipitur quasi causa finis, cuius causa fit aliquid. Puta si dicamus propter quid
aliquis ambulat post coenam, ut scilicet fiat sanus: et iterum propter quid est domus, ad hoc scilicet ut vasa, idest
supellectilia hominis, salventur, idest conserventur. Sic ergo hoc, scilicet ambulatio post coenam, fit gratia
sanandi; hoc autem, scilicet aedificatio domus, est gratia servandi supellectilia. Sic ergo nihil differt dicere
propter quid oportet post coenam ambulare, et cuius gratia hoc oporteat. Sic ergo ambulare post coenam in quo c,
minor extremitas; sed non eminere cibos in ore stomachi sit medium, in quo est b; sanari vero sit maior
extremitas, in quo est a. Sit ergo b in c, quia ambulatio post coenam facit ut non emineant cibi in ore stomachi; et
propter hoc provenit sanitas, quod est a esse in b. Videtur enim quod ipsi ambulare, quod est c, insit b, quod est
non eminere cibos in ore stomachi. Ad hoc autem sequitur a, quod est esse sanativum. Sic ergo patet quod b,
scilicet non eminere cibos in ore stomachi, est causa quare c est a, idest quare ambulare post coenam sit
sanativum; et hoc, scilicet non eminere cibos in ore stomachi, est ratio eius quod est esse sanativum.
A enim, idest esse sanativum, sic assignabitur, idest notificabitur. Quod autem b sit in c est propter quid, quia
scilicet sic se habere ut non emineant cibi in ore stomachi est sanari. Et ad hoc quod singula fiant magis
manifesta, oportet transumere rationes, ut scilicet accipiatur medium quasi ratio maioris extremitatis, sicut in
praemisso exemplo apparet.
|#10 Deinde cum dicit: generationes autem e contrario etc., ostendit quomodo diversimode se habet et in causa
quae est principium motus.
Contrario enim modo se habent in via generationis causa finalis, et causa quae est principium motus. Nam ibi,
scilicet in demonstratione quae sumitur per causam quae est principium motus, oportet medium primum fieri,
idest esse primum in via generationis; sicut prius fuit quod Athenienses insultum fecerunt in sardenses, quam
quod impugnarentur a medis. Sed hic, in demonstratione quae fit per causam finalem, accipitur sicut primum in
via generationis ipsum c, quod est minor extremitas, et est ultimum causatum causae finalis. Ultimum autem in
via generationis est finis, cuius gratia est aliquid. Manifestum est enim quod primo aliquis ambulat post coenam,
et ex hoc sequitur quod cibi non emineant in ore stomachi, et ex hoc ulterius sequitur sanitas hominis, quae est
principalis finis.
|#11 Deinde cum dicit: contingit autem idem etc., ostendit quomodo ad eumdem effectum possunt assumi
plures praedictarum causarum. Et circa hoc duo facit: primo, manifestat plures causas esse eiusdem; secundo,
ostendit in quibus habeat locum quod dictum est; ibi: plurima autem huiusmodi sunt etc.. Dicit ergo primo quod
contingit unum et eumdem effectum esse propter aliquem finem sive gratia eius, et ex necessitate alicuius prioris
causae; sicut hoc quod est lumen apparere per pellem lucernae, ex necessitate provenit; necesse est enim quod
corpus minorum partium transeat per poros largiores. Dicitur autem hoc secundum opinionem ponentium quod
lumen sit corpus quoddam subtile, et quod apparentia luminis per diaphanum fiat propter magnitudinem pororum
quasi quorumdam foraminum. Corpus autem subtile videtur esse parvarum partium. Et quia hoc non est
secundum suam opinionem, subiungit quod ex tali necessitate hoc provenit, si tamen lumen appareat
94

