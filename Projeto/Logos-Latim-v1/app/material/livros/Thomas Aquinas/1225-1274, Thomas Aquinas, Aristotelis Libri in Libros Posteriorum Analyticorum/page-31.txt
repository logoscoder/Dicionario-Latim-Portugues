oportet quod argumentetur circa principia communia, quia veritas principiorum communium est manifesta ex
cognitione terminorum communium, ut entis et non entis, totius et partis, et similium.
Dicit autem signanter: et si aliqua scientia tentet monstrare communia, quia philosophia prima non demonstrat
principia communia, sunt enim indemonstrabilia simpliciter; sed aliqui errantes tentaverunt ea demonstrare, ut
patet in IV metaphysicae.
Vel etiam quia, etsi non possunt demonstrari simpliciter, tamen Philosophus primus tentat ea monstrare eo modo,
quo est possibile, scilicet contradicendo negantibus ea, per ea quae oportet ab eis concedi, non per ea, quae sunt
magis nota.
|#6 Sciendum est etiam quod primus Philosophus non solum hoc modo demonstrat ea, sed etiam monstrat
aliquid de eis, sicut de subiectis; sicut quod, impossibile est mente concipere opposita eorum, ut patet in IV
metaphysicae. Cum ergo disputet circa haec principia et Philosophus primus et dialecticus, tamen aliter et aliter.
Dialecticus enim non procedit ex aliquibus principiis demonstrativis, neque assumit alteram partem
contradictionis tantum, sed se habet ad utramque (contingit enim utramque quandoque vel probabilem esse, vel
ex probabilibus ostendi, quae accipit dialecticus)p et propter hoc interrogat.
Demonstrator autem non interrogat, quia non se habet ad opposita. Et haec differentia utriusque posita est in his,
quae de syllogismo sunt, idest in libro priorum. Philosophia ergo prima procedit circa communia per modum
demonstrationis, et non per modum dialecticae disputationis.
|+21 Lectio 21
|#1 Postquam Philosophus ostendit quomodo scientiae demonstrativae se habeant circa principia communia, hic
ostendit quomodo se habeant circa propria. Et dividitur in duas partes: in prima, ostendit quod in qualibet
scientia sunt propriae interrogationes, responsiones et disputationes; in secunda, ostendit quomodo in qualibet
scientia sunt propriae deceptiones; ibi: quoniam autem sunt geometricae etc.. Circa primum duo facit: primo,
ostendit quod in qualibet scientia sunt propriae interrogationes; secundo, ostendit quod in qualibet scientia sunt
propriae responsiones et disputationes; ibi: neque omnem interrogationem utique etc.. Circa primum duo facit:
primo, ostendit quod in qualibet scientia sunt interrogationes propriae; secundo, quae sunt illae; ibi: sed ex
quibus aut demonstratur etc..
|#2 Primum sic ostendit. Idem est secundum substantiam interrogatio syllogistica et propositio, quae accipit
alteram partem contradictionis, licet in modo proferendi differant (hoc enim, quod ad interrogationem
respondetur, assumitur ut propositio in aliquo syllogismo); in unaquaque autem scientia sunt propriae
propositiones, ex quibus fit syllogismus: ostensum est enim quod quaelibet scientia ex propriis procedit; ergo in
qualibet scientia est propria interrogatio. Non ergo quaelibet interrogatio est geometrica, vel medicinalis; et sic
de aliis scientiis.
|#3 Sciendum tamen est quod interrogatio aliter est in scientiis demonstrativis et aliter est in dialectica.
In dialectica enim non solum interrogatur de conclusione, sed etiam de praemissis: de quibus demonstrator non
interrogat, sed ea sumit quasi per se nota, vel per talia principia probata; sed interrogat tantum de conclusione.
Sed cum eam demonstraverit, utitur ea, ut propositione, ad aliam conclusionem demonstrandam.
|#4 Deinde cum dicit: sed ex quibus etc., ostendit quae interrogationes sunt propriae unicuique scientiae. Et
primo, in quantum assumuntur ut propositiones, ex quibus demonstrator procedit; secundo, in quantum sumuntur
ut conclusiones; ibi: et de his quidem etc.. Dicit ergo primo quod interrogationes geometricae sunt ex quibus
demonstratur aliquid circa illa, de quibus est geometria, aut circa illa, quae demonstrantur ex principiis eiusdem
geometriae; sicut illa, ex quibus demonstratur aliquid in speculativa scientia, idest in perspectiva, quae procedit
ex principiis geometriae. Et quod dictum est de geometria, intelligendum est de aliis scientiis: quia scilicet
propositio, vel interrogatio dicitur proprie alicuius scientiae, ex qua demonstratur vel in ipsa scientia, vel in
scientia ei subalternata.
|#5 Deinde cum dicit: et de his quidem rationem etc., notificat geometricam interrogationem, prout est
conclusio, dicens quod de interrogationibus geometricis ponenda est ratio, demonstrando scilicet veritatem
ipsarum ex principiis geometricis et conclusionibus, quae per illa principia demonstrantur. Non enim cuiuslibet
demonstrationis geometricae ratio redditur ex primis geometriae principiis, sed interdum ex his quae per prima
principia sunt conclusa. Interrogationum autem, quae semper sunt conclusiones in demonstrativis scientiis, ratio
reddi potest in eisdem, sed principiorum ratio non potest reddi a geometra, secundum quod geometra est. Et
similiter est in aliis scientiis. Nulla enim scientia probat sua principia, secundum quod ostensum est supra. Dicit
autem, secundum quod geometra est, quia contingit in aliqua scientia probari principia illius scientiae, in

31

