Et quia nos coniiceremus quod semper hoc modo accideret lunae defectus, statim in nostra scientia sensus rei
singularis fieret universale. Et ex hoc exemplo concludit quod idem est scire quod quid est et propter quid. Nam
ex hoc quod videmus terram interpositam inter solem et lunam, sciremus et quid est defectus lunae et propter
quid luna deficit: quorum unum, scilicet scire quid est, refertur ad scientiam qua scimus de aliquo quod
simpliciter sit, non autem quod aliquid insit alicui; sed propter quid refertur ad cognitionem eorum quae insunt,
sicut cum dicimus quod tres anguli sunt aequales duobus rectis, aut maiores aut minores.
Ultimo autem epilogando concludit principale propositum, scilicet manifestum esse ex praedictis, in omnibus
quae quaeruntur esse medii quaestionem.
|+2 Lectio 2
|#1 Postquam Philosophus ostendit quod omnis quaestio est quodammodo quaestio medii, quod quidem est
quod quid est et propter quid, hic incipit manifestare qualiter medium nobis innotescat; et dividitur in partes
duas: in prima parte ostendit quomodo quod quid est et propter quid se habent ad demonstrationem; in secunda
parte ostendit quomodo oporteat investigare quod quid est et propter quid; ibi: quomodo autem oportet venari
etc.. Prima autem pars dividitur in partes duas: in prima, manifestat quomodo se habeat ad demonstrationem ly
quid est; in secunda, manifestat quomodo se habeat ad demonstrationem ly propter quid, quod significat causam;
ibi: quoniam autem scire opinamur cum sciamus causam etc..
|#2 Circa primum duo facit: primo, dicit de quo est intentio; secundo, prosequitur propositum; ibi: principium
autem sit futurorum etc.. Dicit ergo primo quod quia omnis quaestio, ad cuius determinationem demonstratio
inducitur, est quaestio medii, quod est quid et propter quid, oportet primo dicere per quem modum hoc ipsum
quod quid est nobis ostendatur, utrum scilicet per demonstrationem, vel per divisionem, vel quovis alio modo. Et
iterum oportet dicere quis sit modus reducendi ea quae apparent de re, ad quod quid est. Et quia definitio est
oratio significans quod quid est, oportet etiam scire quid sit definitio et quae sint definibilia. In his autem hoc
ordine procedemus: primo quidem opponendo; secundo autem veritatem determinando.
|#3 Deinde cum dicit: principium autem sit futurorum etc., exequitur propositum ordine praedicto.
Unde primo, procedit circa praemissa disputative opponendo; secundo, veritatem determinando; ibi: iterum
autem speculandum est quid horum etc.. Circa primum duo facit: primo, procedit disputando de ipsa definitione,
quae significat quod quid est; secundo, de ipso quod quid est per definitionem significato; ibi: ipsius autem quid
est utrum syllogismus etc.. Circa primum tria facit: primo, inquirit disputative utrum omnium quorum est
demonstratio, sit definitio; secundo, utrum e converso omnium quorum est definitio, sit demonstratio; ibi: quid
autem cuius est definitio etc.; tertio, utrum alicuius eiusdem sit definitio et demonstratio; ibi: sed utrum si non
omnis etc..
Circa primum duo facit: primo, dicit de quo est intentio; secundo, exequitur propositum; ibi: dubitabit enim
utique aliquis etc.. Dicit ergo primo quod inter ea quae in futurum dicenda sunt, principium oportet sumere ab eo
quod est convenientissimum habitarum, idest consequentium rationum. Quod quidem est de hoc quod posset
aliquis dubitare utrum contingat idem et secundum idem scire per definitionem et demonstrationem.
|#4 Deinde cum dicit: definitio quidem enim quod quid est etc., probat quod non omnium quorum est
demonstratio, sit definitio. Et hoc quadrupliciter.
Primo quidem, quia definitio est indicativa eius quod quid est; omne autem quod pertinet ad quod quid est,
praedicatur et affirmative et universaliter; ergo definitio est solum eorum contentiva sive significativa, quae
praedicantur affirmative et universaliter. Sed non omnes syllogismi sunt demonstrativi conclusionum
affirmativarum universalium; sed quidam sunt negativi, puta omnes qui sunt in secunda figura; quidam vero
particulares, puta omnes qui sunt in tertia figura. Non ergo omnium est definitio, quorum est demonstratio.
|#5 Secundo, ibi: postea neque eorum quae sunt etc., ostendit idem dicens quod neque definitio etiam potest
esse omnium eorum quae concluduntur per syllogismos affirmativos, quod contingit esse solum in prima figura,
sicut demonstrative syllogizatur quod omnis triangulus habet tres angulos aequales duobus rectis. Huius autem
quod dictum est, scilicet quod non omnium quae sic syllogizantur, possit esse definitio, ratio est, quia scire
aliquid demonstrative nihil aliud est quam demonstrationem habere. Ex quo patet quod si omnium horum
scientia solum per demonstrationem habetur, non est eorum definitio.
Ea enim quorum est definitio, cognoscuntur per definitionem. Sequeretur igitur quod aliquis non habens horum
demonstrationem sciret ea; eo quod nihil prohibet aliquem habentem definitionem non simul habere
demonstrationem; quamvis definitio sit demonstrationis principium. Non enim quicunque cognoscit principia,
scit conclusionem deducere demonstrando.

80

