Et primo in secundo modo secundae figurae; secundo in primo; ibi: similiter autem fit transposito etc.. Dicit ergo
primo quod contingit in hac figura alteram propositionem esse falsam indifferenter, quaecunque sit illa. Quod
patet ex hoc, quia cum supponatur a per se et immediate praedicari de b, quidquid est in omni a est in omni b;
sicut omne quod universaliter praedicatur de animali, praedicatur universaliter de homine.
Si ergo accipiatur aliquod medium c, quod universaliter praedicetur de a, ut si dicamus: omne animal est vivum;
et universaliter removeatur a b, ut si dicamus: nullus homo est vivus: patet quod a.c, quae est maior propositio,
erit vera; sed b.c quae est minor, erit falsa. Et similiter probat quod e converso contingit maiorem esse falsam.
Non enim potest esse quod aliquid universaliter removeatur a b, et universaliter praedicetur de a, terminis sic se
habentibus. Dictum est enim quod si aliquid est in a universaliter, sequitur quod sit in b. Si ergo aliquid
removeatur a b universaliter, non potest esse quod universaliter praedicetur de a. Sicut quod universaliter
removetur ab homine, non potest universaliter praedicari de animali. Si ergo accipiatur aliquid, quod
universaliter removeatur ab homine, puta, irrationale, et dicatur sic: omne animal est irrationale; nullus homo est
irrationalis; sequitur quod minor propositio sit vera, et maior falsa.
Sed in his terminis, maior propositio non est totaliter falsa. Potest autem accipi terminus in quo sit totaliter falsa,
puta si accipiamus inanimatum pro medio.
|#7 Deinde cum dicit: similiter autem fit etc., ostendit idem in primo modo secundae figurae, in quo maior est
negativa. Manifestum est enim quod, praedictis terminis, scilicet a et b, sic se habentibus ut dictum est, quod
universaliter removetur ab a, non poterit esse in nullo b. Si ergo accipiatur c medium, quod universaliter
removetur ab a, et universaliter praedicetur de b; erit maior propositio vera et minor falsa. Puta si sint isti
termini, inanimatum, animal, homo. Et similiter ostendit quod potest esse minor vera, et maior falsa. Manifestum
est enim, secundum praedicta, quod id quod universaliter praedicatur de b, non potest removeri universaliter ab
omni a: quia quod universaliter praedicatur de b, ad minus oportet in quodam a esse. Si ergo accipiatur c
medium, quod universaliter praedicetur de b, puta, rationale, vel vivum, et universaliter negetur de a; minor
propositio erit vera, scilicet: omnis homo est rationale, vel vivum. Maior autem: nullum animal est rationale, est
falsa in parte; nullum animal est vivum, est falsa in toto.
Deinde epilogando concludit quod syllogismus deceptivus potest fieri in immediatis, utrisque propositionibus
existentibus falsis, vel altera tantum.
|+29 Lectio 29
|#1 Postquam Philosophus ostendit quomodo syllogismus ignorantiae fit in propositionibus immediatis, hic
ostendit quomodo fit in propositionibus mediatis. Et primo, quomodo concludatur propositio negativa falsa, quae
opponitur affirmativae verae; secundo, quomodo concludatur affirmativa falsa, quae opponitur negativae verae;
ibi: si vero sit affirmativus etc.. Circa primum duo facit: primo, ostendit quomodo hoc fiat in prima figura;
secundo, in secunda: ibi: sed per mediam figuram etc.. Circa primum tria facit: primo, ostendit quomodo fit
syllogismus ignorantiae in propositionibus mediatis, per medium proprium; secundo, quomodo fit per medium
quidem non proprium, sed tamen similem habitudinem habens ad terminos, sicut medium proprium; ibi: similiter
autem est, et si ex alia ordinatione etc.; tertio, ostendit quomodo fit praedictus syllogismus per medium
extraneum; ibi: si vero non per proprium medium etc..
|#2 Dicit ergo primo quod, quando syllogismus concludens falsum, fit in propositionibus, quae non sunt
individuae, idest immediatae, si accipiatur proprium medium, unde fit syllogismus, non potest esse utrasque
propositiones esse falsas, sed solum maiorem. Et exponit quid nominet proprium medium. Ex quo enim
propositio, cuius contraria syllogizatur, est mediata, oportet quod praedicatum syllogizetur de subiecto per
aliquod medium. Potest ergo illud idem medium accipi ad concludendum oppositum. Puta, haec est propositio
mediata: omnis triangulus habet tres angulos aequales duobus rectis; medium autem per quod syllogizatur
praedicatum de subiecto, est figura habens angulum extrinsecum aequalem duobus intrinsecis sibi oppositis. Si
ergo velimus probare quod nullus triangulus habet tres angulos aequales duobus rectis per hoc idem medium, erit
syllogismus falsitatis per proprium medium.
Et ideo dicit quod medium proprium est, per quod fit syllogismus contradictionis, idest ad oppositum.
Puta in praedicto exemplo: sit a triangulus, b habere tres, medium c figura talis.
In prima autem figura necesse est minorem esse affirmativam, et ideo oportet quod illa, quae erat minor in
syllogismo vero, maneat non conversa nec transmutata in suam oppositam in syllogismo falsitatis. Unde oportet
quod semper sit vera. Sed maior propositio veri syllogismi convertitur in negativam contrariam; et ideo oportet
quod maior sit falsa. Puta si dicamus: nulla figura habens etc. Habet tres etc.; omnis triangulus est figura talis;
ergo etc..
|#3 Deinde cum dicit: similiter autem est etc., ostendit quomodo fit praedictus syllogismus per medium
extraneum, sed simile proprio. Et dicit quod similiter syllogizabitur, si medium accipiatur ex alia ordinatione.
44

