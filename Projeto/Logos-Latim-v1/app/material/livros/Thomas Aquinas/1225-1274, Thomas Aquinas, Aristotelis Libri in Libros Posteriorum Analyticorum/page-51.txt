Demonstretur ergo haec propositio, nullum c est b, sic quod d universaliter praedicetur de b, maiori existente
universali affirmativa, et negetur universaliter de c, minori existente universali negativa. Si iterum haec
propositio, nullum c est d, est mediata, necesse erit accipere aliquod aliud medium, quod etiam praedicetur de d
universaliter, et universaliter removeatur a c. Et ita, sicut proceditur in negativis demonstrationibus, oportebit
procedere in affirmativis, scilicet quod b praedicabitur de a, et d de b, et aliquid aliud de d; et sic procedetur in
infinitum in affirmativis. Quia ergo supponitur quod in affirmativis stetur in sursum, necesse est etiam quod
stetur in negativis, secundum hunc modum, quo negativa demonstratur in secunda figura.
|#9 Deinde cum dicit: tertius autem est etc., ostendit idem in tertia figura. Sit ergo medium, ut b, de quo a
universaliter praedicetur, c vero ab eo removeatur: sequitur particularis negativa, scilicet quod c negetur a
quodam a. Et quod quidem in praemissa affirmativa, quae est, omne b est a, stetur, habetur ex suppositione; quod
autem necesse sit stare etiam in hac negativa, nullum b est c, quae est maior, patet, quia si hoc debeat
demonstrari, necesse est quod vel demonstretur per superius dicta, idest per primam et secundam figuram, vel
demonstrabitur similiter sicut concludebatur conclusio, scilicet per tertiam figuram: ita tamen quod haec maior
non assumatur ut universalis, sed ut particularis. Illo autem modo statur, scilicet si procedatur in prima et in
secunda figura. Si autem procedatur in tertia figura ad concludendum, quoddam b non esse c, accipiatur medium
e, de quo quidem b universaliter affirmetur, c vero ab eo particulariter negetur. Et hoc iterum similiter continget,
quod secundum hoc procedetur in demonstratione negativa semper secundum augmentum praedicationis
affirmativae in inferius: quia b, quod erat primum medium, praedicabitur de e, et e de quodam alio, et sic in
infinitum. Quia igitur supponitur statum esse in affirmativis in deorsum, manifestum est quod stabitur in
negativis ex parte ipsius c.
|#10 Deinde cum dicit: manifestum autem est etc., excludit quamdam obviationem. Posset enim aliquis dicere
quod necesse est stare in demonstrationibus negativis, statu existente in affirmativis, si semper syllogizetur
secundum eamdem figuram; sed potest in infinitum procedi, si nunc demonstretur per unam figuram, nunc per
aliam. Et dicit, manifestum est quod si non procedatur in demonstrationibus una via, sed omnibus, aliquando
quidem ex prima figura, aliquando autem ex secunda vel tertia, sic etiam oportebit statum esse in negativis, statu
existente in affirmativis. Huiusmodi enim viae diversae demonstrandi sunt finitae, et quaelibet earum
multiplicatur non in infinitum, sed finite ascendendo vel descendendo, ut ostensum est. Si autem finita finities
accipiantur, necesse est totum esse finitum. Unde relinquitur quod omnibus modis necesse sit in
demonstrationibus negativis esse statum, si sit status in affirmativis.
|+33 Lectio 33
|#1 Postquam Philosophus ostendit quod si sit status in extremis, necesse est esse statum in mediis, et si sit
status in affirmativis, necesse est esse statum in negativis; hic intendit ostendere quod sit status in affirmativis in
sursum et deorsum.
Et dividitur in duas partes: in prima parte, ostendit propositum logice, idest per rationes communes omni
syllogismo, quae accipiuntur secundum praedicata communiter sumpta; in secunda, ostendit idem analytice, idest
per rationes proprias demonstrationi, quae accipiuntur secundum praedicata per se, quae sunt demonstrationi
propria; ibi: analytice autem manifestum etc.. Prima autem pars dividitur in duas partes: in prima, ostendit quod
non sit procedere in infinitum in praedicatis, quae praedicantur in eo quod quid; in secunda, ostendit quod non sit
procedere in infinitum universaliter in praedicatis affirmativis; ibi: universaliter autem sic dicimus etc..
|#2 Dicit ergo primo, quod cum ostensum sit quod in privativis non est ire in infinitum, si stetur in affirmativis;
hic iam manifestum erit quomodo aliqui speculantur in illis, idest in affirmativis, esse statum per logicas
rationes. Et dicuntur hic logicae rationes, quae procedunt ex quibusdam communibus, quae pertinent ad
considerationem logicae. Haec autem veritas manifesta est in his, quae praedicantur in eo quod quid est, idest in
praedicatis, ex quibus quod quid est, idest definitio constituitur. Si enim huiusmodi praedicata dentur esse
infinita, sequitur et quod non contingat definire aliquid, et quod si definitur aliquid, eius definitio non possit esse
nota. Et hoc ideo, quia infinita non est pertransire. Non autem contingit definiri, neque definitionem cognosci,
nisi descendendo perveniatur usque ad ultimum, et ascendendo perveniatur usque ad primum.
Si ergo contingit aliquid definire, vel si contingit definitionem alicuius esse notam, ex utroque antecedenti
sequitur hoc consequens, quod in praedictis praedicatis non sit procedere in infinitum, sed in eis contingat stare.
|#3 Deinde cum dicit: universaliter autem sic etc., ostendit universaliter quod in praedicatis affirmativis non sit
procedere in infinitum. Et circa hoc duo facit: primo, quaedam praemittit, quae sunt necessaria ad propositum
ostendendum; secundo, ostendit propositum; ibi: amplius si non est etc..
Circa primum duo facit: primo, distinguit praedicata per accidens a praedicatis per se; secundo, distinguit
praedicata per se ad invicem; ibi: quare autem in eo quod quid est etc.. Dicit ergo primo, quod cum ostensum sit
51

