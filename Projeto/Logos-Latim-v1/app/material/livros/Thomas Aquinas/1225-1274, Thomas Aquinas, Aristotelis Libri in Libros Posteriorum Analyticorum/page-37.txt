autem c est a, quia nullus paries est animal: quare sequitur quod etiam b in nullo c sit, scilicet quod nullus paries
respiret. Si autem acciperetur medium propinquum, esset demonstratio propter quid. Ut si ostenderetur quod
paries non respiret, quia non habet pulmonem. Omne enim habens pulmonem respirat, et e converso.
|#5 Deinde cum dicit: comparantur huiusmodi etc., ostendit quomodo media se habeant ad conclusiones, dicens
quod huiusmodi causae remotae comparantur dictis secundum excellentiam, quia scilicet excedunt
communitatem conclusionis probandae. Et huiusmodi medium contingit dicere quod est multum distans. Ut patet
in probatione Anacharsidis, qui probat quod apud Scythas non sunt sibilatores, propter hoc, quod non sunt ibi
vites. Hoc enim est medium valde remotum. Propinquum enim esset non habere vinum; et adhuc propinquius
non bibere vinum; ex quo sequitur laetitia cordis quae movet ad cantandum, ut sic sibilatio pro cantu intelligatur.
Vel melius potest dici quod sibilus hic accipitur non pro quolibet cantu; sed pro cantu vindemiantium, qui
vocatur celeuma.
|#6
Deinde cum dicit: secundum quidem etc., epilogat quod dixerat, dicens: quod hae sunt differentiae
syllogismi quia ad syllogismum qui est propter quid, in eadem scientia, et secundum eorumdem positionem,
idest eorum qui habent eumdem ordinem. Quod dicitur ad removendum illud, quod post dicet, quod una scientia
est sub altera.
|+25 Lectio 25
|#1 Postquam ostendit Philosophus qualiter demonstratio quia differt a demonstratione propter quid in eadem
scientia; hic ostendit quomodo differt in diversis scientiis. Et circa hoc duo facit.
Primo, proponit intentum, dicens quod alio modo a praedictis differt propter quid ab ipso quia, propter hoc quod
in diversis scientiis considerantur, idest quod ad unam scientiam pertinet scire propter quid, et ad aliam scientiam
pertinet scire quia.
Secundo cum dicit: huiusmodi autem sunt etc., manifestat propositum. Et circa hoc duo facit: primo, manifestat
propositum in scientiis, quarum una est sub altera; secundo, in scientiis, quarum una non est sub altera; ibi:
multae autem non sibi etc..
Circa primum duo facit: primo, ostendit qualiter se habeant scientiae ad invicem, quarum una est sub altera, ad
quarum unam pertinet propter quid, ad alteram autem quia; secundo, ostendit quomodo in praedictis scientiis ad
unam earum pertinet quia, et ad aliam propter quid; ibi: hoc enim ipsum etc.. Circa primum duo facit: primo,
ostendit quomodo praedictae scientiae se habeant ad invicem secundum ordinem; secundo, ostendit qualiter se
habeant ad invicem secundum convenientiam; ibi: fere autem univocae etc..
|#2 Dicit ergo primo quod huiusmodi scientiae sunt (scilicet ad quarum unam pertinet quia, ad aliam autem
propter quid) quaecunque sic se habent ad invicem, quod altera est sub altera. Sed intelligendum est unam
scientiam esse sub altera dupliciter. Uno modo, quando subiectum unius scientiae est species subiecti superioris
scientiae; sicut animal est species corporis naturalis, et ideo scientia de animalibus est sub scientia naturali.
Alio modo, quando subiectum inferioris scientiae, non est species subiecti superioris scientiae; sed subiectum
inferioris scientiae comparatur ad subiectum superioris, sicut materiale ad formale. Et hoc modo accipit hic unam
scientiam esse sub altera, sicut speculativa, idest perspectiva, se habet ad geometriam. Geometria enim est de
linea et aliis magnitudinibus: perspectiva autem est circa lineam determinatam ad materiam, idest circa lineam
visualem. Linea autem visualis non est species lineae simpliciter, sicut nec triangulus ligneus est species
trianguli: non enim ligneum est differentia trianguli. Et similiter machinativa, idest scientia de faciendis
machinis, se habet ad stereometriam, idest ad scientiam quae est de mensurationibus corporum. Et haec scientia
dicitur esse sub scientia per applicationem formalis ad materiale. Nam mensurae corporum simpliciter
comparantur ad mensuras lignorum et aliarum materierum, quae requiruntur ad machinas, per applicationem
formalis ad materiale. Et similiter se habet harmonica, idest musica, ad arithmeticam. Nam musica applicat
numerum formalem (quem considerat arithmeticus) ad materiam, idest ad sonos. Et similiter se habet apparentia,
idest scientia navalis, quae considerat signa apparentia serenitatis vel tempestatis, ad astrologiam, quae
considerat motus et situs astrorum.
|#3 Deinde cum dicit: fere autem univocae etc., ostendit qualiter se habent praedictae scientiae ad invicem
secundum convenientiam, dicens quod fere huiusmodi scientiae sunt univocae ad invicem.
Dicit autem fere, quia communicant in nomine generis, et non in nomine speciei. Dicuntur enim omnes
praedictae scientiae mathematicae; quaedam quidem quia sunt de subiecto abstracto a materia, ut geometria et
arithmetica, quae simpliciter mathematicae sunt; quaedam autem per applicationem principiorum
mathematicorum ad res materiales, sicut astrologia dicitur mathematica et etiam navalis scientia, et similiter
harmonica, idest musica, dicitur mathematica, et quae est secundum auditum, idest practica musicae, quae
cognoscit ex experientia auditus sonos. Vel potest dici quod sunt univocae, quia etiam in nomine speciei
37

