ostendit ex quibus procedat demonstratio propter quid; in secunda, ex quibus procedat demonstratio quia; ibi: sed
quia differt et propter quid etc.. Prima in duas: in prima, ostendit qualia sint ex quibus demonstratio procedit; in
secunda, docet quae sint demonstrationis principia; ibi: quid quidem igitur prima significent etc..
Prima in tres: in prima, ostendit quod demonstratio est ex necessariis; in secunda, quod est ex his, quae sunt per
se; ibi: accidentium autem etc.; in tertia, quod procedat ex principiis propriis; ibi: non ergo est ex alio genere etc..
Circa primum duo facit: primo, ostendit quod demonstratio procedat ex necessariis; secundo, probat quaedam
quae supposuerat; ibi: quod autem oporteat ex necessariis etc.. Circa primum tria facit: primo, continuat se ad
praecedentia; secundo, probat propositum; ibi: quae autem sunt per se etc.; tertio, infert ex dictis quandam
conclusionem; ibi: manifestum autem ex his etc.. Dicit ergo primo, ex praedictis inferens, quod si est
demonstrativa scientia, idest si scientia per demonstrationem acquiritur, oportet quod sit ex necessariis principiis.
Cuius illationis necessitas ex hoc apparet, quia quod scitur impossibile est aliter se habere, ut habitum est in
definitione eius quod est scire.
|#2 Deinde cum dicit: quae autem per se sunt etc., ostendit quod demonstratio sit ex necessariis; et primo, per
rationem; secundo, per signum; ibi: signum autem est etc.. Circa primum ponit duas rationes: quarum prima talis
est. Ea, quae per se praedicantur, necessario insunt. Et hoc manifestat in duobus modis per se. In primo quidem,
quia ea, quae per se praedicantur, insunt in eo quod quid est, idest in definitione subiecti. Quod autem ponitur in
definitione alicuius, necessario praedicatur de eo. In secundo vero, quia quaedam sunt subiecta, quae ponuntur in
quod quid est praedicantibus de ipsis, idest in definitione suorum praedicatorum. Quae quidem si sint opposita,
necesse est quod alterum eorum subiecto insit; sicut par vel impar numero, ut superius ostensum est. Sed
manifestum est quod ex quibusdam principiis huiusmodi, scilicet per se, fit syllogismus demonstrativus: quod
probat per hoc, quod omne quod praedicatur, aut praedicatur per se aut per accidens; et ea, quae praedicantur per
accidens, non sunt necessaria: ex his autem, quae sunt per accidens, non fit demonstratio, sed magis sophisticus
syllogismus. Unde relinquitur quod demonstratio sit ex necessariis.
|#3 Sciendum autem est quod cum in demonstratione probetur passio de subiecto per medium, quod est
definitio, oportet quod prima propositio, cuius praedicatum est passio et subiectum est definitio, quae continet
principia passionis, sit per se in quarto modo; secunda autem, cuius subiectum est ipsum subiectum et
praedicatum ipsa definitio, in primo modo. Conclusio vero, in qua praedicatur passio de subiecto, est per se in
secundo modo.
|#4 Secundam rationem ponit; ibi: aut igitur sic etc.: quae talis est. Demonstratio circa necessarium est et
demonstratum, idest demonstrationis conclusio, non potest aliter se habere. Et hoc accipiendum est tanquam
principium ad ostendendum propositum, scilicet quod demonstratio ex necessariis procedat; cuius quidem
principii veritas ex praemissis apparet, ut iam dictum est.
Ex hoc autem principio sic argumentatur. Conclusio necessaria non potest sciri nisi ex principiis necessariis; sed
demonstratio facit scire conclusionem necessariam; ergo oportet quod sit ex principiis necessariis. In quo differt
demonstratio ab aliis syllogismis: sufficit enim in aliis syllogismis quod syllogizetur ex veris. Nec est aliquod
aliud genus syllogismi, in quo oporteat ex necessariis procedere, sed in demonstratione tantum oportet hoc
observare. Et hoc est proprium demonstrationis, scilicet ex necessariis semper procedere.
|#5 Deinde cum dicit: signum autem etc., probat idem per signum hoc modo. Contra rationem aliquam non
infertur instantia, nisi per hoc quod deficit aliquid eorum, quae in ratione illa observanda sunt; sed contra eum,
qui opinatur se demonstrare, ferimus instantiam quod non sit necesse ea, ex quibus procedit, esse vera: sive
opinemur ea contingere aliter se habere, sive talem instantiam feramus rationis, idest disputationis causa; ergo
demonstratio debet procedere ex necessariis.
|#6 Deinde cum dicit: manifestum autem etc., infert conclusionem ex dictis: dicens quod manifestum est, ex hoc
quod oportet demonstrationem ex necessariis concludere, quod stulti sunt illi, qui opinati sunt bene se principia
demonstrationis accipere, si solum propositio accepta sit probabilis vel vera, ut sophistae faciunt, idest illi, qui
apparent scientes et non sunt. Nam scire non est nisi per hoc quod scientia habetur, scilicet ex demonstratione; ex
hoc autem quod aliquid est probabile vel improbabile non habetur quod sit primum vel non primum: sed tamen
oportet illud circa quod fit demonstratio esse primum in genere aliquo et esse verum. Non tamen omne primum
accipit demonstrator, sed primum proprium illi generi, circa quod demonstrat; sicut arithmeticus non accipit
primum, quod est circa magnitudinem, sed circa numerum.
|#7 Attendendum est autem quod sophistae non sumuntur hic sicut in libro elenchorum, qui procedunt ex his
quae videntur probabilia et non sunt, aut videntur syllogizare, non tamen syllogizant.

20

