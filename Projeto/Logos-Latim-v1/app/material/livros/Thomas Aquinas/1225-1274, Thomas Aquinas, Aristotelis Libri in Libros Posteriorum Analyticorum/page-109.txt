|+19 Lectio 19
|#1 Postquam Philosophus determinavit quaestionem motam, utrum ad existentiam effectus sequatur existentia
causae, et e converso; hic inquirit utrum ad unitatem causae sequatur unitas effectus et e converso. Et circa hoc
duo facit: primo, ostendit quomodo ad unitatem effectus sequatur unitas causae; secundo, ex hoc manifestat
consecutionem causae et effectus; ibi: habet autem sic consequi etc.. Circa primum tria facit: primo, proponit
quaestionem; quae est, utrum contingat quod eiusdem effectus non sit eadem causa in omnibus, sed alia et alia,
vel non. Videbatur enim in solutione praemissae quaestionis supponi quod contingat unius effectus in diversis
rebus esse diversas causas.
|#2 Secundo, ibi: aut si quidem per se etc., solvit quaestionem distinguendo. Contingit enim aliquid assignari
pro causa alicuius effectus tripliciter: uno modo, accipiendo causam per se, et sic demonstrative concludendo
effectum; alio modo, accipiendo aliquod signum; tertio modo, accipiendo aliquod accidens. Si ergo accipiatur
pro causa id quod per se est medium demonstrationis, non potest esse nisi una causa unius effectus in omnibus.
Et hoc probat quia medium per se in demonstrationibus est ratio ultimi, idest definitio maioris extremitatis. Quae
tamen si demonstrari indigeat de subiecto, demonstrabitur per definitionem subiecti, ut supra habitum est.
Manifestum est autem quod unius una est definitio.
Unde oportet quod unius effectus non accipiatur nisi una causa, quae est medium demonstrationis.
Si vero non accipiatur quasi causa inferens, id quod est per se medium demonstrationis, sed accipiatur pro medio
aliquod signum vel aliquod accidens, tunc contingit unius effectus accipi quasi plures causas in diversis, sicut
patet in exemplo superius posito. Per se enim causa quod aliquid sit vituperabile, est esse praeter rationem
rectam. Sed quod aliquid sit superabundans vel deficiens, est signum eius quod est praeter rationem rectam.
|#3 Tertio, ibi: est autem et causam et etc., manifestat positam solutionem, ostendens membra divisionis positae
esse possibilia. Et dicit quod contingit et id quod est causa et id cuius est causa considerare secundum accidens;
sicut musicus per accidens est causa domus, cuius per se est causa aedificator, qui tamen est causa receptaculi
latronum per accidens, si contingat hoc in domo fieri: quinimo etiam ipsa problemata videntur esse per accidens.
Si vero non accipiantur per accidens causa et causatum, oportet quod medium quod accipitur pro causa, similiter
se habeat cum effectu, cuius demonstratio quaeritur.
Utpote si aliqua sint aequivoca, et medium commune quod accipitur, erit aequivocum. Si autem non sint
aequivoca, sed conveniant quasi in genere, et medium erit commune secundum genus; sicut vicissim analogum,
idest commutatim proportionari, univoce in multis invenitur, puta in numeris et in lineis, in quibus habet
quodammodo aliam causam, et quodammodo eamdem.
Aliam quidem secundum speciem, in quantum scilicet alii sunt numeri et aliae lineae: sed est genere eadem, in
quantum scilicet tam lineae quam numeri conveniunt in hoc quod habent tale augmentum, ex quo in eis
commutata proportio demonstratur.
Aliud autem exemplum subiungit in aequivocis; et dicit quod eius quod est esse simile, alia causa est in
coloribus et in figuris, quia aequivoce dicitur utrobique. In figuris enim nihil est aliud esse simile, quam quod
latera habeant analogiam, idest quod sint ad invicem proportionalia, et quod anguli sint aequales. Sed in
coloribus esse simile est quod faciant eamdem immutationem in sensu, vel aliquid aliud huiusmodi.
Tertio autem dicit de his quae conveniunt secundum analogiam, quod in his etiam oportet esse medium unum
secundum analogiam; sicut supra dictum est quod tam iris quam echo est quaedam repercussio.
|#4 Deinde cum dicit: habet autem sic consequi causam etc., ostendit secundum praemissa qualiter sibi invicem
causae consequantur. Et circa hoc tria facit: primo, ostendit qualis sit consecutio causae et effectus; secundo,
ordinat huiusmodi consequentiam in figura syllogistica; ibi: in figuris autem etc.; tertio, movet quamdam
dubitationem ex praemissis; ibi: si autem in atomum etc..
Dicit ergo primo quod talis modus consequentiae invenitur inter causam et causatum et subiectum cui inest illud
causatum, quod si aliquis accipiat secundum unum aliquid particulare id cuius causa quaeritur, erit in plus quam
causa vel subiectum; sicut habere angulos extrinsecos aequales quatuor rectis convenit triangulo eadem ratione,
quia tres anguli eius extrinseci simul cum tribus intrinsecis sunt aequales sex rectis. Cum igitur tres intrinseci sint
aequales duobus rectis, sequitur quod tres extrinseci sint aequales quatuor rectis. Etiam quadrangulus habet
quatuor angulos aequales quatuor rectis, sed alia ratione.
Anguli enim eius intrinseci et extrinseci sunt aequales octo rectis; sed anguli intrinseci quadranguli sunt aequales
quatuor rectis; ergo anguli extrinseci sunt aequales quatuor rectis. Sic igitur habere angulos exteriores aequales
quatuor rectis, est in plus quam triangulus aut quadrangulus: sed si simul accipiantur, aequaliter se habebunt.
Quaecunque enim figurae communicant in hoc quod habeant angulos exteriores aequales quatuor rectis, oportet
quod similiter communicent in medio, quod est causa aequalitatis ad quatuor angulos rectos. Et hoc probat sicut
et prius, per hoc quod medium est definitio maioris extremitatis.

109

