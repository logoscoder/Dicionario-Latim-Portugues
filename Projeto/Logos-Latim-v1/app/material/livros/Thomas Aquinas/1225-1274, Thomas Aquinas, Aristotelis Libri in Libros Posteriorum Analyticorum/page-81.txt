|#6 Tertio, ibi: sufficiens autem fides est etc., ostendit idem per inductionem, ex qua potest fieri praemissae
conclusionis sufficiens fides: quia demonstratio est eorum quae per se insunt, ut patet ex his quae in primo habita
sunt. Nullus autem unquam cognovit per definitionem neque aliquid eorum quae per se insunt, neque etiam
aliquid eorum quae per accidens insunt; non quod accidentium, quae per se vel per accidens insunt, non possunt
esse aliquae definitiones, ut habetur in VII metaph.; sed quia eius quod est inesse per se vel per accidens, quod
syllogismus concludit, nullus unquam dedit definitionem.
|#7 Quarto, ibi: amplius si definitio substantiae etc., ostendit idem per rationem, quia definitio est notificatio
substantiae: tum quia substantia principaliter definitur, accidens vero per posterius, definitione quae est per
additamentum, ut habetur in VII metaph.; tum etiam quia accidens non definitur, nisi quatenus significatur per
modum substantiae per aliquod nomen. Haec autem de quibus sunt demonstrationes, non sunt substantiae, nec
per modum substantiae significantur, sed per modum accidentium, scilicet secundum inesse aliquid alicui. Unde
concludit non esse possibile quod definitio sit omnis eius cuius est demonstratio.
|#8 Deinde cum dicit: quid autem cuius est definitio etc., inquirit an e converso demonstratio sit omnis eius
cuius est definitio. Et ostendit quod non, duplici ratione; quarum prima iam supra tacta est. Unius enim, in
quantum est unum, videtur esse una scientia, idest unus modus cognoscendi.
Unde si id quod est demonstrabile, vere scitur per hoc quod habetur demonstratio de eo, sequitur quoddam
impossibile si per definitionem sciri possit; quia habens definitionem sciret aliquid demonstrabile absque hoc
quod haberet demonstrationem: quod videtur inconveniens. Et haec ratio fuit secundo posita inter praemissas.
|#9 Secundam rationem ponit ibi: amplius principia demonstrationum etc.. Definitiones enim sunt principia
demonstrationum, ut in primo habitum est; sed principia non sunt demonstrabilia, quia sic sequeretur quod
principiorum essent principia, et quod demonstrationes in infinitum procederent; quod est impossibile, ut in
primo ostensum est. Unde sequitur quod definitiones sint indemonstrabiles, tanquam quaedam prima principia in
demonstrationibus. Et sic non omnium quorum est definitio, est demonstratio.
|#10 Deinde cum dicit: sed utrum si non omnis etc., inquirit utrum sit possibile quod alicuius eiusdem sit
definitio et demonstratio, etsi non omnis eiusdem.
Et ostendit quod non, tribus rationibus. Quarum prima est, quia definitio est manifestativa eius quod quid est et
substantiae, idest essentiae cuiuslibet rei. Demonstrationes autem hoc non manifestant, sed supponunt; sicut in
mathematicis demonstrationibus arithmeticae supponitur quid est unitas et quid est impar; et simile est etiam in
aliis demonstrationibus. Ergo non est eiusdem demonstratio et definitio.
|#11
Secundam rationem ponit ibi: amplius omnis demonstratio etc.; quae talis est. In eo quod per
demonstrationem concluditur, praedicatur aliquid de aliquo vel affirmative vel negative: sed in definitione non
praedicatur aliquid de aliquo; sicut in hac definitione, homo est animal bipes, neque animal praedicatur de
bipede, neque bipes de animali.
Et similiter in hac definitione, circulus aut triangulus est figura plana, nec planum praedicatur de figura, neque e
converso. Si enim partes definitionis adiungerentur sibi invicem, oporteret quod praedicatio intelligeretur per
modum convenientem definitioni, scilicet in eo quod quid est. Hoc autem non videmus. Nec enim genus
praedicatur in eo quod quid est de differentia, neque e converso.
Non ergo eiusdem est definitio et demonstratio.
|#12 Tertiam rationem ponit ibi: amplius alterum est quod quid est etc.; et dicit quod alterum est manifestare
quod quid est et quia est, ut patet in differentia quaestionum supra posita: sed definitio ostendit de aliquo quid
est; demonstratio autem ostendit affirmative vel negative aliquid esse de aliquo vel non esse. Videmus autem
quod alterius rei alia est demonstratio, nisi illa duo se habeant ad invicem sicut totum et pars; quia tunc una et
eadem esset demonstratio de utroque.
Sicut demonstrato quod triangulus habet tres angulos aequales duobus rectis, similiter etiam ostensum est de
isoscele, qui se habet ad triangulum sicut pars ad totum. Sed non ita est in his duobus, quia est et quid est:
neutrum enim est pars alterius.
|#13 Ostensum est igitur quod nec omnis cuius est definitio, sit demonstratio, neque e converso.
Et ex hoc ulterius concludi potest quod nullius eiusdem sint; et quod definitio et demonstratio neque sint idem,
neque unum sit in alio sicut pars subiectiva in suo toto; quia oporteret quod etiam ea quorum sunt, se haberent
per modum totius et partis, ita scilicet quod omne definibile esset demonstrabile, aut e converso. Quod supra
improbatum est.
Ultimo epilogando concludit usque ad hoc processum esse opponendo.

81

