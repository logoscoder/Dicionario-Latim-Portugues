|#12 Consequenter cum dicit: si vero neque ex omnibus etc., excluso stulto intellectu positionis contra quam
disputatur, concludit propositum; et dicit quod, si non dicatur quod quodlibet demonstretur ex quolibet, sicut
opus est dicere propter praemissa, sequitur quod nec sic ex principio, ex quo concluditur haec conclusio,
concludatur altera; alioquin ex quolibet demonstraretur quodlibet.
Unde necesse est quod diversarum scientiarum sint diversa principia, si oportet quod omnium scientiarum
principia sint unius generis his, quae ex eis demonstrantur; sed oportebit quod ex istis principiis demonstrentur
hae conclusiones, et ex illis illae, ex diversis scilicet principiis demonstratione facta in diversis scientiis, quae
sunt de diversis generibus.
|#13 Tertiam rationem ponit ibi: manifestum autem hoc est etc., et dicit quod manifestum est etiam alio modo
quod non contingit hoc, scilicet quod eadem sint principia omnium scientiarum; quia ostensum est supra quod
diversorum generum sunt principia diversa genere. Unde cum diversae scientiae sint de diversis generibus,
sequitur quod diversa principia sint diversarum scientiarum. Sed quia quodammodo eadem principia communia
sunt quibus omnes scientiae utuntur, ideo consequenter distinguit de principiis, et dicit quod duplicia sunt
principia. Quaedam ex quibus primo demonstratur, sicut primae dignitates, ut quod non contingit idem esse et
non esse.
Et iterum sunt quaedam principia circa quae sunt scientiae, scilicet subiecta scientiarum; quia definitionibus
subiecti utimur ut principiis in demonstrationibus. Illa ergo prima ex quibus demonstratur, sunt communia
omnibus scientiis: sed principia circa quae sunt scientiae, sunt propria cuilibet scientiae, sicut numerus
arithmeticae, et magnitudo geometriae. Principia autem communia oportet ad haec propria applicari ad hoc quod
demonstretur. Et quia non ex solis communibus principiis demonstratur, non potest dici eadem esse principia
omnium syllogismorum demonstrativorum, quod intendit probare.
|+44 Lectio 44
|#1
Postquam Philosophus ostendit comparationem scientiarum ad invicem et secundum certitudinem et
secundum unitatem et diversitatem, hic ostendit comparationem scientiae ad alia quae ad cognitionem pertinent.
Et dividitur in duas partes: in prima, agit de comparatione scientiae ad opinionem, quae est verorum et falsorum;
in secunda, de comparatione scientiae ad alios habitus cognoscitivos, qui sunt semper verorum; ibi: reliqua
autem quomodo oportet etc.. Prima autem pars dividitur in duas partes: in prima, determinat veritatem; in
secunda, excludit dubitationem; ibi: qualiter ergo est idem etc.. Circa primum tria facit: primo enim, proponit
differentiam esse inter scientiam et opinionem; secundo, ostendit quid pertineat ad scientiam; ibi: quoniam
quidem scientia etc.; tertio, ostendit quid pertineat ad opinionem; ibi: sunt autem quaedam vera etc..
Dicit ergo primo, quod scientia differt ab opinione; et similiter scibile, quod est obiectum scientiae, differt ab
opinabili, quod est obiectum opinionis.
|#2 Deinde cum dicit: quoniam scientia universalis etc., ostendit quid pertineat ad scientiam et ponit duo ad eam
pertinere: quorum unum est quod sit universalis. Non enim scientia est de singularibus sub sensu cadentibus: et
hoc supra manifestatum est. Aliud est quod scientia est per necessaria. Et exponit quid sit necessarium, scilicet
illud quod non contingit aliter se habere.
Et hoc etiam est supra manifestatum, quod demonstratio procedat ex necessariis.
|#3 Deinde cum dicit: sunt autem quaedam etc., ostendit quid pertineat ad opinionem; scilicet quod sit circa
contingentia aliter se habere, sive in universali sive in particulari. Et hoc probat tripliciter.
Primo quidem per modum divisionis, dicens quod praeter vera necessaria, quae non contingunt aliter se habere,
sunt quaedam vera non necessaria, quae contingit aliter se habere. Manifestum est autem ex praedictis, quod
circa huiusmodi non est scientia, quia sic sequeretur quod contingentia non possent aliter se habere: circa talia
enim est scientia, ut iam dictum est. Similiter etiam non potest dici quod eorum sit intellectus.
Et accipimus hic intellectum non secundum quod intellectus dicitur quaedam potentia animae, sed secundum
quod est principium scientiae; idest secundum quod est habitus quidam primorum principiorum, ex quibus
procedit demonstratio ad causandam scientiam. Et ideo ad exponendum quid sit iste intellectus, qui est
principium scientiae, subdit: neque scientia indemonstrabilis est, scilicet eorum quae contingunt aliter se habere;
ac si dicat quod intellectus nihil aliud sit quam quaedam scientia indemonstrabilis. Sicut enim scientia importat
certitudinem cognitionis per demonstrationem acquisitam, ita intellectus importat certitudinem cognitionis
absque demonstratione; non propter defectum demonstrationis, sed quia id de quo certitudo habetur, est
indemonstrabile et per se notum. Et ideo ad hoc exponendum, subdit quod scientia demonstrativa nihil aliud est
quam certa existimatio immediatae propositionis. Quod autem intellectus sit scientia indemonstrabilis patet ex
hoc ipso quod dicit quod est principium scientiae. Cum enim scientia sit necessariorum, et necessaria non

74

