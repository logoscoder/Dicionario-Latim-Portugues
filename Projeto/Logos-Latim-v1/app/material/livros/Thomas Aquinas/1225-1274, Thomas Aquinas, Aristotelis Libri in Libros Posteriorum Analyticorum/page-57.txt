primo subiecto, puta numero, quasi praedicata de eo: quia si impar per se praedicatur de numero, oportet quod
quidquid per se praedicatur de impari, etiam per se praedicetur de numero. Et iterum oportet quod numerus
omnibus illis insit; quia si numerus ponitur in definitione imparis, oportet quod ponatur in definitione omnium
eorum, quae definiuntur per impar. Et ita sequitur quod mutuo sibi invicem insint. Ergo erunt convertibilia et non
se invicem excedentia; sic enim propriae passiones se habent ad sua subiecta. Unde si etiam sint infinita per se
praedicata secundum hunc modum, non erit ad propositum, quo aliquis intendit ponere infinita in praedicatis
esse, vel in sursum vel in deorsum.
|#8 Deinde cum dicit: neque etiam quaecunque sunt etc., probat propositum in primo modo dicendi per se: et
dicit quod illa, quae praedicantur in eo quod quid est, idest quasi posita in definitione subiecti, non possunt esse
infinita, quia non contingeret definire, ut supra probatum est. Ex hoc ergo concludit quod si omnia, quae
praedicantur in demonstrationibus, per se praedicantur, et in praedicatis per se non est procedere in infinitum in
sursum, necesse est quod praedicata in demonstrationibus stent in sursum.
Et ex hoc etiam sequitur quod stent in deorsum, quia ex quacunque parte ponatur infinitum, tollitur scientia et
definitio, ut ex supra dictis patet.
|#9 Deinde cum dicit: si autem sic est etc., concludit ex praemissis quod si est status in sursum et deorsum,
quod media non contingit esse infinita.
Supra enim ostendit quod extremis existentibus determinatis, media non possunt esse infinita.
|#10 Deinde cum dicit: si vero hoc est etc., concludit ulterius quod in demonstrationibus non proceditur in
infinitum: et dicit quod si praedicta sunt vera, necesse est esse aliqua prima principia demonstrationum, quae non
demonstrantur; et sic non omnium erit demonstratio, secundum quod quidam dicunt, ut in principio huius libri
dictum est. Et quod hoc sequatur ostendit.
Posito enim quod sint aliqua principia demonstrationum, necesse est quod illa sint indemonstrabilia; quia cum
omnis demonstratio sit ex prioribus, ut supra habitum est, si principia demonstrarentur, sequeretur quod aliquid
esset prius principiis; quod est contra rationem principii.
Et ita, si non sunt omnia demonstrabilia, sequetur quod non procedant demonstrationes in infinitum.
Omnia autem praedicta consequuntur ex hoc quod ostensum est, quod non proceditur in infinitum in mediis: quia
nihil est aliud ponere verum esse quodcunque praedictorum, scilicet vel quod demonstrationes procedant in
infinitum, vel quod omnia sint demonstrabilia, vel quod nulla sint demonstrationum principia, quam ponere
nullum spatium esse immediatum et indivisibile; idest ponere duos terminos sibi invicem non cohaerere in aliqua
propositione affirmativa vel negativa, nisi per medium. Si enim aliqua propositio sit immediata, sequitur quod sit
indemonstrabilis; quia cum aliquid demonstratur, oportet sumere terminum immittendo, idest, quod sit infra
praedicatum et subiectum; de quo scilicet per prius praedicetur praedicatum quam de subiecto, vel a quo prius
removeatur. Non autem in demonstrationibus accipitur medium assumendo extrinsecus: hoc enim esset assumere
extraneum medium, et non proprium, quod contingit in litigiosis et dialecticis syllogismis. Si ergo
demonstrationes contingit in infinitum procedere, sequitur quod sint media infinita inter duos terminos. Sed hoc
est impossibile, si praedicationes steterint in sursum et deorsum, ut supra probatum est. Et quod stent
praedicationes in sursum et deorsum, prius ostendimus logice, et postea analytice, ut expositum est. Per hanc
igitur conclusionem ultimo inductam manifestat intentionem totius capituli, et quare quaelibet propositio sit
inducta.
|+36 Lectio 36
|#1 Postquam Philosophus ostendit quod non contingit procedere in infinitum in demonstrationibus, hic inducit
quaedam corollaria ex dictis. Et circa hoc duo facit: primo, ostendit quod necesse est accipere aliquas primas
propositiones; secundo, quomodo illis primis sit utendum in demonstrationibus; ibi: cum autem oportet
demonstrare etc..
Circa primum duo facit: primo, ostendit quod necesse est devenire ad aliquod primum, quando unum de pluribus
praedicatur; secundo, quando unum praedicatur de uno; ibi: manifestum autem etc.. Circa primum quatuor facit:
primo, proponit intentum; secundo, manifestat propositum; ibi: ut scaleno etc.; tertio, probat; ibi: sit autem b etc.;
quarto, excludit quamdam obviationem; ibi: in eodem quidem genere etc..
|#2
Dicit ergo primo, quod demonstratis praemissis, scilicet quod non sit procedere in infinitum in
praedicationibus et demonstrationibus, manifestum est quod si aliquid praedicatur de duobus, puta a de c et d, ita
scilicet quod unum eorum non praedicetur de altero, aut nullo modo, sicut animal praedicatur de homine et bove,
quorum unum nullo modo de alio praedicatur, aut non de omni, puta animal praedicatur de homine et masculo,
quorum neutrum de altero universaliter praedicatur; sic, inquam, se habentibus terminis, manifestum est quod

57

