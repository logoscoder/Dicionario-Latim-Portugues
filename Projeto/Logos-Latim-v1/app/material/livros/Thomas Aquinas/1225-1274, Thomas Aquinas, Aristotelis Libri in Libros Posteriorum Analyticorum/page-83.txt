oporteat accipere quod quid est: ita scilicet quod non solum a sit quod quid est ipsius b, sed etiam ipsum b sit
quod quid est ipsius c, tanquam convertibiliter et in eo quod quid praedicatum.
|#8 Deinde cum dicit: si igitur quod quid est et quod quid erat esse etc., ducit ad inconveniens: quia si, sicut
ostensum est, ex utraque parte invenitur non solum praedicari aliquid in eo quod quid, sicut genus praedicatur de
specie, sed etiam quod ex utraque parte sit quod quid erat esse, quod significat definitio, sequitur quod quid erat
esse prius fuisse in medio termino; idest quod medius terminus sit quod quid erat esse minoris extremitatis: et ita
supponitur quod oportebat probare, scilicet quidditatem ipsius c.
|#9 Deinde cum dicit: et omnino si est monstrare quid etc., manifestat quod dixerat in terminis.
Puta si volumus monstrare quid est homo, sit c, idest minor extremitas, homo; a vero, idest maior extremitas, sit
quod quid est hominis, puta animal bipes, vel aliquid aliud huiusmodi. Si ergo hoc oporteat per syllogismum
probari, necesse est quod definiatur aliquod medium, scilicet b, de quo omni a praedicetur; et ad hoc medium
pertinebit quaedam alia media definitio, quae scilicet erat definitio minoris extremitatis. Unde sequetur quod hoc
etiam medium sit quod quid est hominis. Et ita qui sic syllogizat, accipit supponendo id quod oportebat
ostendere, scilicet quod b sit quod quid erat esse hominis.
|#10 Deinde cum dicit: oportet autem in duabus etc., manifestat quomodo hoc inconveniens sequatur ex
praemissis. Et circa hoc tria facit.
Primo, ostendit modum quo convenienter hoc manifestetur. Et dicit quod id quod dictum est, oportet considerare
in duabus propositionibus, quae sint primae et habeant terminos immediate sibi inhaerentes. Possibile enim esset
per plures propositiones hoc ostendere, ex quibus plures syllogismi constarent; vel etiam esset possibile duas
solas propositiones accipiendo, accipere eas mediatas.
Sed quia oportet semper reducere ad duas primas immediatas, ideo, ut brevior et expeditior sit consideratio,
assumamus a principio tales propositiones, et sic maxime poterit manifestari propositum.
|#11 Secundo, ibi: qui quidem itaque per conversionem etc., proponit quod intendit; et dicit, concludens ex
praemissis, quod illi qui volunt demonstrare per terminos convertibiles quod quid est alicuius rei, puta quid est
anima, vel quid est homo, vel quodcunque aliud huiusmodi, necesse est quod incidant in hoc quod petant
principium.
Et inducit exemplum de definitione animae secundum Platonem. Quia enim anima vivit, et est corpori causa
vivendi, sequitur quod differat a corpore per hoc quod corpus vivit per aliam causam, anima vero vivit per
seipsam. Ponebat autem Plato quod numerus est substantia omnium rerum: eo quod non distinguebat inter unum
quod convertitur cum ente, quod significat substantiam eius de quo dicitur, et unum quod est principium numeri;
et ita sequebatur quod anima substantialiter sit numerus, sicut et quaelibet alia res multa in se continens. Item
ponebat Plato quod vivere sit quoddam moveri. Duobus enim distinguitur vivum a non vivente, scilicet sensu et
motu, ut dicitur in I de anima; et ipsum sentire sive cognoscere dicebat esse quoddam moveri.
Sic ergo dicebat animam esse numerum seipsum moventem: dicebat etiam animam esse id quod est sibi causa
vivendi. Si quis ergo velit probare quid est anima, quia scilicet est id quod est sibi causa vivendi, et assumat pro
medio quod anima est numerus seipsum movens, necesse est hoc petere, scilicet quod anima sit numerus
seipsum movens: ita scilicet quod hoc sit idem ipsi animae, tanquam quod quid est eius. Alioquin non sequeretur
quod si aliquid est quod quid est numeri moventis seipsum, quod sit quod quid est ipsius animae.
|#12
Tertio, ibi: non enim si consequitur etc., probat propositum, scilicet quod talis probatio contineat
petitionem principii; et dicit quod non sequitur quod maior extremitas, quae est a, sit quod quid est minoris
extremitatis, quae est c, ex hoc quod a sequitur ad b et b sequitur ad c; sed sequitur simpliciter quod a insit c. Et
si ulterius detur quod ipsum a sit quod quid est alicuius, et praedicetur universaliter de b, non adhuc sequitur
quod a sit quod quid est ipsius c: manifestum est enim hoc quod est animali esse, idest quod quid est animalis,
praedicari de hoc quod est homini esse, idest de eo quod est quod quid est hominis. Sicut enim verum est quod
animal universaliter praedicatur de homine, ita verum est quod definitio animalis universaliter praedicetur de
definitione hominis, non tamen ut sint omnino unum et idem. Sic igitur patet quod si aliquis non sic accipiat
terminos, ut primum sit omnino unum et idem medio, et medium ultimo, non poterit syllogizari quod a, quod est
primum, sit quod quid est ipsi c, quod est ultimum, et essentia eius. Si vero accipiantur termini modo praedicto,
sequitur quod priusquam concludatur, accipiatur in praemissis quod quid est ipsius c, scilicet ipsum b. Ex quo
sequitur quod non sit demonstratio, sed petitio vel acceptio principii.
|+4 Lectio 4

83

