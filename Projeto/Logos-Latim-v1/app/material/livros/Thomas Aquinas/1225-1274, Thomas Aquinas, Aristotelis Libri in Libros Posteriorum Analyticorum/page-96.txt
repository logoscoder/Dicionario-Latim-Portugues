sicut de his quae proiiciuntur manifestat Philosophus in VIII physic.. Per hunc ergo modum contingit quod causa
non est simul cum eo cuius est causa, in quantum scilicet prima pars motus est causa secundae, vel primum
motum movet secundum. Quamvis autem motus in suis partibus successionem habeat, tamen simul est cum
causa movente. Simul enim dum movens movet, mobile movetur, eo quod motus nihil est aliud quam actus
mobilis a movente, secundum quem movens dicitur movere et mobile moveri. Et multo magis in his quae sunt
extra motum, oportet causam simul esse cum suo causato; sive accipiatur aliquid ut terminus motus (sicut
illuminatio aeris simul est cum solis exortu), sive aliquid accipiatur in his quae sunt penitus immobilia, et in
causis essentialibus, quae sunt causae ipsius esse.
|#3 Circa primum ergo duo facit: primo, proponit quod intendit; secundo, manifestat propositum per exempla;
ibi: ut propter quid factus est defectus etc.. Dicit ergo primo quod quandocunque causa est simul cum suo
effectu, oportet eamdem causam accipere quantum ad hoc quod est fieri vel factum esse vel futurum esse, quae
accipitur quantum ad hoc quod est esse: quia si causa est simul cum suo causato, sicut necesse est quod quando
est causa est effectus, ita necesse est quod quando fit causa fiat effectus, et quando est facta quod sit factus
effectus, et quando est futura quod sit futurus effectus. Nec est instantia quod dum fit aedificator, addiscendo
artem aedificativam, nondum fit aedificium, cuius ipse est causa per artem aedificativam; quia aedificator non
nominat causam aedificii in actu, sed causam in potentia vel in habitu. Sed aedificans nominat causam in actu,
quam oportet simul esse cum eo cuius est causa, ut dicitur in II physic.. Est autem identitas quantum ad hoc,
quod in omnibus medium est causa. Sed hoc accipiendum est secundum debitam proportionem; ut scilicet ipsum
esse causae proportionetur ipsi esse effectus, et fieri causae fieri causati, et factum esse causae facto esse causati,
et futurum esse causae futuro esse causati.
|#4 Deinde cum dicit: ut propter quid factus est defectus etc., manifestat quod dixerat per duo exempla, quorum
primum est de eclipsi lunae.
Dicimus enim quod heri factus est defectus lunae propter hoc quod heri facta est interpositio terrae inter solem et
lunam; et quod nunc fit defectus lunae propter hoc quod nunc fit talis interpositio terrae; et quod cras fiet
defectus lunae propter id quod terra ponetur in medio; et quod nunc est defectus lunae propter id quod nunc est
interpositio terrae. Secundum autem exemplum est de crystallo: puta si dicamus quid est crystallus; et accipiatur
hoc pro eius definitione, quod sit aqua condensata vehementer. Sit ergo aqua c, idest minor extremitas; et
densatum esse sit a, idest maior extremitas; et accipiatur pro medio b, idest quod penitus caret calore.
Exhalante enim calido inspissatur humidum: unde quando intense exhalat calidum, consequens est quod intense
inspissetur humidum. Reducendo ergo ad formam syllogisticam, dicemus quod b est in c, quia scilicet crystallus
habet perfectam exhalationem calidi; in b autem est a, quia illud quod perfecte caret calido, est densatum. Sicut
igitur huius quod est crystallum esse aquam plene densatam, causa est quod habeat defectum caloris; ita etiam
causa quod fiat crystallus, causa est quod fiat b. Et eadem ratio est in factum esse, et in futurum esse. Et sic
concludit quod si sic accipiantur causa et causatum quod sint simul, oportet quod similiter sint simul in fieri, et
in esse, et in factum esse, et in futurum esse.
|#5 Deinde cum dicit: in his autem quae non simul etc., ostendit quomodo causa quae non est simul cum
causato, accipiatur medium demonstrationis.
Et primo, in his quae fiunt in directum; secundo, in his quae fiunt circulariter; ibi: quoniam autem videmus etc..
Circa primum tria facit: primo, proponit quaestionem; secundo, interponit quoddam quod necessarium est
praecognoscere ad solutionem quaestionis: ibi: est igitur a posterius facto etc.; tertio, solvit quaestionem; ibi:
speculandum est igitur quid est continens etc..
Circa primum duo facit: primo, proponit quaestionem; secundo, manifestat eam; ibi: sicut videtur nobis etc..
Movet ergo primo quaestionem utrum in causis quae non simul fiunt cum suis causatis, sit dicere quod causatum
secundum tempus continuum consequatur ad causam vel non.
|#6 Deinde cum dicit: sicut videtur nobis alias etc., manifestat quaestionem. Videmus enim quod aliae sunt
causae aliorum non simul cum eis existentes; sicut eius quod est factum esse est alia causa praecedens, quod est
fieri; et ipsius fore, idest quod aliquid sit futurum, causa est aliquod futurum fieri; et iterum ipsius fieri causa est
aliquid quod prius factum est. Est igitur quaestio: utrum istae causae se consequentes sint in tempore continuo
vel non? hoc enim necessarium est scire demonstratori, quia si non sit continuatio in huiusmodi causis, non erit
accipere immediatum principium, quia semper inter duo nunc discontinuata est accipere aliquod medium. Et ideo
si illud nunc in quo est effectus, non sit continuum ad illud nunc in quo est causa, erit in medio aliquid accipere
quod sit causa media, et sic in infinitum.
|#7 Deinde cum dicit: est igitur a posterius facto syllogismus etc., manifestat quoddam quod est necessarium ad
solutionem praemissae quaestionis.

96

