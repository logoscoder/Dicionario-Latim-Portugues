conveniunt. Nam et navalis dicitur astrologia, et practica musicae dicitur musica. Dicit autem fere, quia hoc non
contingit in omnibus, sed in pluribus.
|#4 Deinde cum dicit: hoc enim ipsum etc., manifestat quomodo in praedictis scientiis ad unam scientiam
pertinet quia, et ad aliam propter quid.
Et circa hoc duo facit: primo, ostendit quomodo scientiae, quae sub se continent alias, habent dicere propter
quid; secundo, quomodo scientiae, quae sub eis continentur, habent dicere propter quid respectu aliarum
scientiarum; ibi: habet autem se etc.. Sciendum ergo est circa primum quod in omnibus praenominatis scientiis,
illae quae continentur sub aliis, applicant principia mathematicae ad sensibilia. Quae autem sub se continent alias
sunt magis mathematicae. Et ideo dicit primo Philosophus quod scire quia est sensibilium, idest scientiarum
inferiorum, quae applicant ad sensibilia: sed scire propter quid est mathematicorum, idest scientiarum, quarum
principia applicantur ad sensibilia. Huiusmodi enim habent demonstrare ea, quae assumuntur ut causae in
inferioribus scientiis.
Et quia posset aliquis credere quod qui sciret propter quid, sciret etiam de necessitate quia, consequenter hoc
removet dicens quod multoties illi, qui sciunt propter quid, nesciunt quia. Et hoc manifestat per exemplum: sicut
considerantes universale, multoties nesciunt quaedam singularia, propter hoc, quod non intendunt per
considerationem; sicut qui scit omnem mulam esse sterilem, nescit de ista, quam non considerat. Et similiter
mathematicus qui demonstrat propter quid, nescit quandoque quia, quia non applicat principia superioris
scientiae ad ea, quae demonstrantur in inferiori scientia.
Et quia dixerat quod scire propter quid est mathematicorum, vult ostendere cuiusmodi genus causae a
mathematicis sumatur. Unde dicit quod istae scientiae, quae accipiunt propter quid a mathematicis, sunt alterum
quiddam, idest differunt ab eis secundum subiectum, scilicet in quantum applicant ad materiam. Unde huiusmodi
scientiae utuntur speciebus, idest formalibus principiis, quae accipiunt a mathematicis. Mathematicae enim
scientiae sunt circa species. Non enim earum consideratio est de subiecto, idest de materia; quia quamvis ea, de
quibus geometria considerat, sint in materia, sicut linea, superficies et huiusmodi; non tamen considerat de eis
geometria, secundum quod sunt in materia, sed secundum quod sunt abstracta. Nam geometria ea, quae sunt in
materia secundum esse, abstrahit a materia secundum considerationem.
Scientiae autem ei subalternatae e converso accipiunt ea, quae sunt considerata in abstractione a geometra, et
applicant ad materiam. Unde patet quod geometra dicit propter quid in istis scientiis secundum causam
formalem.
|#5 Deinde cum dicit: habet autem se etc., ostendit quod etiam scientia subalternata dicit propter quid, non
respectu subalternantis, sed respectu cuiusdam alterius. Perspectiva enim subalternatur geometriae. Et si
comparemus perspectivam ad geometriam, perspectiva dicit quia et geometria propter quid. Sed sicut perspectiva
subalternatur geometriae, ita scientia de iride subalternatur perspectivae. Applicat enim principia, quae
perspectiva tradit simpliciter, ad determinatam materiam. Unde ipsius physici, qui tractat de iride, est scire quia;
sed perspectivi est scire propter quid. Dicit enim physicus conversionem visus ad nubem, aliquo modo
dispositam ad solem, esse causam iridis. Propter quid autem sumit a perspectivo.
|#6 Deinde cum dicit: multae autem et non sub etc., ostendit quomodo quia et propter quid differunt in diversis
scientiis non subalternatis, dicens quod multae scientiarum, quae non sunt sub invicem, sic se habent ad invicem,
scilicet quod ad unam pertinet quia, et ad alteram pertinet propter quid. Sicut patet de medicina et geometria.
Non enim subiectum medicinae sumitur sub subiecto geometriae, sicut subiectum perspectivae; sed tamen ad
aliquam conclusionem, in medicina consideratam, applicabilia sunt principia geometriae. Sicut quod vulnera
circularia tardius sanentur, medici est scire quia, qui hoc experitur, sed propter quid scire est geometrae, ad quem
pertinet cognoscere quod circulus est figura sine angulo. Unde partes circularis vulneris non appropinquant sibi,
ut possint de facili coniungi.
Sciendum autem est quod illa differentia quia et propter quid, quae est secundum diversas scientias, continetur
sub altero praedictorum modorum, scilicet quando fit demonstratio per causam remotam.
|+26 Lectio 26
|#1 Postquam Philosophus determinavit de materia syllogismi demonstrativi, hic determinat de forma ipsius,
ostendens in qua figura praecipue fiat syllogismus demonstrativus. Et dividitur in duas partes.
In prima ostendit quod syllogismus demonstrativus maxime fit in prima figura. Et quia in prima figura proceditur
etiam ex negativis, et oportet demonstrationem ex immediatis procedere, ostendit in secunda parte quomodo
contingit propositionem negativam esse immediatam; ibi: sicut autem esse a in b etc..
|#2 Primum ostendit tribus rationibus, quarum prima talis est. In quacunque figura maxime fit syllogismus
propter quid, illa figura maxime est faciens scire, et propter hoc est magis accommoda demonstrationibus; cum
38

