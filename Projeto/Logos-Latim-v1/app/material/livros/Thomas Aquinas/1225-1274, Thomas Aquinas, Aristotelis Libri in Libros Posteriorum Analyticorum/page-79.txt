aliquid causa defectus lunae, quaeritur quid sit causa; et hoc est quaerere propter quid. Et eadem ratio est in aliis
duabus quaestionibus, ut per sequentia manifestat. Dicit enim quod, sive accipiamus aliquam rem esse non hoc
aut hoc (puta cum dico homo est albus, aut grammaticus), sed accipiamus ipsam substantiam esse simpliciter;
sive etiam non accipiamus rem aliquam esse simpliciter, sed rem aliquam esse aliquid, ponendo in numerum,
(sive illud aliquid sit de numero eorum quae praedicantur per se, sive de numero eorum quae praedicantur per
accidens), sive hoc modo sive illo accipiamus rem esse, causa eius est medium ad demonstrandum ipsam.
Exponit autem consequenter quod dixit, simpliciter substantiam esse, cum quaerimus de luna, aut de terra, aut de
triangulo, aut de quolibet subiecto an sit, et ad hoc demonstrandum accipitur aliquod medium. Dico autem rem
esse aliquid, cum quaerimus eclipsim de luna, aut aequalitatem, aut inaequalitatem de triangulo, aut de terra
utrum sit in medio mundi vel non. Et ostendit quod non differt quantum ad propositum utrolibet modo accipiatur
rem esse; quia in omnibus praedictis idem est quid est et propter quid. Et hoc manifestat primo in defectu lunae.
Si enim quaeratur quid est defectus lunae: respondetur quod est privatio luminis a luna propter terram, quae
obiicitur inter ipsam et solem.
Et hoc idem respondemus si quaeratur propter quid luna deficit. Dicimus enim quod luna deficit propter
defectum luminis ex oppositione terrae. Et idem manifestat in alio exemplo. Si enim quaeratur quid est
consonantia: respondetur quod est ratio, idest proportio numerorum secundum acutum et grave. Et rursum si
quaeratur propter quid acutum consonat gravi: respondetur propter id quod habent numeralem proportionem
acutum et grave. Sic ergo quaestio quid est et quaestio propter quid redeunt in idem subiecto, quamvis differant
ratione. Unde quia cum quaeritur propter quid, quaeritur quid sit medium, ut ostensum est, relinquitur quod cum
quaeritur quid est, similiter quaeratur medium.
Et idem ostendit in quaestione quia. Ut enim dictum est, consonantia est ratio in numeris acuti et gravis: cum
ergo quaeritur utrum acutum et grave consonent, quaeritur utrum sit aliqua ratio numeralis acuti et gravis; et hoc
est medium ad demonstrandum quod acutum et grave consonant.
Relinquitur ergo quod in quaestione quia quaeritur an sit medium. Cum autem acceperimus quia est aliqua ratio
numeralis acuti et gravis, quaeremus quae sit illa ratio. Et hoc est quaerere quid vel propter quid.
|#9 Videtur hic Aristoteles dicere quod definitio passionis sit medium in demonstratione.
Sed considerandum est quod definitio passionis perfici non potest sine definitione subiecti. Manifestum est enim
quod principia, quae continet definitio subiecti, sunt principia passionis. Non ergo demonstratio resolvet in
primam causam, nisi accipiatur ut medium demonstrationis definitio subiecti. Sic igitur oportet concludere
passionem de subiecto per definitionem passionis, et ulterius definitionem passionis concludere de subiecto per
definitionem subiecti. Unde et in principio dictum est quod oportet praecognoscere quid est, non solum de
passione, sed etiam de subiecto; quod non oporteret nisi definitio passionis concluderetur de subiecto per
definitionem subiecti. Et hoc patet per exemplum. Si velimus de triangulo demonstrare quod habet tres angulos
aequales duobus rectis, accipiamus primo pro medio quod est figura habens angulum extrinsecum aequalem
duobus intrinsecis sibi oppositis, quod est quasi definitio passionis. Quod iterum demonstrare oportet per
definitionem subiecti, ut dicamus: omnis figura tribus rectis lineis contenta habet angulum exteriorem aequalem
duobus interioribus sibi oppositis; sed triangulus est huiusmodi; ergo etc.. Et idem patet si velimus demonstrare
quod vox acuta et gravis consonent: accipiemus definitionem passionis, ut hic dicitur, scilicet quod habent
proportionem numeralem; sed rursus ad hoc demonstrandum oportet accipere definitionem gravis et acuti. Nam
gravis vox est quae in multo tempore nata est movere sensum, acuta autem quae in modico tempore; modici
autem ad multum est proportio numeralis; ergo vocis acutae et gravis est proportio numeralis.
Nec refert si aliter definiatur acutum et grave. Oportet enim in eorum definitione ponere aliquid ad quantitatem
pertinens; et sic necesse erit concludere in eis proportionem numeralem.
|#10 Deinde cum dicit: quod autem medii sit quaestio etc., ostendit propositum per signum sensibile.
Et dicit quod ea in quibus medium est sensibile, manifeste ostendunt quod omnis quaestio sit quaestio medii:
quia scilicet quando medium per sensum innotescit, nullus relinquitur quaestioni locus. Tunc enim quaerimus in
rebus sensibilibus secundum aliquam praedictarum quaestionum, quando medium non sentimus: sicut quaerimus
an sit defectus lunae vel non, quia non sentimus medium quod est causa faciens deficere lunam. Sed si essemus
in loco qui est super lunam, videremus quomodo luna subintrando umbram terrae deficeret; et ideo circa hoc
nihil quaereremus, nec si est nec propter quid est; sed simul utrumque nobis fieret manifestum.
|#11 Et quia posset aliquis obviando dicere quod sensus est singularium, ea vero quae quaeruntur sunt
universalia, sicut et ea quae sciuntur; et ita per sensum non videtur quod possit nobis innotescere id de quo est
quaestio: ideo quasi obviationi respondens subiungit quod ex hoc ipso quod sentiremus particulare, scilicet quod,
hoc corpus lunae tunc subintrat hanc umbram terrae, statim accideret nobis quod sciremus universale.
Sensus enim noster esset de hoc quod nunc lumen solis obstruitur per oppositionem terrae; et per hoc
manifestum esset nobis quod luna nunc deficit.

79

