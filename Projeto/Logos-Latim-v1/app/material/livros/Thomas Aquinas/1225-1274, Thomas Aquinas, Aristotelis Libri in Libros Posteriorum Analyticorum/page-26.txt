autem sic ordinandae sunt demonstrationes, ut ex universalibus propositionibus inferatur universalis conclusio,
removendo illa, in quibus potest esse defectus vel ex parte temporis tantum vel etiam ex parte causae.
|+17 Lectio 17
|#1 Ostenderat supra Philosophus quod demonstratio non procedit ex principiis extraneis; hic autem ostendit
quod non procedit ex communibus. Et circa hoc duo facit: primo, ostendit propositum; secundo, inducit quandam
conclusionem ex dictis; ibi: si autem hoc est etc.. Circa primum tria facit.
Primo, proponit intentum dicens quod, quia manifestum est quod non contingit unumquodque per unumquodque
demonstrare, sed oportet quod demonstratio fiat ex unoquoque principiorum, hoc modo, quod id quod
demonstratur sit secundum quod est illud, idest, oportet quod principia demonstrationis insint per se ei, quod
demonstratur; si, inquam, ita est, non sufficit, ad hoc quod aliquid sciatur, quod demonstretur ex veris et
immediatis, sed oportet ulterius quod demonstretur ex principiis propriis.
|#2 Secundo; ibi: est enim sic demonstrare etc., probat propositum, scilicet quod non sufficiat ex veris et
immediatis aliquid demonstrare, quia sic contingeret aliquid demonstrare, sicut bryso demonstravit
tetragonismum, idest quadraturam circuli, ostendens aliquod quadratum esse circulo aequale per aliqua principia
communia, hoc modo: in quocunque genere est invenire aliquid maius et minus alicui, in eodem est invenire et
illi aequale; in genere autem quadratorum est invenire aliquod quadratum minus circulo, quod scilicet scribitur
intra circulum, et aliquod maius circulo, intra quod circulus describitur; ergo est invenire aliquod quadratum
circulo aequale. Haec quidem probatio est secundum commune: aequale enim, et maius, et minus, excedunt
genus quadranguli et circuli. Unde patet quod huiusmodi rationes demonstrant secundum aliquod commune, quia
medium alteri inest, quam ei de quo fit demonstratio; et ideo huiusmodi rationes conveniunt aliis, et non
conveniunt istis, de quibus dantur, tanquam proximis. Unde patet quod qui scit per huiusmodi rationes, non scit
secundum quod illud est, idest per se, sed per accidens tantum. Si enim esset secundum se, non conveniret
demonstratio in aliud genus. Unumquodque enim scimus secundum accidens, cum non cognoscimus illud
secundum quod est ex principiis illius, idest secundum quod est ex principiis per se. Sicut habere tres angulos
aequales duobus rectis inest per se triangulo, idest secundum quod est ex principiis illius.
Quare si per se inesset medium acceptum conclusioni, necesse esset in eadem proximitate esse, idest proximum
esse secundum genus conclusioni.
|#3
Tertio; ibi: si vero non etc., excludit quandam dubitationem. Contingit enim aliquando medium
demonstrationis non esse in eodem genere cum conclusione. Quod qualiter contingat ostendit dicens: si vero non
sit medium in eadem proximitate conclusioni, sed hoc modo sicut demonstratur aliquid in harmonica, idest in
musica, per arithmeticam; verum quidem est quod huiusmodi etiam similiter demonstratur. Fit enim
demonstratio in inferiori scientia per principia superioris scientiae, ut ostensum est; sicut et in scientia superiori
per principia superioris. Sed in hoc differt, quod alterius scientiae, scilicet inferioris, est scire ipsum quia tantum:
genus enim subiectum inferioris scientiae est alterum a genere subiecto superioris scientiae, ex qua sumuntur
principia.
Sed scire propter quid est superioris scientiae, cuius sunt per se illae passiones. Cum enim passio insit subiecto
propter medium, illa scientia considerabit propter quid, ad quam pertinet medium, cuius per se est passio, quae
demonstratur. Si vero subiectum sit ad aliam scientiam pertinens, illius scientiae non erit propter quid, sed quia
tantum; nec tali subiecto per se conveniet passio demonstrata de ipso, sed per medium extraneum.
Si vero medium et subiectum pertineant ad eamdem scientiam, tunc illius scientiae erit scire quia et propter quid.
Remota autem dubitatione, ulterius conclusionem intentam principaliter inducit, dicens quod ex praedictis patet
quod non est demonstrare unumquodque simpliciter, idest quocunque modo, sed secundum hoc quod
demonstratur ex propriis principiis uniuscuiusque. Sed et principia propria singularum scientiarum habent
aliquod commune prius eis.
|#4 Deinde cum dicit: si autem hoc etc., inducit quandam conclusionem sequentem ex dictis.
Et circa hoc tria facit. Primo, inducit conclusionem dicens quod, si hoc verum est, scilicet quod demonstrationes
in singulis scientiis non fiunt ex communibus principiis, et iterum quod principia scientiarum habent aliquid
prius se, quod est commune; manifestum est quod non est uniuscuiusque scientiae demonstrare principia sua
propria.
Illa enim priora principia, per quae possent probari singularum scientiarum propria principia, sunt communia
principia omnium, et illa scientia, quae considerat huiusmodi principia communia, est propria omnibus, idest ita
se habet ad ea, quae sunt communia omnibus, sicut se habent aliae scientiae particulares ad ea, quae sunt propria.
Sicut cum subiectum arithmeticae sit numerus, ideo arithmetica considerat ea, quae sunt propria numeri: similiter
prima philosophia, quae considerat omnia principia, habet pro subiecto ens, quod est commune ad omnia; et ideo
considerat ea, quae sunt propria entis, quae sunt omnibus communia, tanquam propria sibi.
26

