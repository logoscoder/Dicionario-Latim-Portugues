significantem quod quid est, et nihil relinquat eorum quae requiruntur ad definiendum. Et si haec duo faciat,
scilicet quod omnia, quae accipit per divisionem, praedicentur in eo quod quid, et omnia huiusmodi cadant in
divisione, ita quod nihil desit, necessarium est quod id quod est inventum sit quod quid est. Et huiusmodi
necessitatis ratio est quia, acceptis omnibus quae praedicantur in eo quod quid, nullo derelicto, iam id quod
inventum est, oportet esse quoddam individuum, idest individuam rationem talis rei; ita scilicet quod non
indigeat ulteriori divisione ad hoc quod approprietur huic rei.
|#8 Deinde cum dicit: sed syllogismus tamen non inest etc., excludit praedictam solutionem: et dicit quod
quamvis necesse sit, praedictis existentibus, aliquid individuum fieri, sicut expositum est, tamen praedicta via
non est syllogistica; quamvis cognoscere faciat quod quid est per alium modum.
Et hoc non est inconveniens, scilicet quod aliquid alio modo manifestetur quam per syllogismum.
Ille enim qui utitur inductione, non probat syllogistice, sed tamen aliquid manifestat. Quod autem ille qui per
divisionem ad definitionem pervenit, non faciat syllogismum, ostendit per quoddam simile. Si enim inducatur
conclusio ex maiori propositione, subtracta media, et concludens dicat quod hoc necesse est sequi ex praemissis,
poterit interrogare respondens, propter quid sit necessarium: quod non accidit in syllogistica probatione.
Unde talis modus argumentandi non est syllogisticus.
Ita etiam in terminis divisivis non fit syllogismus, quia semper restat interrogatio propter quid. Puta si aliquis
volens notificare quid est homo, accipiat per viam divisionis quod homo est animal mortale bipes, vel habens
pedes, sine pennis; ad quamlibet appositionem praedictorum poterit convenienter quaeri propter quid sit necesse.
Ille enim qui ad manifestandum quod quid est conatur, non solum dicet, sed etiam probabit per divisionem,
secundum quod ipse opinatur, quod omne quod est sit mortale aut immortale.
Et quamvis detur quod per hanc divisionem possit demonstrare propositum, tamen non est necesse quod ratio sic
conclusa sit definitio; quia forte ea ex quibus constat ratio talis, non praedicantur in eo quod quid est, vel
excedunt substantiam definiti.
Sed etsi contingat quod talis ratio sit definitio, non tamen per syllogismum probatur quod definitio sit, ut ex
supra dictis patet.
|+5 Lectio 5
|#1 Postquam Philosophus ostendit quod non potest demonstrari quod quid est, nec per convertibiles terminos,
nec per viam divisionis, hic ostendit ulterius quod non potest quod quid est demonstrari, accipiendo id quod
requiritur ad quod quid est.
Et circa hoc duo facit: primo, ostendit propositum; secundo, concludit ex omnibus praemissis quod nullo modo
quod quid est demonstrari possit; ibi: qualiter igitur definiens etc.. Circa primum duo facit: primo, inducit
rationes proprias ad propositum; secundo, inducit quamdam rationem communem ad id quod nunc dicitur, et ad
id quod supra dictum est; ibi: ad utrosque autem etc..
Circa primum duo facit: primo, ostendit quod non potest demonstrari quod quid est per hoc quod accipiatur id
quod pertinet ad rationem eius quod quid est; secundo, ostendit quod non potest demonstrari quod quid est huius
rei, ex hoc quod accipitur quod quid est alterius rei; ibi: ex suppositione autem etc.. Circa primum duo facit:
primo, movet quaestionem; secundo, argumentatur ad propositum; ibi: aut iterum accipit etc..
|#2 Quaerit ergo primo, utrum contingat demonstrare quid sit aliquid secundum suam substantiam, ex tali
suppositione, per quam accipiatur quod quid erat esse alicuius rei, ex illis conditionibus quae sunt propriae ei
quod quid est. Puta si aliquis probet quod animal gressibile bipes sit quod quid est hominis, accipiens pro medio
quod haec ratio convertitur cum homine, et constat ex genere et differentia. Haec autem sola requiruntur ad hoc
quod quid est, et totum hoc quod dictum est, est proprium ei quod quid est, quia est esse illi, scilicet ei quod est
quod quid est: quasi dicat quod hoc quod est esse rationem convertibilem, ex genere et differentiis constantem,
est omnino idem ei quod quid est.
|#3 Deinde cum dicit: an iterum accepit etc., obiicit ad praedictam quaestionem duabus rationibus, ostendens
quod non potest quod quid est praedicto modo demonstrari. Quarum prima est, quia sicut praemissi modi
demonstrandi deficiunt in hoc quod accipiunt id quod quaeritur, ita est in proposito. Accipitur enim et in hoc
modo probationis quod quid erat esse; puta dum accipitur quod omnis ratio convertibilis, constans ex genere et
differentiis, significat quod quid est: et ita inconveniens est probatio. Necesse est enim id ad quod demonstratio
inducitur, non supponere quasi medium; sed potius per aliud medium demonstrare.
|#4
Secundam rationem ponit ibi: amplius sicut neque in syllogismo etc.; quae sumitur ex similitudine
syllogismi. Cum enim aliquis syllogizat, non oportet quod accipiat definitionem syllogismi ad syllogizandum;
quia ea ex quibus procedit syllogismus, hoc modo se habent, quod semper quodlibet eorum est aut tota
propositio, idest universalis seu maior, aut est pars, idest particularis seu minor, quae sumitur sub maiori. Et ita
85

