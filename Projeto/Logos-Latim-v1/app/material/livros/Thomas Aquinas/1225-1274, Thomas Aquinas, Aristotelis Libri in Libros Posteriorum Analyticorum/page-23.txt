|#7 Ulterius autem ostendit quod etiam si praemissa essent semper, et necessaria, et vera, et non per se, non
tamen sciretur de conclusione propter quid; sicut patet in syllogismis, qui fiunt per signa, in quibus
conclusionem, quae est per se, non scit aliquis per se, neque propter quid.
Sicut si aliquis probaret quod omne elementum est corruptibile, per hoc quod videtur tempore antiquari, esset
quidem probatio per signum, non autem per se, neque propter quid: quia propter quid scire est per causam scire.
Oportet ergo medium esse causam eius, quod in demonstratione concluditur. Et hoc manifestum est ex
praemissis: quia oportet et medium inesse tertio propter ipsum, idest per se, et similiter primum medio. Primum
autem et tertium vocat duas extremitates.
|+15 Lectio 15
|#1
Postquam ostendit Philosophus quod demonstratio est ex his quae sunt per se, hic concludit quod
demonstratio est ex principiis propriis, non extraneis, neque ex communibus. Et dividitur in duas partes: in
prima, ostendit quod demonstratio procedit ex propriis principiis; in secunda, determinat quae sint principia
propria et quae communia; ibi: difficile autem etc.. Prima in duas: in prima, ostendit quod demonstratio non
procedit ex principiis extraneis; in secunda, ostendit quod non procedit ex principiis communibus; ibi: quoniam
autem manifestum est etc.. Prima in duas: in prima, ex praemissis ostendit quod demonstratio non est ex
principiis extraneis; in secunda, ex praemissis etiam ostendit quod demonstrationes non sunt de rebus
corruptibilibus, sed de sempiternis; ibi: manifestum autem et si sint propositiones etc.. Circa primum tria facit:
primo, proponit intentum; secundo, probat propositum; ibi: tria enim sunt etc.; tertio, concludit intentum; ibi:
propter hoc geometriae etc..
|#2 Dicit ergo primo quod, ex quo demonstratio est ex his quae sunt per se, manifestum est quod non contingit
demonstrare descendentem vel procedentem ex alio genere in aliud genus, sicut non contingit quod geometria ex
propriis principiis demonstret aliquid descendens in arithmeticam.
|#3 Deinde cum dicit: tria enim etc., propositum probat. Et circa hoc tria facit. Primo, praemittit quae sint
necessaria ad demonstrationem, dicens quod in demonstrationibus tria sunt. Unum est, quod demonstratur,
scilicet conclusio, quae quidem continet in se id, quod per se inest alicui generi: per demonstrationem enim
concluditur propria passio de proprio subiecto. Aliud autem sunt dignitates, ex quibus demonstratio procedit.
Tertium autem est genus subiectum, cuius proprias passiones et per se accidentia demonstratio ostendit.
|#4 Secundo; ibi: ex quibus igitur etc., ostendit quid praedictorum trium possit esse commune diversis scientiis
et quid non, dicens quod horum trium unum, scilicet dignitates, ex quibus demonstratio procedit, contingit esse
idem in diversis demonstrationibus et etiam in diversis scientiis: sed in illis scientiis, quarum est diversum genus
subiectum, sicut in arithmetica, quae est de numeris, et geometria, quae est de magnitudinibus, non contingit
quod demonstratio, quae procedit ex principiis unius scientiae, puta arithmeticae, descendat ad subiecta alterius
scientiae, sicut ad magnitudines, quae sunt subiecta geometriae; nisi forte subiectum unius scientiae contineatur
sub subiecto alterius, sicut si magnitudines contineantur sub numeris (quod quidem qualiter contingat, scilicet
subiectum unius scientiae contineri sub subiecto alterius, posterius dicetur)p magnitudines enim sub numeris non
continentur, nisi forte secundum quod magnitudines numeratae sunt. Subiecta etiam diversarum
demonstrationum sive scientiarum diversa sunt. Arithmetica enim demonstratio semper habet genus proprium
circa quod demonstrat. Et aliae scientiae similiter.
|#5 Tertio; ibi: quare aut simpliciter etc., probat propositum. Et circa hoc duo facit. Primo, inducit principale
propositum per modum conclusionis, eo quod ex praemissis haberi potest, dicens: quare manifestum est quod
necesse est, aut esse simpliciter idem genus, circa quod sumuntur principia et conclusiones, et sic non est
descensus, neque transitus de genere in genus: aut si debet demonstratio descendere ab uno genere in aliud,
oportet esse unum genus sic, idest quodammodo.
Aliter enim impossibile est quod demonstretur aliqua conclusio ex aliquibus principiis, cum non sit idem genus
vel simpliciter vel secundum quid.
Sciendum est autem quod simpliciter idem genus accipitur, quando ex parte subiecti non sumitur aliqua
differentia determinans, quae sit extranea a natura illius generis; sicut si quis per principia verificata de triangulo
procedat ad demonstrandum aliquid circa isoscelem vel aliquam aliam speciem trianguli. Secundum quid autem
est unum genus, quando assumitur circa subiectum aliqua differentia extranea a natura illius generis; sicut
visuale est extraneum a genere lineae, et sonus est extraneus a genere numeri. Numerus ergo simpliciter, qui est
genus subiectum arithmeticae, et numerus sonorum, qui est genus subiectum musicae, non sunt unum genus
simpliciter.

23

