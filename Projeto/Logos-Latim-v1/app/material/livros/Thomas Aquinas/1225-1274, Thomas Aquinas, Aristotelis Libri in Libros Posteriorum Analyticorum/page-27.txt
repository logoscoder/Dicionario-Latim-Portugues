|#5 Secundo, cum dicit: et namque scivit etc., ostendit praeeminentiam huiusmodi scientiae, quae considerat
principia communia, scilicet primae philosophiae, ad alias. Semper enim oportet illud, per quod aliquid probatur,
esse magis scitum vel notum. Qui enim scit aliquid ex superioribus causis, oportet quod sit magis intelligens illas
causas, quia scivit ex prioribus simpliciter, cum non sciat ex causatis causas: quando enim aliquis scit ex causatis
causas, tunc non intelligit ex prioribus et ex magis notis simpliciter, sed ex magis notis et prioribus quoad nos.
Cum autem principia inferioris scientiae probantur ex principiis superioris, non proceditur ex causatis in causas,
sed e converso. Unde oportet quod talis processus sit ex prioribus et ex magis notis simpliciter. Oportet ergo
magis esse scitum quod est superioris scientiae, ex quo probatur id quod est inferioris, et maxime esse scitum id,
quo omnia alia probantur, et ipsum non probatur ex alio priori. Et per consequens scientia superior erit magis
scientia, quam inferior; et scientia suprema, scilicet philosophia prima, erit maxime scientia.
|#6 Tertio, ibi: sed demonstratio etc., redit ad principalem conclusionem: et dicit quod demonstratio non
procedit in aliud genus, nisi sicut dictum est quod demonstratio geometriae procedit ad scientias inferiores; sicut
sunt artes mechanicae, quae utuntur mensuris; aut speculativae, sicut scientiae quae sunt de visu, ut perspectivae,
quae sunt de visuali; et similiter est de arithmetica in comparatione ad harmonicam, idest musicam.
|+18 Lectio 18
|#1 Postquam ostendit quod demonstratio non procedit ex principiis communibus sed ex propriis, hic ad
evidentiam praemissorum determinat de principiis propriis et communibus. Et circa hoc duo facit. Primo,
ostendit necessitatem huiusmodi determinationis, dicens quod difficile est cognoscere utrum sciamus ex
principiis propriis (quod solum est vere scire) aut non ex propriis. Opinantur enim multi se scire, si habeant
syllogismum ex aliquibus veris et primis. Sed hoc non est verum: immo oportet, ad hoc quod sciamus, quod
principia sint proxima illis quae debent demonstrari (quae hic dicuntur prima, sicut et supra dicebantur extrema);
vel oportet proxima esse primis principiis indemonstrabilibus.
|#2 Secundo, ibi: dico autem principia etc., determinat de principiis propriis et communibus.
Et circa hoc duo facit: primo enim determinat de principiis propriis et communibus; secundo, ostendit qualiter ad
huiusmodi principia se habeant demonstrativae scientiae; ibi: non contingere autem etc.. Circa primum duo facit:
primo, distinguit principia a non principiis; secundo, principia ad invicem; ibi: sunt autem quibus etc..
|#3 Circa primum duo facit. Primo, ostendit quae sint principia, dicens quod principia in unoquoque genere sunt
illa quae, cum sint vera, tamen non contingit ea demonstrare vel simpliciter si sint principia prima, vel ad minus
non est demonstrare in illa scientia in qua sumuntur ut principia. Dicit autem, cum sint vera, ad differentiam
falsorum, quae non demonstrantur in aliqua scientia.
|#4 Secundo, ibi: quid quidem igitur etc., ostendit convenientiam et differentiam inter principia et non principia.
Conveniunt enim principia cum non principiis in hoc, quod de utrisque oportet accipere, quasi supponendo quid
significent, et prima, idest principia, et quae sunt ex his, idest quae ex principiis sumuntur: quia quod quid est
proprie pertinet ad scientiam quae est de substantia, scilicet ad philosophiam primam, a qua omnes aliae hoc
accipiunt. Sed in hoc differunt principia, et quae sunt ex principiis, quia de principiis oportet accipere
supponendo quod sunt; de aliis autem, quae sunt ex principiis, oportet demonstrare quia sunt. Sicut in
mathematicis accipitur supponendo et quid est unitas, quae est principium, et quid est rectum, et quid est
triangulus, quae non sunt principia, sed passiones: sed quod unitas sit, aut quod magnitudo sit, accipit
mathematicus quasi principia; alia vero demonstrat, scilicet quae sunt ex principiis. Demonstrat enim triangulum
aequilaterum et angulum rectum, et etiam hanc lineam rectam esse.
|#5 Deinde cum dicit: sunt autem quibus etc., distinguit principia ad invicem: et primo, principia propria a
communibus; secundo, communia ad invicem; ibi: non est autem suppositio etc..
Prima dividitur in duas; in prima, dividit principia propria et communia; in secunda, manifestat quoddam quod
poterat esse dubium; ibi: quasdam tamen scientias etc..
|#6
Circa primum tria facit. Primo, ponit divisionem, dicens quod principiorum, quibus utimur in
demonstrativis scientiis, alia sunt propria uniuscuiusque scientiae, alia vero communia. Et quia hoc posset videri
contrarium ei, quod supra ostensum est, quia scientiae demonstrativae non procedunt ex communibus, ideo
subiungit quod communia principia accipiuntur in unaquaque scientia demonstrativa secundum analogiam, idest
secundum quod sunt proportionata illi scientiae.
Et hoc est quod subdit exponens, quod utile est accipere huiusmodi principia in scientiis, quantum pertinet ad
genus subiectum, quod continetur sub illa scientia.
27

