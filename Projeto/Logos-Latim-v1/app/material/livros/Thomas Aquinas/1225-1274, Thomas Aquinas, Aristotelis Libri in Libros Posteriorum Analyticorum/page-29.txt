Petitio et suppositio exteriori ratione confirmari possunt, idest argumentatione aliqua. Sed communis animi
conceptio non est ad exterius rationem, quia non potest probari per aliquam argumentationem, sed est ad eam,
quae est in anima, quia lumine naturalis rationis statim fit nota. Et quod non sit ad exterius rationem patet, quia
non fit syllogismus ad probandas huiusmodi communes animi conceptiones. Et quod huiusmodi non sunt notae
per exteriorem rationem, sed per interiorem, probat per hoc, quod exteriori rationi potest instari vel vere vel
apparenter: interiori autem rationi non est possibile semper instari. Et hoc ideo, quia nihil est adeo verum, quin
voce possit negari. Nam et hoc principium notissimum, quod non contingat idem esse et non esse, quidam ore
negaverunt. Quaedam autem adeo vera sunt, quod eorum opposita intellectu capi non possunt; et ideo interiori
ratione eis obviari non potest, sed solum exteriori, quae est per vocem. Et huiusmodi sunt communes animi
conceptiones.
|#4 Deinde, cum dicit: quaecunque igitur etc., distinguit suppositiones et petitiones ad invicem.
Sciendum tamen est, quod aliquid commune habent, et in aliquo differunt. Hoc quidem commune est eis, quod
cum sint demonstrabilia, tamen demonstrator accipit ea non demonstrans, et praecipue, quia non sunt
demonstrabilia per suam scientiam, sed per aliam, ut supra dictum est. Unde et inter immediata principia
computantur, quia demonstrator utitur eis absque medio, eo quod non habeant medium in illa scientia.
Differunt autem ad invicem: quia si quidem talis propositio sit probabilis addiscenti, cui fit demonstratio, dicitur
suppositio. Et sic suppositio dicitur non simpliciter, sed ad aliquem. Si vero ille nec sit eiusdem opinionis, neque
contrariae, oportet quod demonstrator hoc ab eo petat, et tunc dicitur petitio. Si autem sit contrariae opinionis,
tunc erit quaestio, de qua oportet disputari inter eos. Hoc tamen omnibus commune est, quod unoquoque eorum
utitur demonstrator non demonstrans, cum sit demonstrabile.
|#5 Deinde, cum dicit: termini igitur non sunt etc., distinguit definitiones a suppositionibus per duas rationes;
quarum secunda incipit ibi: amplius petitio etc.. Circa primum duo facit: primo, ponit rationem, quae talis est:
omnis petitio, vel suppositio dicit aliquid esse vel non esse; termini autem, idest definitiones, non dicunt aliquid
esse vel non esse; termini ergo non sunt suppositiones neque petitiones, per se sumpti. Sed in propositionibus
assumpti sunt suppositiones; ut cum dicitur, homo est animal rationale mortale. Sed terminos per se sumptos,
oportet solum intelligere; intelligere autem non est supponere, sicut nec audire. Sed illa supponuntur
quorumcunque existentium, idest ex quibuscumque existentibus fit conclusio, in eo quod illa sunt, idest propter
praemissa.
|#6 Secundo, ibi: neque geometra etc., excludit quamdam dubitationem. Dicebant enim quidam quod geometra
falsa suppositione utebatur, cum diceret lineam esse unius pedis, quae non est unius pedis; aut lineam descriptam
in pulvere esse rectam, quae non est recta. Sed ipse dicit quod geometra non supponit falsum propter hoc.
Cum enim geometra nihil demonstret de particularibus, sed de universalibus, ut supra dictum est; hae autem
lineae sunt quaedam particularia; manifestum est quod de his lineis nihil demonstrat, neque etiam ex eis, sed
utitur eis ut exemplis universalium, quae per haec exempla intelliguntur, de quibus et ex quibus demonstrat.
|#7 Deinde, cum dicit: amplius petitio etc., ponit secundam rationem, quae talis est: omnis suppositio vel petitio
est in toto vel in parte, idest est propositio universalis vel particularis; sed definitiones neutrum horum sunt, quia
in eis nihil ponitur sive praedicatur, neque universaliter, neque particulariter; ergo etc..
|#8 Deinde, cum dicit: species quidem esse etc., ostendit ex praemissis quod non est necessarium ponere ideas,
ut Plato posuit. Ostensum est enim supra quod demonstrationes de universalibus sunt, et hoc modo sunt de
sempiternis. Non igitur necesse est ad hoc quod demonstratio sit, species esse, idest ideas, aut quodcunque unum
extra multa, sicut ponebant Platonici mathematica separata cum ideis, ut sic demonstrationes possint esse de
sempiternis. Sed necessarium est esse unum in multis et de multis, si demonstratio debet esse, quia non erit
universale, nisi sit unum de multis; et si non sit universale, non erit medium demonstrationis; ergo nec
demonstratio. Et quod oporteat medium demonstrationis esse universale, patet per hoc quod oportet medium
demonstrationis esse unum et idem de pluribus praedicatum non aequivoce, sed secundum rationem eamdem:
quod est ratio universalis. Si autem aequivocum esset, posset accidere vitium in arguendo.
|+20 Lectio 20
|#1
Postquam determinavit Philosophus de principiis propriis et communibus, hic ostendit qualiter
demonstrativae scientiae se habeant ad principia communia et propria. Et dividitur in duas partes: in prima,
ostendit qualiter se habeant demonstrativae scientiae circa communia: in secunda, qualiter se habeant circa
propria; ibi: si autem idem est interrogatio etc.. Circa primum duo facit: primo, ostendit qualiter se habeant
demonstrativae scientiae circa prima principia inter communia; secundo, quomodo se habeant communiter circa
omnia principia communia; ibi: communicant autem omnes scientiae etc.. Circa primum duo facit: primo,
29

