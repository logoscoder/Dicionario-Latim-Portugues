demonstrandum quod quid est: nisi forte modus demonstrationis qui est ad sensum, sicut cum aliquid
demonstratur digito. Manifestum est autem quod hic modus non potest competere in proposito: quia quod quid
est non est obiectum sensus, sed intellectus, ut dicitur in III de anima. Relinquitur ergo quod nullo modo possit
demonstrari quod quid est.
|+6 Lectio 6
|#1 Postquam Philosophus ostendit quod non contingit demonstrare quod quid est, inducendo per singulos
modos quibus aliquid demonstrari potest, hic ostendit propositum per rationes communes. Et circa hoc tria facit:
primo, praemittit quoddam quod est necessarium ad propositum ostendendum; secundo, ostendit propositum; ibi:
at vero si demonstrabit quod quid est etc.; tertio, epilogat quae dicta sunt; ibi: ex his igitur neque definitio etc..
|#2 Dicit ergo primo quod non videtur esse possibilis aliquis modus, quo aliquis demonstret quod quid est esse
hominis; et hoc ideo, quia necesse est quod quicunque scit quod quid est esse hominis, vel cuiuscunque alterius
rei, quod sciat rem illam esse. Quia enim non entis non est aliqua quidditas vel essentia, de eo quod non est,
nullus potest scire quod quid est; sed potest scire significationem nominis, vel rationem ex pluribus nominibus
compositam: sicut potest aliquis scire quid significat hoc nomen tragelaphus vel Hircocervus, quod idem est,
quia significat quoddam animal compositum ex hirco et cervo; sed impossibile est scire quod quid est
Hircocervi, quia nihil est tale in rerum natura.
|#3 Deinde cum dicit: at vero si demonstrabit quid est etc., ex eo quod praemissum est, procedit ad propositum
ostendendum. Et circa hoc duo facit: primo, ostendit quod non potest ostendi quod quid est demonstratione;
secundo, quod non potest ostendi definitione; ibi: si ergo et definiens demonstrat etc.. Circa primum ponit tres
rationes; quarum prima talis est. Sicut definitio inducitur ad manifestandum aliquid unum, in quantum scilicet ex
partibus definitionis fit unum per se, non per accidens, ita etiam oportet quod demonstratio, quae utitur
definitione tanquam medio, unum aliquid demonstret: oportet enim conclusionem esse medio proportionatam. Et
ita patet quod per unam et eamdem demonstrationem non possunt diversa demonstrari. Sed aliud est quod quid
est homo, et esse hominem: in solo enim primo essendi principio, quod est essentialiter ens, ipsum esse et
quidditas eius est unum et idem; in omnibus autem aliis, quae sunt entia per participationem, oportet quod sit
aliud esse et quidditas entis. Non est ergo possibile quod eadem demonstratione demonstret aliquis quid est et
quia est.
|#4 Secundam rationem ponit ibi: postea et per demonstrationem etc.; quae talis est. Secundum commune
sapientum dictum, necessarium est quod omne, idest totum quod per demonstrationem demonstratur, sit ipsum
quia est, nisi forte aliquis dicat quod hoc ipsum quia est sit substantia alicuius rei. Hoc autem est impossibile.
Hoc enim ipsum quod est esse, non est substantia vel essentia alicuius rei in genere existentis. Alioquin oporteret
quod hoc quod dico ens esset genus, quia genus est quod praedicatur de aliquo in eo quod quid. Ens autem non
est genus, ut probatur in III metaph.. Et propter hoc etiam Deus, qui est suum esse, non est in genere. Si autem
quia est esset substantia alicuius rei, simul cum aliquis ostenderet quia est, ostenderet quid est, et ita non totum
quod demonstratio demonstrat, esset quia est. Illud autem est falsum. Ergo patet quod demonstratio solum
demonstrat quia est.
Demonstrat enim enunciationem aliquam, quae significat esse vel non esse. Et hoc etiam apparet in processu
scientiarum. Geometra enim accipit quid significat hoc nomen triangulus, et demonstrat quod sit, puta cum
demonstrat super lineam rectam datam triangulum aequilaterum constituere. Si igitur aliquis demonstraret solum
quid est triangulus, praeter morem demonstrationum quibus utuntur scientiae, non demonstraret hoc totum quod
est triangulum esse, sed demonstraret solum hoc quod dico triangulum.
Sicut enim propter hoc quod esse non est substantia rei, ille qui demonstrat esse, hoc solum demonstrat; ita si
aliquis demonstraret quid est, hoc solum demonstraret. Sequeretur igitur quod aliquis sciens per definitionem
quid est, nesciret an est, quod est impossibile, ut ex praedictis patet.
|#5 Tertiam rationem ponit ibi: manifestum autem est secundum nunc etc.; quae per exempla consuetarum
definitionum manifestat idem, quod in praecedenti ratione est conclusum, scilicet quod monstrans quid est non
monstrat quia est.
Unde dicit manifestum esse non solum secundum praedicta, sed etiam secundum modos terminorum, idest
definitionum, quae nunc sunt in usu, quod illi qui definiunt, non manifestant quia est.
Puta qui definit circulum, dicens quod est aliquid ex cuius medio lineae ad circumferentiam ductae sunt
aequales, adhuc restat quaestio propter quid oporteat poni esse id quod definitur; puta propter quid oporteat poni
quod sit circulus, qui praedicto modo definitur. Convenit enim aliquam similem rationem dicere montis aenei,
puta quod est corpus aeneum in altum et usquequaque diffusum; et tamen adhuc restat quaerere an sit aliquid tale
in rerum natura. Et hoc ideo quia termini, idest rationes definitivae, non declarant quod illud de quo assignantur,
87

