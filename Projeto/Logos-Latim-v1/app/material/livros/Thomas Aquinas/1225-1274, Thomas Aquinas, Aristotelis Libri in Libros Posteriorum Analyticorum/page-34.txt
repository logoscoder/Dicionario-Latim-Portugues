|#9 Deinde cum dicit: aliquando quidem igitur etc., ostendit quod per hunc modum syllogizandi non accidit
deceptio in demonstrativis scientiis. Et circa hoc duo facit: primo, manifestat quod ex hoc modo syllogizandi non
semper accidit deceptio, dicens quod aliquando, secundum praedictum modum arguendi, non contingit
syllogizare ex acceptis, quando scilicet termini non sunt convertibiles. Non enim sequitur, si omnis homo est
animal, quod quidquid est animal sit homo. Aliquando vero contingit syllogizare, scilicet in terminis
convertibilibus. Sicut enim sequitur: si est homo, est animal rationale mortale; ita etiam sequitur e converso
quod, si est animal rationale mortale, est homo. Sed tamen non videtur quod sequatur syllogistice, quia non
servatur debita forma syllogismi.
|#10 Secundo cum dicit: si autem esset impossibile etc., ostendit quod in demonstrativis scientiis contingit
praedicto modo syllogizari absque deceptione. Et hoc ostendit tripliciter. Primo sic. Secundum praedictum
modum syllogizandi accidit deceptio ex eo, quod non convertitur consequentia, quae putatur converti. In quo non
accideret deceptio, si quemadmodum conclusio est vera, ita et praemissae sint verae: tunc enim in convertendo
non accidet deceptio. Sicut si dicam de socrate: socrates est homo; ergo socrates est animal; nulla deceptio
falsitatis sequitur, sicut si e converso arguatur sic: est animal; ergo est homo. Sed si praemissa est falsa,
conclusione existente vera, tunc in convertendo accidit deceptio. Sicut si dicam: si asinus est homo, est animal;
ergo si est animal, est homo.
Si ergo impossibile esset ex falsis ostendere verum, et semper oporteret verum ostendi ex veris, tunc facile esset
resolvere conclusionem in principia absque deceptione; quia nulla falsitas esset, si ex conclusione inferretur
aliqua praemissarum.
Tali enim suppositione facta, converterentur de necessitate conclusio et praemissa, quantum ad veritatem. Sicut
enim praemissa existente vera, conclusio est vera, ita et e converso. Sit enim, quod a sit; et hoc posito, sequatur
ea esse de quibus certum est mihi quod sunt vera, sicut b.
Unde cum utrumque sit verum, ex hoc etiam, scilicet ex b, potero iterum inferre a. Sic ergo una ratio est, quare
deceptio non accidit in demonstrativis scientiis per fallaciam consequentis, quia in demonstrativis scientiis
impossibile est syllogizari verum ex falsis, sicut ostensum est supra.
|#11 Secundam rationem ponit; ibi: convertuntur autem magis etc.. In terminis enim convertibilibus non accidit
deceptio secundum fallaciam consequentis, eo quod in his consequentia convertitur.
Illa vero, quae sunt in mathematicis, idest in demonstrativis scientiis, ut plurimum sunt convertibilia, quia non
recipiunt pro medio aliquod praedicatum per accidens, sed solum definitiones, quae sunt demonstrationis
principia, ut supra dictum est. Et in hoc differunt ab his, quae sunt in dialogis, idest in dialecticis syllogismis, in
quibus frequenter recipiuntur accidentia.
|#12 Tertiam rationem ponit ibi: augentur autem etc., quae talis est. In demonstrativis scientiis sunt determinata
principia, ex quibus proceditur ad conclusiones. Unde ex conclusionibus potest rediri in principia, sicut ex
determinato in determinatum.
Quod autem demonstrationes ex determinatis principiis procedant, ex hoc ostendit, quia demonstrationes non
augentur per media, idest in demonstrationibus non assumuntur plura media ad unam conclusionem
demonstrandam.
Quod intelligendum est in demonstrationibus propter quid, de quibus loquitur. Unius enim effectus non potest
esse nisi una propria causa, propter quam est.
Sed licet non multiplicentur per media demonstrationes, multiplicantur tamen duobus modis.
Uno modo, in post assumendo, idest in assumendo medium sub medio. Sicut si sub a sumatur b, et sub bc, et sub
cd; et sic in infinitum.
Sicut cum habere tres angulos probatur de triangulo per hoc, quod est figura habens angulum extrinsecum
aequalem duobus intrinsecis sibi oppositis, et de isoscele per hoc quod est triangulus.
Alio modo multiplicantur demonstrationes in latus; sicut cum a probatur de c et de e. Verbi gratia: omnis
numerus quantus aut est finitus aut infinitus. Et hoc ponatur in quo sit a, scilicet esse finitum vel infinitum. Sed
impar numerus est numerus quantus. Et hoc, scilicet numerus quantus, ponatur in quo est b; sed numerus impar
ponatur in quo est c. Sequitur ergo quod a praedicetur de c, idest quod numerus impar sit finitus vel infinitus. Et
similiter potest idem concludi de numero pari, et per idem medium. Potest autem et haec pars, quae incipit ibi:
augentur autem etc., introduci aliter. Ut quia dixerat quod in demonstrativis assumuntur definitiones pro mediis;
unius autem rei una est definitio; ex hoc sequitur quod demonstrationes non augeantur per media.
|+23 Lectio 23

34

