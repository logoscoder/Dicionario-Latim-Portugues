vel significat totam essentiam subiecti, sicut definitio: et hoc significat cum dicit: quod vere illud est; vel
significat partem essentiae, sicut genus, vel differentia: et hoc significat cum dicit; aut quod vere illud aliquid.
Alio modo, et melius, ut ostendatur distinctio ex parte subiecti, quod quandoque est convertibile cum praedicato
essentiali, sicut definitum cum definitione: et hoc significat cum dicit: quod vere illud est; quandoque vero est
pars subiectiva praedicati, sicut homo animalis: et hoc significat cum dicit: aut quod vere illud aliquid.
Homo enim aliquod animal est. Sed illa quae non significant substantiam, sed dicuntur de aliquo subiecto, quod
quidem subiectum nec vere, idest essentialiter, est illud praedicatum, neque aliquid eius; omnia huiusmodi
praedicata sunt accidentalia.
|#8 Deinde cum dicit: ut de homine est album etc., manifestat praemissam differentiam per exempla: et dicit
quod cum dicimus, homo est albus, praedicatum illud est accidentale, quia homo non est quod vere album est,
idest esse album non est essentia hominis; neque quod vere album aliquid, ut supra expositum est. Sed cum
dicitur, homo est animal, forsan homo est quod vere est animal: animal enim significat essentiam hominis, quia
illud ipsum quod est homo, est essentialiter animal. Et quamvis illa, quae non significant substantiam, sint
accidentia, non tamen per accidens praedicantur. Praedicantur enim de quodam subiecto non propter aliquod
aliud subiectum: puta cum dico, homo est albus, praedicatur album de homine, non ea ratione, quod aliquod
aliud subiectum sit album, ratione cuius homo dicatur albus; sicut supra dictum est in his, quae praedicantur per
accidens.
|#9 Deinde cum dicit: species enim gaudeant etc., excludit quamdam obviationem. Posset enim aliquis dicere
quod praedicata, quae significant substantiam, non sunt vere et essentialiter id, de quo praedicantur, vel aliquid
eius: neque accidentia, quae sunt in individuis sicut in subiectis, conveniunt huiusmodi communibus praedicatis
essentialibus; quia huiusmodi praedicata universalia significant quasdam essentias semper separatas per se
subsistentes, sicut Platonici dicebant.
Sed ipse respondet quia, si supponantur species, idest ideae, esse, debent gaudere, quia secundum Platonicos
habent aliquod nobilius esse, quam res nobis notae naturales. Huiusmodi enim res sunt particulares et materiales,
illae autem sunt universales et immateriales. Sunt enim quaedam praemonstrationes respectu naturalium, idest
quaedam exemplaria horum: ut accipiantur hic monstra vel praemonstrationes sicut praemonstratur aliquid ad
aliquid probandum. Quia ergo sunt praemonstrationes vel exemplaria rerum naturalium, necesse est quod in istis
rebus naturalibus inveniantur aliquae participationes illarum specierum, quae pertinent ad essentiam harum
rerum naturalium. Et ideo si sint huiusmodi species separatae, sicut Platonici posuerunt, nihil pertinent ad
rationem praesentem. Nos enim intendimus de huiusmodi rebus, de quibus in nobis scientia per demonstrationem
acquiritur. Et huiusmodi sunt res in natura existentes nobis notae, de quibus demonstrationes fiunt. Et ideo si
detur quod animal sit quoddam separatum, quasi praemonstratio existens animalium naturalium, tunc cum dico,
homo est animal, secundum quod hac propositione utimur in demonstrando, ly animal significat essentiam rei
naturalis, de qua fit demonstratio.
|+34 Lectio 34
|#1 Praemissis his, quae necessaria sunt ad propositum demonstrandum, de distinctione praedicatorum ad
invicem, hic accedit ad propositum ostendendum, scilicet quod non procedatur in praedicatis in infinitum. Et
dividitur haec pars in partes duas, secundum duos modos quibus ostendit propositum.
Secunda pars incipit ibi: adhuc autem alius etc.. Circa primum duo facit: primo, ostendit quod non est procedere
in infinitum in praedicatis per modum circulationis; secundo, quod non procedatur in infinitum in eis secundum
rectitudinem in sursum neque in deorsum; ibi: sed utique quod neque in sursum etc.. Circa primum tria facit:
primo, praemissis suppositis, addit quaedam adhuc necessaria ad propositum ostendendum; secundo, ex his et
aliis praemissis concludit propositum; ibi: impossibile est aeque praedicari etc.; tertio, probat; ibi: aut enim sicut
substantia etc..
|#2 Primo ergo proponit duo: quorum unum est, quia cum praedicatum, quod significat accidens, significet
aliquod genus accidentis, puta qualitatem, non potest esse quod duo se habeant hoc modo ad invicem, quod
primum sit qualitas secundi, et secundum sit qualitas primi; alia est enim ratio qualitatis, et eius cui qualitas
inest.
Secundum est, quod universaliter non est possibile quod qualitas habeat quamcunque aliam qualitatem sibi
inhaerentem; quia nullum accidens est subiectum alterius accidentis per se loquendo.
Soli enim substantiae convenit proprie ratio subiecti.
|#3 Deinde cum dicit: impossibile est aeque etc., proponit, quasi ex praemissis concludens, quod intendit
probare, et dicit: si ista sunt vera, quae praemissa sunt, impossibile est quod fiat mutua praedicatio ad invicem
sic, idest secundum aliquem praedictorum modorum. Non autem ita hoc dicitur, quin contingat vere praedicari
53

