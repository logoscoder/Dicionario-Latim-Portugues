|#1 Postquam notificavit Aristoteles quid sit universale, hic ostendit quomodo in acceptione universalis errare
contingat.
Et circa hoc tria facit: primo, dicit quod aliquando circa hoc peccare contingit; secundo, assignat quot modis; ibi:
oberramus etc.; tertio, dat documentum quomodo possit cognosci utrum vere acceptum sit universale; ibi: utrum
autem secundum quod etc..
|#2 Dicit ergo primo quod ad hoc, quod non accidat in demonstratione peccatum, oportet non latere quod
multoties videtur demonstrari universale, non autem demonstratur.
|#3 Deinde cum dicit: oberramus autem etc., assignat modos quibus circa hoc errare contingit.
Et circa hoc duo facit. Primo, enumerat ipsos modos, dicens quod tripliciter contingit decipi circa acceptionem
universalis.
Primo quidem, cum nihil aliud sit accipere sub aliquo communi cui primo competit universale, quam hoc
singulare, cui inconvenienter assignatur.
Sicut si sensibile, quod primo et per se inest animali, assignaretur ut universale primum homini, nullo alio
animali existente. Unde notandum quod singulare hic large accipitur pro quolibet inferiori, sicut si species
dicatur singulare sub genere contentum. Vel potest dici quod non est possibile invenire aliquod genus, cuius una
tantum sit species. Genus enim dividitur in species per oppositas differentias; oportet autem, si unum
contrariorum invenitur in natura, et reliquum inveniri, ut patet per Philosophum in II de caelo et mundo; et ideo
si una species invenitur, invenitur et alia. Una autem species dividitur in diversa individua per divisionem
materiae.
Contingit autem totam materiam alicui speciei proportionatam, sub uno individuo comprehendi, et tunc non est
nisi unum individuum sub una specie. Unde et signanter de singulari mentionem facit.
|#4 Secundus modus est, quando est quidem accipere sub aliquo communi multa inferiora, sed tamen illud est
commune innominatum, quod invenitur in rebus differentibus specie. Sicut si animali non esset nomen
impositum, et sensibile, quod est proprium animalis, assignaretur ut universale primum his quae sub animali
continentur, vel divisim vel coniunctim.
|#5 Tertius modus est, quando illud de quo demonstratur aliquid, ut universale primum, se habet ad id quod
demonstratur de eo, sicut totum ad partem. Sicut si posse videre assignaretur animali ut universale primum. Non
enim omne animal potest videre. Inest enim his, quae sunt in parte, idest quae particulariter et non universaliter
alicui subiecto conveniunt, demonstratio, idest quod demonstrari possint, et erit quidem demonstratio de omni,
non tamen respectu huius de quo demonstratur.
Posse enim videre demonstratur quidem de aliquo universaliter, non tamen universaliter de animali, sicut de eo
cui primo insit. Et exponit quid sit primum, secundum quod demonstratio fertur, quod est universale primum.
|#6 Secundo; ibi: si igitur etc., subiungit exempla ad praedictos modos, et primo ad tertium, dicens quod, si quis
demonstret de lineis rectis quod non intercidant, idest non concurrant, videbitur huiusmodi esse demonstratio,
scilicet universalis primi, propter hoc quod non concurrere inest aliquibus lineis rectis. Non autem ita quod hoc
fiat, nisi lineae rectae sint aequales, idest aeque distantes. Sed si lineae fuerint aequales, idest aeque distantes,
tunc non concurrere convenit eis in quolibet, quia universaliter verum est quod lineae rectae aeque distantes,
etiam si in infinitum protrahantur, in neutram partem concurrent.
|#7 Secundo; ibi: et si triangulus etc., ponit exemplum ad primum modum, dicens quod si non esset alius
triangulus, quam isosceles, qui est triangulus duorum aequalium laterum, quod est trianguli in quantum
huiusmodi, videretur esse isoscelis secundum quod est isosceles: nec tamen hoc esset verum.
|#8 Tertio; ibi: et proportionale etc., exemplificat de secundo modo. Et videtur hoc ultimo ponere, quia circa
hoc diutius immoratur. Et circa hoc tria facit: primo, ponit exemplum; secundo, inducit quoddam corollarium ex
dictis; ibi: propter hoc nec si aliquis etc.; tertio, assignat rationem dictorum; ibi: quando igitur non novit etc..
Circa primum sciendum est quod proportio est habitudo unius quantitatis ad alteram, sicut sex ad tria se habent
in proportione dupla. Proportionalitas vero est collatio duarum proportionum. Quae, si sit disiuncta, habet
quatuor terminos; ut hic: sicut se habent quatuor ad duo, ita sex ad tria: si vero sit coniuncta, habet tres terminos:
nam uno utitur ut duobus; ut hic: sicut se habent octo ad quatuor, ita quatuor ad duo. Patet autem quod in
proportione duo termini se habent ut antecedentia; duo vero ut consequentia; ut hic: sicut se habent quatuor ad
duo, ita se habent sex ad tria; sex et quatuor sunt antecedentia: tria vero et duo sunt consequentia. Permutata ergo
proportio est quando antecedentia invicem conferuntur, et consequentia similiter. Ut si dicam: sicut se habent
quatuor ad duo, ita se habent sex ad tria; ergo sicut se habent quatuor ad sex, ita se habent duo ad tria. Dicit ergo
quod esse proportionale commutabiliter convenit numeris, et lineis, et firmis, idest corporibus, et temporibus.
18

