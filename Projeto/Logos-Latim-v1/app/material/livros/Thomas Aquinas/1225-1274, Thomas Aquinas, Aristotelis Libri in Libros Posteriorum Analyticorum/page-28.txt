|#7 Secundo, ibi: propria principia etc., exemplificat de utrisque, dicens quod propria principia sunt, ut lineam
esse huiusmodi, vel rectum. Tam enim subiecti quam passionis definitio in scientiis pro principio habetur.
Communia vero principia sunt, ut, si ab aequalibus aequalia demas, quae remanent sunt aequalia, et aliae
communes animi conceptiones.
|#8 Tertio, ibi: sufficiens autem est etc., ostendit quomodo praemissis principiis scientiae demonstrativae
utantur. Et primo quidem de communibus dicit quod sufficiens est accipere unumquodque istorum communium,
quantum pertinet ad genus subiectum, de quo est scientia. Idem enim faciet geometria, si non accipiat
praemissum principium commune in sua communitate, sed solum in magnitudinibus, et arithmetica in solis
numeris. Ita enim poterit concludere geometria, si dicat: si ab aequalibus magnitudinibus aequales auferas
magnitudines, quae remanent sunt aequales; sicut si diceret: si ab aequalibus aequalia demas, quae remanent sunt
aequalia.
Et similiter dicendum est de numeris.
|#9 Secundo, ibi: sunt autem propria etc., ostendit qualiter demonstrativae scientiae utantur propriis principiis,
dicens quod propria principia sunt quae supponuntur esse in scientiis, scilicet subiecta, circa quae scientia
speculatur ea quae per se insunt eis. Sicut arithmetica considerat unitates, et geometria considerat signa, idest
puncta et lineas. Praedictae enim supponunt esse et hoc esse, idest supponunt de eis, et quia sunt et quid sunt.
Sed de passionibus supponunt praedictae scientiae quid significet unaquaeque; sicut arithmetica supponit quid
est par, et quid est impar, aut quid est numerus quadratus aut cubicus; et geometria supponit quid est rationale in
lineis.
Dicitur enim linea rationalis, de qua possumus ratiocinari per lineam datam: huiusmodi autem est omnis linea
commensurabilis lineae datae; quae vero est ei non commensurabilis, vocatur irrationalis vel surda. Similiter et
geometria supponit quid est reflexum aut curvum. Sed praedictae scientiae demonstrant de omnibus praedictis
passionibus quod sint per principia communia, et ex illis principiis, quae demonstrantur ex communibus.
Et quod dictum est de geometria et arithmetica, intelligendum est etiam de astrologia.
Omnis enim scientia demonstrativa est circa tria: quorum unum est genus subiectum, cuius per se passiones
scrutantur; et aliud est communes dignitates, ex quibus sicut ex primis demonstrat; tertium autem passiones, de
quibus unaquaeque scientia accipit quid significent.
|#10 Deinde cum dicit: quasdam tamen scientias etc., manifestat quoddam, quod poterat esse dubium. Quia
enim dixerat quod scientiae supponunt de principiis quia sunt, de passionibus quid sunt, de subiectis autem
utrumque, posset aliquis credere quod oporteret specialem fieri mentionem de omnibus istis. Unde hoc removet,
dicens quod nihil prohibet quasdam scientias despicere quaedam praedictorum, idest non facere mentionem
expressam de praemissis, sicut quandoque non facit mentionem de hoc quod supponat genus subiectum esse, si
sit manifestum quod sit, quia non est similiter manifestum de omnibus quod sint, sicut quod sit numerus, et quod
sit calidum vel frigidum: quorum unum est propinquum rationi, alterum sensui. Similiter et quaedam scientiae
non supponunt de passionibus quid significent, expressam mentionem de eis faciendo.
Sicut etiam non oportet quod de communibus principiis semper scientiae faciant mentionem, quia nota sunt.
Nihilominus tamen, tria praedicta naturaliter sunt in qualibet scientia supponenda.
|+19 Lectio 19
|#1 Postquam divisit Aristoteles principia communia a propriis, hic distinguit communia principia ad invicem.
Et dividitur in partes tres: in prima, ponit distinctionem communium principiorum ad invicem; in secunda,
ostendit differentiam definitionis a quodam genere principiorum communium, ibi: termini igitur non etc.; in
tertia, excludit quemdam errorem, ibi: species quidem igitur etc.. Circa primum duo facit: primo, distinguit
communes animi conceptiones a petitionibus, sive suppositionibus; secundo, petitiones et suppositiones ad
invicem, ibi: quaecunque quidem igitur etc..
|#2 Circa primum considerandum est quod communes animi conceptiones habent aliquid commune cum aliis
principiis demonstrationis, et aliquid proprium. Commune quidem habent, quia necesse est tam ista, quam alia
principia per se esse vera. Proprium autem est horum principiorum quod non solum necesse est ea per se vera
esse, sed etiam necesse est videri quod per se sint vera. Nullus enim potest opinari contraria eorum.
|#3 Dicit ergo quod illud principium, quod necesse est non solum per seipsum esse, sed etiam ulterius necesse
est, ipsum videri, scilicet communis animi conceptio vel dignitas, non est neque petitio neque suppositio. Quod
sic probat.

28

