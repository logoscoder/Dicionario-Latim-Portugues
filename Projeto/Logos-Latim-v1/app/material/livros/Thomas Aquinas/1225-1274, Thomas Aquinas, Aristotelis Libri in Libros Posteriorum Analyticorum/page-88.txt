aut sit aut possibile sit esse; sed semper, assignata tali ratione, licet quaerere quare oporteat tale aliquid esse. Sic
igitur patet quod impossibile est quod simul demonstretur quid est et quia est.
|#6 Deinde cum dicit: si ergo definiens demonstrat etc., ostendit quod non potest ostendi quod quid est
definitione, ducendo ad inconveniens.
Unde primo, ostendit quid ex hoc sequatur; secundo, ostendit illud quod sequitur esse inconveniens; ibi: sed
inconveniens etc.. Dicit ergo primo quod, cum ille qui definit, possit ostendere vel quid est, vel tantum quid
significat nomen, non propter hoc oportebit quod definitio sit manifestativa ipsius quod quid est, quod proprie ad
definitionem pertinet: alioquin sequetur quod definitio significans quod quid est, nihil sit aliud quam ratio
significans idem quod nomen: non enim super talem rationem addit aliquid definitio, nisi quia significat
essentiam alicuius rei. Unde si non sit aliqua res, cuius essentiam definitio significet, nihil differt definitio a
ratione exponente significationem alicuius nominis.
|#7 Deinde cum dicit: sed inconveniens est etc., ostendit inconveniens esse quod definitio nihil sit aliud quam
ratio exponens nominis significationem.
Et hoc tribus rationibus. Quarum prima est, quia contingit etiam ea quae nec sunt substantia, nec sunt
universaliter entia, aliquo nomine significare. Quodlibet autem nomen per aliquam interpretationem exponi
potest. Si ergo nihil aliud esset definitio quam ratio interpretativa nominis, sequeretur quod definitio posset esse
non substantiarum et totaliter non entium.
Quod patet esse falsum. Ostensum est enim in VII metaph. Quod definitio principaliter quidem est substantiae,
aliorum autem in quantum se habent ad substantiam.
|#8 Secundam rationem ponit ibi: amplius omnes rationes etc.; quae talis est. Cuilibet rationi, idest orationi
aliquid significanti, est imponere aliquod nomen ei correspondens, quod per illam rationem manifestatur. Si ergo
nihil aliud sit definitio quam ratio interpretativa nominis, sequeretur quod omnes rationes essent definitiones: et
ita sequetur quod, cum disputamus vel colloquimur ad invicem, ipsae disputationes vel collocutiones nostrae sint
quaedam definitiones; et similiter sequetur quod ilias, idest poema Homeri de bello troiano, sit quaedam
definitio.
|#9 Tertiam rationem ponit ibi: amplius neque una scientia etc.; quae talis est. Nulla scientia demonstrat quod
tale nomen significet talem rem.
Nomina enim significant ad placitum; unde oportet hoc supponere secundum voluntatem instituentis.
Manifestum est autem quod in qualibet scientia dantur aliquae definitiones. Manifestum est ergo quod
definitiones non significant hoc, scilicet solam nominis interpretationem.
|#10 Deinde cum dicit: ex his igitur neque definitio etc., epilogat quae disputative praemissa sunt. Et dicit quod
ex praemissis videtur sequi quod definitio et syllogismus non sunt idem, neque de eodem; et quod definitio nihil
demonstret, quia non est de eodem de quo est demonstratio.
Et similiter videtur esse ostensum quod non est possibile cognoscere quod quid est, neque per definitionem,
neque per demonstrationem; quia definitio solum ostendit quid, et demonstratio ostendit quia est. Sed ad
cognitionem quod quid est requiritur cognitio quia est, ut dictum est.
|+7 Lectio 7
|#1 Postquam Philosophus disputative inquisivit qualiter cognoscatur definitio et quod quid est, hic determinat
veritatem.
Et primo, dicit de quo est intentio; secundo, exequitur propositum; ibi: quoniam autem sicut diximus etc.; tertio,
epilogat quae dicta sunt; ibi: manifestum est igitur ex dictis etc.. Dicit ergo primo quod iterum post disputativum
processum, considerandum est, determinando veritatem, quid praedictorum dicatur bene et quid non bene: et hoc
tam circa ipsam definitionem, ut consideremus quid sit ipsa definitio, quam etiam circa ipsum quod quid est, ut
consideremus utrum possit aliqualiter manifestari demonstratione vel definitione, vel nullo modo.
|#2 Deinde cum dicit: quoniam autem sicut diximus etc., exequitur propositum. Et primo, quantum ad ipsum
quod quid est; secundo, quantum ad definitionem, quae est ratio significativa eius; ibi: definitio autem quoniam
dicitur ratio etc..
Circa primum, ponit duos modos manifestandi quod quid est. Et primo, ponit modum logicae probationis;
secundo, modum demonstrativae probationis; ibi: quo autem modo contingat etc..
Circa primum, resumit primo id quod supra manifestatum est, scilicet quod idem est scire quid est, et scire
causam quaestionis an est; sicut idem est scire propter quid, et scire causam quaestionis quia est. Ratio autem
huius, scilicet quod idem sit scire quid est, et scire causam ipsius si est, ista est, quia oportet quod eius quod est
88

