superius est assignata: quia scilicet, quando nescimus rem esse per aliquid rei, non absolute scimus si est vel non,
sed solum secundum accidens, ut supra expositum est.
Ad distinguendum autem rationem significantem quid est ab aliis, subiungit quod dupliciter aliqua ratio potest
dici una. Quaedam enim est una, sola coniunctione: per quem modum etiam habet unitatem ilias, idest poema de
historia troiana.
Et per hunc etiam modum dicitur esse una ratio, quae est expositiva nominis, vel manifestativa ipsius rei
nominatae per aliqua accidentia: ut si dicatur quod homo est animal risibile susceptibile disciplinae. Alia vero
ratio est una in quantum simpliciter significat unum de re una, cuius est ratio, et hoc non secundum accidens. Et
talis ratio est definitio significans quid est, quia essentia cuiuslibet rei est una. Sic igitur concludit quod illa quae
dicta est, est una definitio definitionis, scilicet quod definitio est ratio ipsius quod quid est.
|#7 Deinde cum dicit: alia vero terminus est etc., ponit alium modum definitionis; et dicit quod alia definitio
definitionis est, ut sit ratio manifestans propter quid.
|#8
Deinde cum dicit: quare prima quidem etc., ostendit quomodo utraque definitio se habeat ad
demonstrationem, concludens ex praemissis quod prima definitio solum significat quod quid est, sed non
demonstrat ipsum. Secunda vero definitio est quasi demonstratio quaedam ipsius quod quid est: et non differt a
demonstratione nisi sola positione, id est ordine terminorum et propositionum.
|#9 Deinde cum dicit: differt enim dicere propter quid etc., manifestat quod dixerat per exempla.
Et circa hoc duo facit: primo, manifestat per exempla quae dicta sunt; secundo, colligit ex praemissis
diversitatem definitionum; ibi: immediatorum autem definitio etc.. Dicit ergo primo quod differt dicere propter
quid tonat, et quid est tonitruum: quia secundum opinionem illorum qui dicunt quod extinctio ignis in nube est
causa tonitrui, dicit aliquis propter quid cum dicit tonitruum esse propter hoc quod ignis extinguitur in nube.
Ille autem dicit quid est tonitruum, qui dicit quod est sonus ignis extincti in nubibus. Utrumque autem horum
significat eamdem rationem, sed per alium modum. Nam cum dicitur tonat propter hoc quod extinguitur ignis in
nube, significatur per modum demonstrationis continuae, idest non distinctae per diversas propositiones;
accipiuntur tamen continue omnes termini demonstrationis.
Cum autem dicitur quod tonitruum est sonus extincti ignis in nubibus, significatur per modum definitionis. Sed si
dicamus quod tonitruum est sonus in nubibus, nulla mentione facta de extinctione ignis, erit definitio significans
quid est, et erit solum demonstrationis conclusio.
|#10 Deinde cum dicit: immediatorum autem definitio etc., colligit ex praemissis quot sunt modi definitionum
per respectum ad demonstrationem.
Et primo, resumit quoddam quod supra dixerat, quod eorum quae non habent causam, definitiones sunt
accipiendae sicut quaedam immediata principia. Et ideo dicit hic quod definitio immediatorum, idest rerum non
habentium causas, est sicut quaedam indemonstrabilis positio eius quod quid est. Ex hoc ergo concludit quod
triplex est genus definitionis per comparationem ad demonstrationem.
Quaedam enim est definitio, quae est indemonstrabilis ratio eius quod quid est; et haec est illa, quam dixerat esse
immediatorum. Alia vero est definitio, quae est quasi quidam syllogismus demonstrativus eius quod quid est; et
non differt a demonstratione nisi casu, idest secundum diversam acceptionem et positionem dictionum; ut cum
dicitur, tonitruum est sonus extincti ignis in nubibus. Tertia autem est definitio, quae est solum significativa
ipsius quod quid est, et est conclusio demonstrationis.
|#11 Deinde cum dicit: manifestum igitur ex dictis etc., epilogat quae dicta sunt; et dicit manifestum esse ex
praedictis per quem modum est demonstratio ipsius quod quid est, et per quem modum non: quia scilicet quod
quid est potest accipi ex ipsa demonstratione, non autem potest demonstrari. Dictum est etiam in quibus possit
esse demonstratio eius quod quid est, secundum modum praedictum, quia in habentibus causam; et in quibus
non, quia in non habentibus causam.
Dictum est etiam quot modis dicitur definitio: quia scilicet quaedam significat quod quid est, quaedam autem
etiam manifestat propter quid. Dictum est etiam quomodo quod quid est demonstratur, in quantum scilicet
significatur per definitionem significantem solum quod quid est; et quomodo non demonstratur, in quantum
scilicet per definitionem accipitur non solum quid, sed etiam propter quid. Dictum est etiam quomodo definitio
se habeat diversimode ad demonstrationem, et quomodo contingat quod eiusdem sit demonstratio et definitio, et
quomodo hoc non contingat.
|+9 Lectio 9
|#1 Postquam Philosophus ostendit qualiter ipsum quid est se habeat ad demonstrationem, hic ostendit quomodo
ad demonstrationem se habeat propter quid, quod significat causam. Et circa hoc duo facit: primo, ostendit
92

