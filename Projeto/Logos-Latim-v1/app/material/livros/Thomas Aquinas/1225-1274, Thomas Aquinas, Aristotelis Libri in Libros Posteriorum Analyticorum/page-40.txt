|#7 Deinde cum dicit: quod autem contingit etc., manifestat quod supposuerat, scilicet quod, altero extremorum
existente in aliquo toto, alterum non sit in eodem, dicens quod manifestum est ex coordinationibus, scilicet
praedicamentorum diversorum, quae non commutantur ad invicem. Scilicet quia id quod est in uno
praedicamento, non est in altero, manifestum est quod contingat b non esse in toto, in quo est a, aut e converso,
quia videlicet contingit unum terminorum accipi in uno praedicamento, in quo non est alius. Sit enim una
coordinatio praedicamenti acd, puta praedicamentum substantiae; et alia coordinatio sit bef, puta
praedicamentum quantitatis. Si ergo nihil eorum, quae sunt in coordinatione acd, de nullo praedicatur eorum,
quae sunt in coordinatione bef; a autem sit in p, quasi in quodam generalissimo, quod sit principium totius
primae coordinationis; manifestum est quod b non erit in p, quia sic coordinationes, idest praedicamenta,
commutarentur. Similiter autem est si b sit in quodam toto, ut puta in e; manifestum est quod a non erit in e.
|#8 Deinde cum dicit: si vero neutrum etc., ostendit quomodo propositio negativa sit immediata dicens quod, si
neutrum sit in toto aliquo, scilicet, neque a neque b; et tamen a non sit in b, necesse est quod haec sit immediata,
nullum b est a. Quia si acciperetur aliquod medium ad syllogizandum eam, oporteret quod alterum ipsorum esset
in aliquo toto; oporteret enim syllogismum fieri, aut in prima figura, aut in secunda. In tertia enim figura non
potest concludi universalis negativa, qualem oportet esse propositionem immediatam. Si quidem syllogismus fit
in prima figura, oportet quod b sit in quodam toto, quia b est minor extremitas, et in prima figura oportet semper
minorem propositionem esse affirmativam. Non enim fit syllogismus in prima figura ex maiori affirmativa et
minori negativa. Sed si syllogismus erit in media figura, contingit quodcunque, idest vel a vel b, esse in toto
quodam; quia in media figura potest esse negativa tam prima quam secunda propositio. Nunquam tamen potest
esse, neque in prima neque in secunda, utraque propositio negativa.
Et ideo oportet quod, altera existente affirmativa, alterum extremorum sit in quodam toto.
Sic igitur patet quod propositio negativa est immediata, quando neutrum terminorum est in quodam toto. Non
autem potest dici quod quamvis neutrum sit in quodam toto, potest tamen accipi medium ad ipsam
concludendam, scilicet si accipiatur medium convertibile: quia oportet tale medium esse quod sit prius et notius;
et hoc est vel genus vel definitio, quae non est sine genere.
Deinde cum dicit: manifestum igitur est etc., concludendo epilogat quod dictum est. Et litera plana est ex dictis.
|+27 Lectio 27
|#1
Postquam Philosophus determinavit de syllogismo demonstrativo, per quem acquiritur scientia, hic
determinat de syllogismo, per quem inducitur in nobis ignorantia sive deceptio. Et circa hoc duo facit: primo
enim ostendit qualis ignorantia per syllogismum induci possit; secundo, ostendit modum, quo talis syllogismus
procedit; ibi: simplicis quidem igitur opinionis etc..
|#2 Distinguit ergo primo duplicem ignorantiam; quarum una est secundum negationem; alia est secundum
dispositionem. Ignorantia quidem secundum negationem est quando homo omnino nihil scit de re. Et haec est
ignorantia in non attingendo, ut Philosophus dicit in IX metaph.; sicut patet de rustico, qui omnino nihil scit de
triangulo, an habeat tres angulos aequales duobus rectis. Ignorantia autem secundum dispositionem est quando
aliquis habet quidem aliquam dispositionem in cognoscendo, sed corruptam: dum scilicet existimat aliquid circa
rem sed falso; dum vel existimat esse, quod non est, vel non esse quod est. Et haec ignorantia idem est, quod
error. Prima ergo ignorantia non fit per syllogismum: sed secunda per syllogismum fieri potest.
Et tunc vocatur deceptio.
|#3 Haec autem ignorantia sive deceptio potest contingere circa duo. Uno quidem modo circa ea quae sunt
prima principia et immediata, dum scilicet opinatur quis opposita principiis: quae quidem etsi non possit opinari
interius in mente, ut supra dictum est, quia non cadunt sub apprehensione; potest tamen eis contradicere
secundum vocem, et secundum quamdam falsam imaginationem, ut dicitur de quibusdam negantibus principia in
IV metaphys.. Alio modo circa conclusiones, quae non sunt prima et immediata.
Et prima quidem ignorantia sive deceptio opponitur cognitioni intellectus. Secunda autem cognitioni scientiae.
|#4 Utraque autem ignorantia dispositionis, sive sit de his quae sunt prima, sive sit de his quae non sunt prima,
potest homini provenire dupliciter.
Uno modo simpliciter, quando scilicet absolute absque aliquo ductu rationis existimat falsum, sive affirmando,
sive negando. Alio modo, quando inducitur ad falsum existimandum, per aliquam rationem syllogisticam, sicut
Philosophus dicit in IV metaphys., quod quidam principiis contradicunt, velut rationibus persuasi; alii vero, non
quasi ratione persuasi, sed propter ineruditionem vel pertinaciam, volentes in omnibus quaerere
demonstrationem.

40

