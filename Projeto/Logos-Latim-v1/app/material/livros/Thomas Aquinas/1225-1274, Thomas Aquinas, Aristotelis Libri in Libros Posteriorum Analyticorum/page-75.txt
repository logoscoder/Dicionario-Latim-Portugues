concludantur nisi ex necessariis, ut supra probatum est, necesse est quod intellectus, qui est principium scientiae,
non sit contingentium.
|#4 Ostenso ergo quod neque scientia neque intellectus sunt contingentium, ponit quamdam divisionem. Et dicit
quod contingit verum esse et intellectum et scientiam et opinionem et quod per hoc dicitur, idest quod enunciatur
voce per intellectum et scientiam et opinionem veram. Est enim verum et in compositione et divisione
intellectus, et in enunciatione exteriori, in quantum significat interiorem veritatem opinionis, scientiae vel
intellectus. Si ergo cuiuslibet veri vel est intellectus, vel scientia, vel opinio, et sunt quaedam vera contingentia,
quorum non est neque scientia neque intellectus; relinquitur quod circa huiusmodi sit opinio, sive sint actu vera
sive sint actu falsa, dummodo possint aliter se habere.
|#5
Et ad exponendum quid sit opinio, subiungit quod opinio est acceptio, idest existimatio quaedam,
immediatae propositionis, et non necessariae.
Quod potest duobus modis intelligi: uno modo sic quod propositio immediata in se quidem sit necessaria, sed ab
opinante accipiatur ut non necessaria; alio modo, ut in se sit contingens.
Dicitur enim immediata propositio, quaecunque per aliquod medium probari non potest, sive sit necessaria sive
non necessaria. Ostensum est enim supra quod non proceditur in infinitum in praedicationibus, neque quantum
ad media neque quantum ad extrema; et hoc non solum analytice in demonstrationibus, sed etiam logice
communiter quantum ad omnes syllogismos. Si igitur sit aliqua propositio contingens mediata, oportet quod
reducatur ad aliquas immediatas. Non autem reducitur ad immediatas necessarias, quia necessaria non sunt
propria principia contingentium, neque ex necessariis potest concludi contingens.
Unde relinquitur quod sit aliqua propositio immediata contingens. Sicut, homo non currit, est mediata; potest
enim probari per hoc medium, homo non movetur, quae etiam est contingens, sed immediata. Existimatio ergo
talium propositionum contingentium immediatarum est opinio: sed per hoc non excluditur quin etiam acceptio
propositionis contingentis mediatae sit opinio. Sic enim se habet circa contingentia, sicut intellectus et scientia
circa necessaria.
|#6 Secundo; ibi: et confessum autem est etc., probat idem per id quod communiter apparet. Et dicit quod id
quod dictum est, scilicet opinionem esse contingentium, est quoddam confessum, idest consentaneum his quae
apparent: opinio enim videtur sonare aliquid debile et incertum; et videtur esse aliqua talis natura, quae habeat in
se imbecillitatem et incertitudinem.
|#7 Tertio; ibi: adhuc autem nullus opinatur probare etc., probat idem per experimentum. Nullus enim quando
opinatur quod impossibile sit aliter se habere, reputat se opinari; sed tunc reputat se scire: quando autem opinatur
quod sic est, et quod nihil prohibeat aliter se habere, tunc reputat se opinari: ac si opinio sit talis, idest
contingentis, scientia autem necessarii.
|#8 Deinde cum dicit: qualiter igitur est idem opinari etc., movet dubitationem contra praemissa.
Et primo, movet dubitationes; secundo, solvit; ibi: aut si quidem sic etc.. Circa primum movet duas dubitationes:
quarum una est de opinabili et scibili. Si enim opinio est contingentis, scientia vero necessarii; non est autem
idem necessarium et contingens; ergo remanet dubium qualiter possit homo aliquid idem opinari et scire.
Secunda dubitatio est de scientia et opinione, quare scilicet opinio non sit scientia: si tamen aliquis ponat quod
de omni cognito possit esse opinio. De quolibet enim cognito potest homo opinari quod possit aliter se habere,
nisi forte de primis principiis per se notis, quorum contraria non cadunt in existimatione: de quibus tamen non
est scientia. Sed circa omnia mediata, quorum est demonstratio et scientia, potest aliquis existimare quod
possibile sit aliter se habere, et ita potest ea opinari. Non enim opinio est solum de his quae sunt contingentia in
sui natura; quia secundum hoc, non omne quod quis novit, contingeret opinari. Sed opinio est de his quae
accipiuntur ut contingentia aliter se habere, sive sint talia sive non. Hoc ergo supposito, videtur quod sit idem
scientia et opinio; quia tam sciens quam opinans consequuntur scientiam et opinionem per aliqua media,
quousque perveniant ad aliqua immediata, sicut ex dictis patet. Unde si aliquis sit procedens per media ad
immediata, habet scientiam.
Quod autem opinio per media veniat ad immediata, manifestat per hoc, quia sicut contingit opinari quia ita est,
ita contingit opinari propter quid sit ita. Hoc autem quod dico propter quid, significat medium. Unde patet quod
opinio potest procedere per media ad immediata, sive opinio sit eorum quae in natura sua sunt contingentia, sive
sit eorum quae accipiuntur ut contingentia.
|#9 Deinde cum dicit: aut si quidem sic arbitratur etc., solvit praedictas dubitationes. Et primo secundam, quae
est de identitate scientiae et opinionis; secundo, primam, quae est de identitate sciti et opinati; ibi: eiusdem autem
etc.. Dicit ergo primo quod si aliquis per media procedat ad immediata, ita quod illa media non arbitretur ut
contingentia aliter se habere, sed arbitretur ea sic se habere sicut definitiones, quae sunt media per quae
75

