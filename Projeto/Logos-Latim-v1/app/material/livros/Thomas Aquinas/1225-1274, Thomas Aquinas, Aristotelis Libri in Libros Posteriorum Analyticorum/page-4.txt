aliquo an sit, non potest sciri proprie de eo quid est: non entium enim non sunt definitiones. Unde quaestio, an
est, praecedit quaestionem, quid est. Sed non potest ostendi de aliquo an sit, nisi prius intelligatur quid
significatur per nomen. Propter quod etiam Philosophus in IV metaphysicae, in disputatione contra negantes
principia docet incipere a significatione nominum.
Exemplificat autem de triangulo, de quo oportet praescire quoniam nomen eius hoc significat, quod scilicet in
sua definitione continetur. Cum enim accidentia quodam ordine ad substantiam referantur, non est inconveniens
id quod est accidens in respectu ad aliquid, esse etiam subiectum in respectu alterius. Sicut superficies est
accidens substantiae corporalis: quae tamen superficies est primum subiectum coloris. Id autem quod est ita
subiectum, quod nullius est accidens, substantia est. Unde in illis scientiis, quarum subiectum est aliqua
substantia, id quod est subiectum nullo modo potest esse passio, sicut est in philosophia prima, et in scientia
naturali, quae est de subiecto mobili. In illis autem scientiis, quae sunt de aliquibus accidentibus, nihil prohibet
id, quod accipitur ut subiectum respectu alicuius passionis, accipi etiam ut passionem respectu anterioris subiecti.
Hoc tamen non in infinitum procedit.
Est enim devenire ad aliquod primum in scientia illa, quod ita accipitur ut subiectum, quod nullo modo ut passio;
sicut patet in mathematicis scientiis, quae sunt de quantitate continua vel discreta.
Supponuntur enim in his scientiis ea quae sunt prima in genere quantitatis; sicut unitas, et linea, et superficies et
alia huiusmodi. Quibus suppositis, per demonstrationem quaeruntur quaedam alia, sicut triangulus aequilaterus,
quadratum in geometricis et alia huiusmodi. Quae quidem demonstrationes quasi operativae dicuntur, ut est
illud, super rectam lineam datam triangulum aequilaterum constituere. Quo adinvento, rursus de eo aliquae
passiones probantur, sicut quod eius anguli sunt aequales aut aliquid huiusmodi. Patet igitur quod triangulus in
primo modo demonstrationis se habet ut passio, in secundo se habet ut subiectum.
Unde Philosophus hic exemplificat de triangulo ut est passio, non ut est subiectum, cum dicit quod de triangulo
oportet praescire quoniam hoc significat.
|#6 Dicit etiam quod quaedam sunt de quibus oportet praescire utrunque, scilicet quid est et quia est. Et
exemplificat de unitate quae est principium in omni genere quantitatis. Etsi enim aliquo modo sit accidens
respectu substantiae, tamen in scientiis mathematicis, quae sunt de quantitate, non potest accipi ut passio, sed ut
subiectum tantum, cum in hoc genere nihil habeat prius.
|#7 Rationem autem huiusmodi diversitatis ostendit, quia non est similis modus manifestationis praedictorum,
scilicet principii, passionis et subiecti. Non enim est eadem ratio cognitionis in ipsis: nam principia cognoscuntur
per actum componentis et dividentis; subiectum autem et passio per actum apprehendentis quod quid est. Quod
quidem non similiter competit subiecto et passioni: cum subiectum definiatur absolute, quia in definitione eius
non ponitur aliquid, quod sit extra essentiam ipsius; passio autem definitur cum dependentia ad subiectum, quod
in eius definitione ponitur. Unde, ex quo non eodem modo cognoscuntur, non est mirum si eorum diversa
praecognitio sit.
|#8 Deinde cum dicit: est autem cognoscere etc., determinat modum praecognitionis ex parte ipsius ordinis,
quem praecognitio importat. Est enim aliquid prius altero et secundum tempus et secundum naturam. Et hic
duplex ordo in praecognitione considerandus est. Aliquid enim praecognoscitur sicut prius notum tempore. Et de
his dicit quod alia contingit cognoscere aliquem cognoscentem ea prius tempore, quam illa quibus praecognosci
dicuntur. Quaedam vero cognoscuntur simul tempore, sed prius natura. Et de his dicit quod quorundam
praecognitorum simul tempore est accipere notitiam, et illorum quibus praecognoscuntur.
|#9 Quae autem sint ista manifestat subdens quod huiusmodi sunt quaecumque continentur sub aliquibus
universalibus, quorum habent cognitionem, idest de quibus notum est ea sub talibus universalibus contineri. Et
hoc ulterius manifestat per exemplum. Cum enim ad conclusionem inferendam duae propositiones requirantur,
scilicet maior et minor, scita propositione maiori, nondum habetur conclusionis cognitio. Maior ergo propositio
praecognoscitur conclusioni non solum natura, sed tempore. Rursus autem si in minori propositione inducatur
sive assumatur aliquid contentum sub universali propositione, quae est maior, de quo manifestum non sit quod
sub hoc universali contineatur, nondum habetur conclusionis cognitio, quia nondum erit certa veritas minoris
propositionis. Si autem in minori propositione assumatur terminus, de quo manifestum sit quod continetur sub
universali in maiori propositione, patet veritas minoris propositionis: quia id quod accipitur sub universali habet
eius cognitionem, et sic statim habetur conclusionis cognitio.
Ut si sic demonstraret aliquis, omnis triangulus habet tres angulos aequales duobus rectis, ista cognita, nondum
habetur conclusionis cognitio: sed cum postea assumitur, haec figura descripta in semicirculo, est triangulus,
statim scitur quod habet tres angulos aequales duobus rectis. Si autem non esset manifestum quod haec figura in
semicirculo descripta est triangulus, nondum statim inducta assumptione sciretur conclusio; sed oporteret
ulterius aliud medium quaerere, per quod demonstraretur hanc figuram esse triangulum.

4

