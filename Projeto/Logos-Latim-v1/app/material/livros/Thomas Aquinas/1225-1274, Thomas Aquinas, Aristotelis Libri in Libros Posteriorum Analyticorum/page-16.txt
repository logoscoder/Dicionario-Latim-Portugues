|#4 Secundus modus dicendi per se est, quando haec praepositio per designat habitudinem causae materialis,
prout scilicet id, cui aliquid attribuitur, est propria materia et proprium subiectum ipsius.
Oportet autem quod proprium subiectum ponatur in definitione accidentis: quandoque quidem in obliquo, sicut
cum accidens in abstracto definitur, ut cum dicimus, quod simitas est curvitas nasi; quandoque vero in recto, ut
cum accidens definitur in concreto, ut cum dicimus quod simus est nasus curvus. Cuius quidem ratio est, quia
cum esse accidentis dependeat a subiecto, oportet etiam quod definitio eius significans esse ipsius contineat in se
subiectum. Unde secundus modus dicendi per se est, quando subiectum ponitur in definitione praedicati, quod
est proprium accidens eius. Et hoc est quod dicit, et per se dicuntur quibuscunque eorum, idest de numero eorum,
quae insunt ipsis, idest subiectis accidentium, ipsa subiecta insunt in ratione demonstrante quid est ipsum
accidens, idest in definitione accidentis.
Sicut rectum et circulare insunt lineae per se: nam linea ponitur in definitione eorum. Et eadem ratione par et
impar per se insunt numero, quia numerus in eorum definitione ponitur: nam par est numerus medium habens. Et
similiter primum et compositum per se praedicantur de numero, et numerus in definitione eorum ponitur.
Est enim primum in numeris, numerus qui nullo alio numero mensuratur, sed sola unitate, ut septenarius.
Compositus autem numerus est, quem etiam alius numerus mensurat, sicut novenarius.
Et similiter isopleuros, idest aequilaterum, et scalenon, idest trium inaequalium laterum et altera parte longius,
per se insunt triangulo, et triangulus ponitur in definitione eorum. Et ideo subiungit quod, subiecta quae insunt
omnibus praemissis accidentibus in ratione dicente quid est, idest in definitione, sicut alicui praedictorum
accidentium inest linea, alicui vero numerus, et similiter in aliis, unicuique, inquam, ipsorum subiectorum, per se
inesse dico suum accidens.
|#5 Quae vero praedicata neutraliter insunt, idest neque ita quod ponantur in definitione subiectorum, neque
subiecta in definitione eorum, sunt accidentia, idest per accidens praedicantur, sicut musicum et album
praedicantur de animali per accidens.
|#6 Deinde cum dicit: amplius quod non etc., ponit alium modum eius, quod est per se, prout per se significat
aliquid solitarium, sicut dicitur quod per se est aliquod particulare, quod est in genere substantiae, quod non
praedicatur de aliquo subiecto. Et huius ratio est, quia cum dico, ambulans vel album, non significo ambulans vel
album, quasi aliquid per se solitarium existens, cum intelligatur aliquid aliud esse quod sit ambulans vel album.
Sed in his, quae significant hoc aliquid, scilicet in primis substantiis, hoc non contingit. Cum enim dicitur
socrates vel Plato, non intelligitur quod sit aliquid alterum, quam id quod vere ipsa sunt, quod scilicet sit
subiectum eorum. Sic igitur hoc modo quae non praedicantur de subiecto sunt per se, quae vero dicuntur de
subiecto, scilicet sicut in subiecto existentia, accidentia sunt. Nam quae dicuntur de subiecto, sicut universalia de
inferioribus, non semper accidentia sunt. Sciendum est autem quod iste modus non est modus praedicandi, sed
modus existendi.
Unde etiam in principio non dixit, per se dicuntur, sed, per se sunt.
|#7 Deinde cum dicit: item alio modo etc., ponit quartum modum, secundum quod haec praepositio per designat
habitudinem causae efficientis vel cuiuscunque alterius. Et ideo dicit quod quidquid inest unicuique propter
seipsum, per se dicitur de eo; quod vero non propter seipsum inest alicui, per accidens dicitur, sicut cum dico:
hoc ambulante coruscat. Non enim propter id quod ambulat, coruscavit; sed hoc dicitur secundum accidens. Si
vero quod praedicatur insit subiecto propter seipsum, per se inest, ut si dicamus quod interfectum interiit:
manifestum est enim quod propter id quod illud interfectum est, interiit, et non est accidens quod interfectum
interierit.
|#8 Deinde cum dicit: quae ergo dicuntur etc., ostendit qualiter utatur praedictis modis demonstrator.
Ubi notandum est quod cum scientia proprie sit conclusionum, intellectus autem principiorum, proprie scibilia
dicuntur conclusiones demonstrationis, in quibus passiones praedicantur de propriis subiectis. Propria autem
subiecta non solum ponuntur in definitione accidentium, sed etiam sunt causae eorum. Unde conclusiones
demonstrationum includunt duplicem modum dicendi per se, scilicet secundum et quartum. Et hoc est quod dicit
quod illa quae praedicantur in simpliciter scibilibus, hoc est, in conclusionibus demonstrationum, sic sunt per se,
sicut inesse praedicantibus, idest sicut quando subiecta insunt in definitione accidentium, quae de eis
praedicantur, aut inesse propter ipsa, idest quando praedicata insunt subiecto propter ipsum subiectum, quod est
causa praedicati. Et consequenter ostendit quod huiusmodi scibilia sunt necessaria: quia non contingit quin
proprium accidens praedicetur de subiecto. Sed hoc est duobus modis. Quandoque quidem simpliciter, sicut cum
unum accidens convertitur cum subiecto, ut habere tres cum triangulo, et risibile cum homine. Quandoque autem
duo opposita sub disiunctione accepta ex necessitate subiecto insunt, ut lineae aut rectum aut obliquum, et
numero par aut impar. Cuius rationem ostendit, quia contrarium, privatio et contradictio sunt in eodem genere.

16

