quantum illa scientia assumit principia alterius scientiae; sicut geometra probat sua principia secundum quod
assumit formam Philosophi primi, idest metaphysici.
|#6 Deinde cum dicit: neque omnem interrogationem etc., ostendit quod in qualibet scientia sunt propriae
responsiones et disputationes. Et primo quod sint propriae responsiones; secundo, quod sint propriae
disputationes; ibi: si autem disputat etc.. Dicit ergo primo, quod ex praedictis patet quod non contingit
unumquemque scientem de qualibet quaestione interrogare. Unde etiam patet quod non contingit de quolibet
interrogato respondere: sed solum de his quae sunt secundum propriam scientiam: eo quod ad eamdem scientiam
pertinet interrogatio et responsio.
|#7 Et quia ex interrogatione et responsione fit disputatio, consequenter ostendit quod in qualibet scientia est
propria disputatio, dicens quod si disputet geometra cum geometra, secundum quod geometra, idest de his quae
ad geometriam pertinent, manifestum est quod bene procedit disputatio, si tamen non solum fiat disputatio de eo
quod est geometriae, sed etiam ex principiis geometricis procedatur. Si vero non sic fiat disputatio in geometria,
non bene disputatur. Si enim aliquis disputet cum geometra non de geometricis, manifestum est quod non arguit,
idest non convincit, nisi per accidens: puta si sit disputatio de musica et contingat geometram per accidens esse
musicum. Unde manifestum est quod non est in non geometricis de geometria disputandum, quia non poterit
iudicari per principia illius scientiae, utrum bene disputetur vel male. Et similiter se habet in aliis scientiis.
|+22 Lectio 22
|#1 Postquam ostendit Philosophus quod in qualibet scientia sunt propriae interrogationes, responsiones et
disputationes; hic ostendit quod in qualibet scientia sunt propriae deceptiones et ignorantiae.
Et dividitur in partes duas: in prima, movet quasdam quaestiones; in secunda, solvit; ibi: secundum geometriam
vero etc..
|#2 Ponit ergo primo tres quaestiones, quarum prima est. Cum sint quaedam interrogationes geometricae, ut
ostensum est, nonne sunt etiam quaedam non geometricae? et quod quaeritur de geometria, potest de qualibet
alia scientia quaeri.
Secundam quaestionem ponit; ibi: et secundum unamquamque etc., quae talis est. Utrum interrogationes quae
sunt secundum ignorantiam, quae est in unaquaque scientia, possint dici geometricae, et similiter alicui alii
scientiae propriae? dicuntur autem interrogationes secundum ignorantiam alicuius scientiae, quando interrogatur
de his, quae sunt contra veritatem scientiae illius.
Tertiam quaestionem ponit; ibi: et utrum secundum ignorantiam etc., quae talis est. In unaquaque quidem
scientia accidit decipi per aliquem syllogismum, quem vocat secundum ignorantiam.
Contingit autem per aliquem syllogismum deceptionem accidere dupliciter: uno modo, quia peccat in materia,
procedens ex falsis; alio modo, quia peccat in forma, non servando debitam figuram et modum. Et est differentia
inter hos modos duos: quia ille qui peccat in materia, syllogismus est, cum observentur omnia, quae ad formam
syllogismi pertinent. Ille autem qui peccat in forma non est syllogismus, sed paralogismus, idest apparens
syllogismus. In dialecticis quidem utroque modo contingit deceptionem fieri.
Unde et in I topicorum Aristoteles facit mentionem de litigioso, qui est syllogismus, et de peccante in forma, qui
non est syllogismus, sed apparens. Est ergo quaestio, utrum syllogismus ignorantiae, qui fit in scientiis
demonstrativis, sit syllogismus ex oppositis scientiae, idest ex falsis procedens, aut paralogismus, scilicet
peccans in forma: qui non est syllogismus, sed apparens.
|#3 Deinde cum dicit: secundum geometriam etc., solvit praedictas quaestiones: et primo, solvit primam;
secundo, secundam; ibi: de geometria autem etc.; tertio, tertiam; ibi: in doctrinis autem etc.. Dicit ergo primo
quod interrogatio omnino non geometrica est illa, quae omnino fit ex alia arte, sicut ex musica. Ut si quaeratur in
geometria, utrum tonus possit dividi in duo semitonia aequalia; talis interrogatio est omnino non geometrica:
quia est ex his, quae nullo modo ad geometriam pertinent.
|#4 Deinde cum dicit: de geometria autem etc., solvit secundam quaestionem dicens quod interrogatio de
geometria, idest de his quae pertinent ad geometriam, cum interrogatur de aliquo quod est contra veritatem
geometriae (sicut si fiat quaestio de hoc quod est parallelas subire, idest lineas aeque distantes concurrere), est
quodammodo geometrica et quodammodo non geometrica.
Sicut enim arrhythmon, idest quod est sine rhythmo vel sono, dupliciter dicitur, uno modo, quod nullo modo
habet sonum, ut lana, alio modo, quod habet pravum sonum, sicut campana non bene sonans; ita et interrogatio
non geometrica dicitur dupliciter. Uno modo, quia est omnino non geometrica, quasi nihil habens geometriae,
sicut quaestio de musica proposita. Alio modo, quia prave habet id quod geometriae est; quia videlicet habet
contrarium geometricae veritati. Ista ergo interrogatio, quae est de concursu linearum aeque distantium, non est
32

