demonstratio sit syllogismus faciens scire. Sed in prima figura maxime fit syllogismus propter quid (quod patet
ex hoc quod mathematicae scientiae, ut arithmetica et geometria, et quaecunque aliae propter quid demonstrant,
ut plurimum prima figura utuntur); ergo prima figura est maxime faciens scire et maxime accommoda
demonstrationibus.
Causa autem, quare demonstratio propter quid maxime fit in prima figura, haec est. Nam in prima figura medius
terminus subiicitur maiori extremitati, quae est praedicatum conclusionis, et praedicatur de minori termino, qui
est subiectum conclusionis. Oportet autem in demonstratione propter quid medium esse causam passionis, quae
praedicatur in conclusione de subiecto.
Et unus modus dicendi per se est quando subiectum est causa praedicati, ut interfectum interiit, sicut supra
dictum est; et hoc competit primae figurae, in qua medium subiicitur maiori extremitati, ut dictum est.
|#3 Secundam rationem ponit; ibi: postea ipsius quod quid est etc., quae talis est. Quod quid est potissimum
locum in demonstrativis scientiis habet, quia, sicut dictum est, definitio aut est principium demonstrationis, aut
conclusio, aut demonstratio positione differens. Ad investigandum autem definitionem sola prima figura
convenit.
Nam in sola prima figura concluditur universalis affirmativa, quae sola competit ad scientiam quod quid est.
Nam quod quid est per affirmationem cognoscitur: praedicatur enim definitio de definito affirmative et
universaliter; non enim quidam homo est animal bipes, sed omnis homo.
Ergo prima figura maxime est faciens scire et accommoda demonstrationibus.
|#4 Tertiam rationem ponit; ibi: amplius haec quidem etc., quae talis est. Aliae figurae in demonstrationibus
indigent prima; prima autem non indiget aliis; ergo prima figura efficacius facit scire quam aliae. Quod autem
aliae figurae indigeant prima ex hoc manifestum est, quod oportet ad perfectam scientiam habendam, quod
propositiones mediatae, quae sumuntur in demonstrationibus, ad immediata reducantur. Quod quidem fit
dupliciter, scilicet densando media et augmentando.
Densando quidem, quando medium acceptum mediate coniungitur utrique extremorum, vel alteri. Unde, quando
accipiuntur media alia inter medium primum et extrema, fit quasi quaedam condensatio mediorum. Sicut si
acciperetur primo sic: omne e est c; omne c est a: et deinde inter c et e, sumatur medium d; et inter c et a medium
b. Augmentando autem, quando medium est immediatum minori extremitati, et mediatum maiori. Tunc enim
oportet accipere plura media alia supra medium primo acceptum. Ut si dicatur: omne e est d; omne d est a; et
postea supra d accipiantur alia media. Haec autem condensatio et augmentatio mediorum fit solum per primam
figuram: tum, quia solum in prima figura concluditur universalis affirmativa; tum, quia solum in prima figura
medium sumitur inter extrema. In secunda autem figura medium accipitur extra extrema, quasi praedicatum de
eis. In tertia vero figura, infra extrema, quasi subiectum de eis.
|#5 Deinde cum dicit: sicut autem esse etc., docet quomodo propositio negativa possit esse immediata.
Et circa hoc duo facit. Primo, proponit intentum, dicens quod sicut contingit a esse in b individualiter, idest
immediate, sic et conceditur non esse, idest ita potest concedi quod propositio significans a non esse in b sit
immediata.
Unde exponit, quid est individualiter esse vel non esse, scilicet quando affirmativa vel negativa non habet
medium per quod probetur.
|#6 Secundo; ibi: cum igitur aut a quidem etc., manifestat propositum. Et circa hoc duo facit: primo, ostendit
quomodo propositio negativa sit mediata; secundo, quomodo sit immediata; ibi: si vero neutrum etc.. Circa
primum duo facit: primo, manifestat propositum; secundo, ostendit quoddam quod supposuerat; ibi: quod autem
contingit b non esse etc.. Dicit ergo primo quod cum a, idest maior terminus, aut b, idest minor terminus, sunt in
quodam toto, sicut species in genere, aut etiam ambo sunt sub aliquo genere, non contingit a non esse in b primo,
idest non contingit quod haec propositio, nullum b est a, sit immediata. Et primo manifestat hoc quando a est in
quodam toto, scilicet c; b autem in nullo; ut puta, si a sit homo, c substantia, b quantitas: potest enim syllogismus
fieri ad probandum quod a nulli b insit per hoc, quod c omni a inest, b autem nulli; ut si fiat syllogismus in
secunda figura, talis: omnis homo est substantia; nulla quantitas est substantia; ergo nulla quantitas est homo. Et
similiter est, si b, idest minor terminus, sit in quodam toto, ut in d, a autem non sit in aliquo toto; syllogizari
poterit quod a sit in nullo b. Ut sit a substantia, b linea, d quantitas; et fiat syllogismus in prima figura sic: nulla
quantitas est substantia; omnis linea est quantitas; ergo nulla linea est substantia.
Eodem autem modo poterit demonstrari conclusio negativa, si utrumque sit in quodam toto; ut si sit a linea, c
quantitas, b albedo, et d qualitas; potest syllogizari in secunda figura, et in prima. In secunda figura sic: omnis
linea est quantitas; nulla albedo est quantitas; ergo nulla albedo est linea. In prima figura sic: nulla qualitas est
linea; omnis albedo est qualitas; ergo nulla albedo est linea. Est autem intelligendum, propositionem negativam
esse mediatam, utroque terminorum existente in quodam toto, non quidem in eodem, sed in diversis. Si enim sint
in eodem toto, erit propositio immediata, sicut, nullum rationale est irrationale, vel nullum bipes est quadrupes.
39

