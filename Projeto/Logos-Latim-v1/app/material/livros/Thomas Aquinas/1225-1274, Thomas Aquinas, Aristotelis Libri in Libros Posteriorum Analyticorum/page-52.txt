in quibusdam praedicatis, quod in eis non est procedere in infinitum, scilicet in his, quae praedicantur in quod
quid est, ostendendum est hoc universaliter in omnibus praedicatis affirmativis.
|#4 Et incipit suam considerationem a praedicatis per accidens, in quibus est triplex modus verae praedicationis.
Unus quidem modus est, quando accidens praedicatur de accidente; puta, cum dicimus, album ambulat.
Secundus modus est, quando subiectum praedicatur de accidente; puta, cum dicimus, hoc magnum est lignum.
Tertius modus est, quando accidens praedicatur de subiecto; puta, cum dicimus, lignum est album: vel cum
dicimus, homo ambulat. Isti autem modi praedicandi sunt alteri et diversi ad invicem: quia cum subiectum
praedicatur de accidente, puta, cum dicitur, album est lignum, hoc significatur, quod illud universale
praedicatum, quod est lignum, praedicatur de subiecto, cui accidit esse album, scilicet de hoc particulari ligno, in
quo est albedo.
Idem enim est sensus cum dico, album est lignum, ac si dicerem, hoc lignum, cui accidit esse album, est lignum;
non autem est sensus quod album sit subiectum ligni. Et hoc probat, quia subiectum fit hoc quod praedicatur de
ipso sicut de subiecto, vel secundum totum, vel secundum partem, sicut homo fit albus: sed neque album, neque
aliqua pars albi, quae vere sit album, idest quae sit de substantia ipsius albedinis, fit lignum; non enim accidens
est subiectum transmutationis, qua de non ligno fit lignum. Omne autem quod incipit esse hoc, fit hoc; si igitur
non fit hoc, non est hoc, nisi detur quod semper hoc fuerit; non autem semper fuit verum dicere, album est
lignum, quia aliquando non simul fuerunt albedo et lignum. Cum ergo non sit verum dicere quod album fiat
lignum, manifestum est quod album non est lignum proprie et per se loquendo: sed si hoc concedatur, album est
lignum, intelligitur per accidens, quia scilicet illud particulare subiectum, cui accidit album, est lignum.
Iste ergo est sensus huiusmodi praedicationis, in qua subiectum praedicatur de accidente.
Sed cum dico, lignum est album, praedicando accidens de subiecto, non significo sicut in praedicto modo
praedicationis, quod alterum aliquid sit substantialiter album, cui accidit esse lignum.
Quod quidem significatur tam in praedicto modo, quo subiectum praedicatur de accidente, quam etiam in alio
modo, quo accidens praedicatur de accidente, ut cum dico, musicum est album: hic enim nihil aliud significo,
nisi quod ille homo particularis, puta socrates, cui accidit esse musicum, est albus. Sed quando dico, lignum est
album, significo quod ipsum lignum vere factum est subiectum albi, non quod aliquid aliud a ligno, vel a parte
ligni, quae est lignum aliquod, sit factum album. Est ergo differentia in tribus modis praedictis: quia cum
praedicatur accidens de subiecto, non praedicatur per aliquod aliud subiectum; cum autem praedicatur subiectum
de accidente, vel accidens de accidente, fit praedicatio ratione eius quod subiicitur termino posito in subiecto; de
quo quidem praedicatur aliud accidens accidentaliter, ipsa vero species subiecti essentialiter.
|#5 Et quia in quolibet praedictorum modorum utimur nomine praedicationis, et sicut possumus nomina ponere,
ita possumus ea restringere; imponamus sic nomina in probatione sequenti, ut praedicari solum dicamus illud,
quod dicitur hoc modo, scilicet non ratione alterius subiecti. Illud vero quod dicitur illo modo, scilicet ratione
alterius subiecti, velut cum subiectum praedicatur de accidente, vel accidens de accidente, non dicatur praedicari,
vel si dicatur praedicari, non dicatur praedicari simpliciter, sed secundum accidens. Et accipiamus semper illud,
quod se habet per modum albi, ex parte praedicati, id autem, quod se habet per modum ligni, accipiatur ex parte
subiecti. Hoc ergo supponamus praedicari semper, in probatione sequenti, quod praedicatur de eo, de quo
praedicatur, simpliciter, et non secundum accidens. Et ratio quare debemus sic uti vocabulo praedicationis, haec
est: quia loquimur in materia demonstrativa, demonstrationes autem non utuntur nisi talibus praedicationibus.
|#6 Deinde cum dicit: quare autem in quod etc.
Ostendit differentiam praedicatorum per se ad invicem. Et circa hoc duo facit: primo, distinguit praedicata ad
invicem secundum diversa genera; secundo, ostendit differentiam praedicatorum; ibi: amplius substantiam
quidem etc.. Dicit ergo primo, quod quia nos praedicari dicimus solum illud, quod praedicatur non secundum
aliud subiectum, hoc autem diversificatur secundum decem praedicamenta; sequitur quod omne quod sic
praedicatur, praedicetur aut in quod quid est, idest per modum substantialis praedicati, aut per modum qualis, vel
quanti, vel alicuius alterius praedicamentorum, de quibus actum est in praedicamentis.
Et addit cum unum de uno praedicetur: quia si praedicatum non sit unum sed multa, non poterit praedicatum
simpliciter dici quid vel quale; sed forte dicetur simul quale quid, puta si dicam, homo est animal album. Fuit
autem necessaria haec additio; quia si multa praedicentur de uno, ita quod multa accipiantur in ratione unius
praedicati, poterunt in infinitum praedicationes multiplicari, secundum infinitos modos combinandi praedicata ad
invicem. Unde cum quaeritur status in his quae praedicantur, necesse est accipere unum de uno praedicari.
|#7 Deinde cum dicit: amplius substantiam quidem etc., ostendit differentiam praedictorum praedicatorum.
Et circa hoc tria facit: primo, proponit differentiam; secundo, manifestat per exempla; ibi: ut de homine et albo
etc.; tertio, excludit quamdam obviationem; ibi: species enim gaudeant etc.. Dicit ergo primo, quod illa quae
substantiam significant, oportet quod significent respectu eius de quo praedicantur, quod vere illud est, aut quod
vere illud aliquid. Quod potest dupliciter intelligi. Uno modo, ut ostendatur distinctio ex parte praedicati, quod
52

