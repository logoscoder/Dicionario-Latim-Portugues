ostendit quomodo se habeant demonstrativae scientiae circa hoc principium, quod, non contingit simul affirmare
et negare; secundo, quomodo se habeant circa istud principium, de quolibet est affirmatio vel negatio vera; ibi:
omne autem affirmare etc.. Haec enim duo principia sunt omnium prima, ut probatur in IV metaphysicae.
|#2 Dicit ergo primo quod nulla demonstratio accipit hoc principium, quod, non contingit simul affirmare et
negare. Si enim aliqua demonstratio eo uteretur ad ostendendum aliquam conclusionem, oporteret quod sic eo
uteretur, quod acciperet primum, idest maiorem extremitatem, affirmari de medio et non negari. Quia si acciperet
affirmationem et negationem ex parte medii, nihil differret utrum sic vel sic esset; et eadem ratio est de tertio,
idest de minori extremitate per comparationem ad medium. Verbi gratia: sit animal primum, homo medium, et
callias tertium. Si quis vellet uti praedicto principio in demonstratione, oporteret sic arguere: omnis homo est
animal et non est non animal; callias est homo; ergo callias est animal et non est non animal. Cum vero dicat,
omnis homo est animal, nihil differt, utrum etiam haec sit vera, non homo est animal, vel non sit vera. Et
similiter in conclusione non differt, ex quo callias est animal, utrum non callias sit animal, vel non animal. Et
huius causa est, quia primum non oportet dici de solo medio, sed potest etiam dici de quodam alio, quod est
diversum a medio, quod significatur per negationem medii; propter hoc quod primum dicitur de pluribus
quandoque quam medium, sicut animal de pluribus quam homo; unde dicitur de equo, qui est non homo. Unde si
accipiatur medium idem et non idem, idest, si accipiatur medium affirmativum et negativum, ut cum dico, homo
et non homo est animal, nihil facit ad conclusionem.
Cum autem accipitur affirmatio et negatio ex parte maioris extremitatis, differt quidem quantum ad
conclusionem et etiam quantum ad veritatem praemissarum. Si enim homo esset non animal, non esset verum
quod homo est animal, neque sequeretur quod callias esset animal. Tamen nihil plus certificatur cum dicitur,
homo est animal et non est non animal, quam cum dicitur solum, homo est animal. Idem enim intelligitur per
utrumque. Et sic manifestum est quod demonstrationes non utuntur hoc principio, scilicet quod affirmatio et
negatio non sint simul vera, neque ex parte praedicati, neque ex parte subiecti.
|#3 Deinde, cum dicit: omne autem affirmare etc., ostendit quomodo demonstrativae scientiae utantur hoc
principio, de quolibet est affirmatio vel negatio vera. Et dicit quod hoc principium accipit demonstratio, quae est
ad impossibile. In hac enim demonstratione probatur aliquid esse verum per hoc quod eius oppositum est falsum.
Quod nequaquam contingeret, si possibile esset utrumque oppositorum esse falsum. Non tamen semper utitur
praedicta demonstratio hoc principio, quia quandoque illud oppositum quod ostenditur esse falsum, non est
negatio, sed contrarium immediatum. Sicut si ostenderetur aliquem numerum esse parem per hoc quod falsum
est ipsum esse imparem ducendo ad impossibile. Neque etiam utitur hoc principio universaliter, idest in sua
universalitate, sub his terminis, ens et non ens, sed quantum sufficiens est in genere aliquo. Et dico de illo
genere, circa quod sunt demonstrationes. Sicut si in geometria accipiatur rectum et non rectum; ut cum ostenditur
aliqua linea esse recta per hoc quod est falsum eam esse non rectam ducendo ad impossibile.
|#4
Deinde, cum dicit: communicant autem etc., ostendit qualiter demonstrativae scientiae se habeant
communiter ad omnia principia communia.
Et circa hoc duo facit. Primo, dicit quod omnes scientiae in communibus principiis communicant hoc modo,
quod omnes utuntur eis, sicut ex quibus demonstrant, quod est uti eis ut principiis: sed non utuntur eis, ut de
quibus aliquid demonstrant, ut de subiectis, neque sicut quod demonstrant, quasi conclusionibus.
|#5 Secundo, ibi: et dialectica de omnibus etc., ostendit quod quaedam scientiae utuntur principiis communibus
alio modo quam dictum est.
Dialectica enim est de communibus; et aliqua alia scientia est etiam de communibus, scilicet philosophia prima,
cuius subiectum est ens et considerat ea quae consequuntur ens, ut proprias passiones entis.
Sciendum tamen est quod alia ratione dialectica est de communibus et logica et philosophia prima. Philosophia
enim prima est de communibus, quia eius consideratio est circa ipsas res communes, scilicet circa ens et partes et
passiones entis. Et quia circa omnia quae in rebus sunt habet negotiari ratio, logica autem est de operationibus
rationis; logica etiam erit de his, quae communia sunt omnibus, idest de intentionibus rationis, quae ad omnes res
se habent. Non autem ita, quod logica sit de ipsis rebus communibus, sicut de subiectis. Considerat enim logica,
sicut subiecta, syllogismum, enunciationem, praedicatum, aut aliquid huiusmodi. Pars autem logicae, quae
demonstrativa est, etsi circa communes intentiones versetur docendo, tamen usu demonstrativae scientiae non est
in procedendo ex his communibus intentionibus ad aliquid ostendendum de rebus, quae sunt subiecta aliarum
scientiarum. Sed hoc dialectica facit, quia ex communibus intentionibus procedit arguendo dialecticus ad ea quae
sunt aliarum scientiarum, sive sint propria sive communia, maxime tamen ad communia. Sicut argumentatur
quod odium est in concupiscibili, in qua est amor, ex hoc quod contraria sunt circa idem. Est ergo dialectica de
communibus non solum quia pertractat intentiones communes rationis, quod est commune toti logicae, sed etiam
quia circa communia rerum argumentatur. Quaecunque autem scientia argumentatur circa communia rerum,

30

