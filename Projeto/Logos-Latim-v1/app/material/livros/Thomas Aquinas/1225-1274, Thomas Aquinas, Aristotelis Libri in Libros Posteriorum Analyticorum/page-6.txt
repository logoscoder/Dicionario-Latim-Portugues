Unde cum ista dualitas, quae est allata, fuerit ab eo penitus ignorata, nullo modo scivit quod haec dualitas esset
numerus par. Et sic sequitur quod apud cognoscentem principia nullo modo conclusio sit praecognita, nec
simpliciter, nec secundum quid.
|#5 Tertio, ibi: et etiam sciunt etc., improbat hanc solutionem hoc modo. Illud scitur de quo demonstratio
habetur, vel de quo de novo accipitur demonstratio. Et hoc dicitur propter addiscentem, qui incipit scire.
Addiscentes autem non accipiunt demonstrationem de omni dualitate de qua sciunt, sed de omni simpliciter, et
similiter de omni numero aut de omni triangulo.
Non ergo verum est quod sciat de omni numero, quem scit esse numerum, aut de omni dualitate, quam scit esse
dualitatem, sed de omni simpliciter. Quod autem non sciat de omni numero, quem scit esse numerum, sed de
omni simpliciter, probat; ibi: neque enim una propositio etc.: conclusio cum praemissis convenit in terminis:
nam subiectum et praedicatum conclusionis sunt maior et minor extremitas in praemissis; sed in praemissis non
accipitur aliqua propositio de numero aut de recta linea, cum hac additione, quam tu nosti, sed simpliciter de
omni; neque ergo conclusio demonstrationis est cum additione praedicta, sed simpliciter de omni.
|#6 Quarto, ibi: sed nihil etc., ponit veram solutionem dubitationis praedictae secundum praedeterminatam
veritatem, dicens quod illud quod quis addiscit, nihil prohibet primo quodammodo scire et quodammodo
ignorare. Non enim est inconveniens si aliquis quodammodo praesciat id quod addiscit; sed esset inconveniens si
hoc modo praecognosceret, secundum quod addiscit. Addiscere enim proprie est scientiam in aliquo generari.
Quod autem generatur, ante generationem neque fuit omnino non ens neque omnino ens, sed quodammodo ens
et quodammodo non ens: ens quidem in potentia, non ens vero actu: et hoc est generari, reduci de potentia in
actum.
Unde nec id quod quis addiscit erat omnino prius notum, ut Plato posuit, nec omnino ignotum, ut secundum
solutionem supra improbatam ponebatur; sed erat notum potentia sive virtute in principiis praecognitis
universalibus, ignotum autem actu, secundum propriam cognitionem. Et hoc est addiscere, reduci de cognitione
potentiali, seu virtuali, aut universali, in cognitionem propriam et actualem.
|+4 Lectio 4
|#1 Postquam ostendit Philosophus necessitatem syllogismi demonstrativi, hic iam incipit de ipso syllogismo
demonstrativo determinare. Et dividitur in duas partes: in prima, determinat de syllogismo demonstrativo; in
secunda, de medio ex quo syllogismus demonstrativus procedit: et hoc in secundo libro; ibi: quaestiones sunt
aequales numero etc.. Prima dividitur in duas: in prima, determinat de syllogismo demonstrativo absolute; in
secunda, comparando demonstrationem demonstrationi; ibi: cum autem demonstratio sit alia quidem universalis
etc.. Prima in duas dividitur: in prima, determinat de syllogismo demonstrativo; in secunda, ostendit quod non sit
in demonstrationibus in infinitum procedere; ibi: est autem omnis syllogismus per tres terminos etc.. Prima
dividitur in duas: in prima, determinat de syllogismo demonstrativo per quem acquirimus scientiam: in secunda,
ostendit quomodo etiam in nobis per syllogismum acquiritur aliqua ignorantia; ibi: ignorantia autem secundum
negationem etc..
Circa primum tria facit: primo, determinat de syllogismo demonstrativo, ostendendo quid sit; secundo,
determinat de materia syllogismi demonstrativi, ostendendo quae et qualia sint, ex quibus est; ibi: quoniam
autem impossibile est etc.; tertio, determinat de forma ipsius, ostendendo in qua figura praecipue fiat; ibi:
figurarum autem magis faciens scire etc.. Circa primum tria facit: primo, ostendit de demonstrativo syllogismo,
quid est; secundo, notificat quaedam, quae in definitione syllogismi demonstrativi ponuntur; ibi: est autem
principium demonstrationis etc.; tertio, excludit quosdam errores, qui ex praemissis circa demonstrationem oriri
possunt; ibi: quibusdam quidem igitur etc..
|#2 Circa primum sciendum est quod in omnibus quae sunt propter finem, definitio quae est per causam
finalem, est ratio definitionis, quae est per causam materialem, et medium probans ipsam: propter hoc enim
oportet ut domus fiat ex lapidibus et lignis, quia est operimentum protegens nos a frigore et aestu. Sic igitur
Aristoteles de demonstratione dat hic duas definitiones: quarum una sumitur a fine demonstrationis, qui est scire;
et ex hac concluditur altera, quae sumitur a materia demonstrationis.
|#3 Unde circa hoc tria facit: primo, definit ipsum scire; secundo, definit demonstrationem per finem eius, qui
est ipsum scire; ibi: dicimus autem scire etc.; tertio, ex utraque definitione concludit definitionem
demonstrationis, quae sumitur per comparationem materiae demonstrationis; ibi: si igitur est scire ut posuimus
etc.. Circa primum quinque facit. Primo enim, determinat cuiusmodi scire sit, quod definire intendit.
|#4 Circa quod sciendum est quod aliquid dicimur scire simpliciter, quando scimus illud in seipso.

6

