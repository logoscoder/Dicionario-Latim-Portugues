Oportet enim hic minorem manere, maiorem vero mutari de negativa in affirmativam. Unde et haec deceptio
similis est priori deceptioni, sicut dicebatur in syllogismo privativo.
|#8 Deinde cum dicit: cum vero sit non etc., ostendit quomodo fiat syllogismus deceptionis affirmativus per
medium extraneum; et dicit quod si accipiatur tale medium extraneum, quod contineatur sub maiori extremitate,
tunc maior propositio erit vera, et minor falsa. Potest enim a, quae est maior extremitas, de pluribus universaliter
praedicari, quae non sunt sub invicem; puta habitus de grammatica et virtute. Haec enim est mediata, nulla
grammatica est virtus. Possumus ergo concludere contrarium huius, scilicet: omnis grammatica est virtus, per
aliquod medium, quod contineatur sub virtute; et tunc maior erit vera, et minor falsa. Puta si dicamus: omnis
temperantia est virtus; omnis grammatica est temperantia; ergo omnis grammatica est virtus. Si vero accipiatur
aliquod medium, quod non sit sub a, maior semper erit falsa, quia accipitur affirmativa.
Sed minorem contingit esse cum hac quandoque quidem falsam, et tunc ambae erunt falsae, puta si dicamus:
omnis albedo est virtus; omnis grammatica est albedo; ergo etc.; quandoque autem potest esse vera: nihil enim
prohibet, sic se habentibus terminis, quod a removeatur ab omni d, et d sit in omni b, sicut est in his terminis,
animal, scientia, musica. Animal enim, quod est maior extremitas, removetur universaliter ab omni scientia; unde
haec, quae sumitur ut maior in syllogismo ignorantiae, omnis scientia est animal, est falsa. Minor vero, scilicet,
omnis musica est scientia, est vera; sed conclusio falsa contraria negativae verae mediatae. Contingit etiam quod
et a sit in nullo d, et d in nullo b, ut dictum est.
Sic igitur patet quod quando medium non continetur sub maiori extremitate, possunt esse utraeque falsae et altera
earum, quaecunque contingit, quia et maior et minor potest esse falsa: maior autem non potest esse vera, sic se
habentibus terminis, ut supra dictum est.
Ultimo autem epilogando concludit manifestum esse ex praedictis, quot modis et per quas propositiones veras
vel falsas possunt fieri deceptiones per syllogismum, tam in propositionibus immediatis, quam in propositionibus
mediatis, quae demonstratione probantur.
|+30 Lectio 30
|#1 Postquam Philosophus determinavit de ignorantia dispositionis, quae fit per syllogismum; hic determinat de
ignorantia simplicis negationis, quae fit absque syllogismo. Et primo, ostendit in quibus habeatur talis ignorantia
ex necessitate; secundo, probat propositum; ibi: siquidem addiscimus etc..
|#2 Dicit ergo primo quod si alicui deficiat aliquis sensus, puta visus aut auditus, necesse est quod deficiat ei
scientia propriorum sensibilium illius sensus. Puta, si cui deficit sensus visus, necesse est quod deficiat ei
scientia de coloribus.
Et sic habebit de coloribus ignorantiam negationis, omnino ignorans colorem. Sed hoc intelligendum est quando
nunquam habuit sensum visus, sicut patet in caeco nato. Si quis enim amittat visum prius habitum, non propter
hoc oportet quod careat scientia colorum; quia ex his, quae prius sensit, remanet in eo memoria colorum.
|#3 Contingit autem de aliquibus rebus haberi ignorantiam negationis, quae tamen cognosci possunt per sensum
quem habemus: sicut si aliquis habens visum semper fuisset in tenebris, careret quidem scientia colorum, sed
non ex necessitate, quia posset huiusmodi scientiam accipere sentiendo colores: quod non contingit in eo, qui
caret sensu visus. Et ideo addit quod impossibile est accipere; quia videlicet ille, qui caret potentia visiva, non
potest percipere cognitionem colorum.
|#4 Deinde cum dicit: siquidem addiscimus etc., probat propositum per hoc quod duplex est modus acquirendi
scientiam. Unus quidem per demonstrationem, alius autem per inductionem; quod etiam in principio huius libri
positum est. Differunt autem hi duo modi, quia demonstratio procedit ex universalibus; inductio autem procedit
ex particularibus. Si ergo universalia, ex quibus procedit demonstratio, cognosci possent absque inductione,
sequeretur quod homo posset accipere scientiam eorum, quorum non habet sensum. Sed impossibile est
universalia speculari absque inductione.
Et hoc quidem in rebus sensibilibus est magis manifestum, quia in eis per experientiam, quam habemus circa
singularia sensibilia, accipimus universalem notitiam, sicut manifestatur in principio metaphysicae.
|#5 Sed maxime hoc videtur dubium in his, quae dicuntur secundum abstractionem, sicut in mathematicis. Cum
enim experientia a sensu ortum habeat, ut dicitur in principio metaphysicae, videtur quod hoc locum non habeat
in his, quae sunt abstracta a materia sensibili. Et ideo ad hoc excludendum dicit quod etiam ea, quae dicuntur
secundum abstractionem, contingit nota facere per inductionem; quia in unoquoque genere abstractorum sunt
quaedam particularia, quae non sunt separabilia a materia sensibili, secundum quod unumquodque eorum est
hoc. Quamvis enim linea secundum abstractionem dicatur, tamen haec linea, quae est in materia sensibili, in
quantum est individuata abstrahi non potest, quia individuatio eius est ex hac materia.
46

