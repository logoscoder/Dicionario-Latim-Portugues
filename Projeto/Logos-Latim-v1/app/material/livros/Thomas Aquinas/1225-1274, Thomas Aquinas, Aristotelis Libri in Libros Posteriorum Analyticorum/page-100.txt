|#5 Deinde cum dicit: si enim a de b praedicatur etc., probat quod ad concludendum id quod est sicut
frequenter, necesse sit accipere medium quod sit sicut frequenter. Detur enim oppositum, quod accipiatur
medium quod sit universaliter et semper; puta si a, quae est maior extremitas, praedicetur universaliter de b,
quod est medium, et b de c, quod est minor extremitas: ex necessitate sequitur quod a praedicetur de c
universaliter, et quantum ad tempus et quantum ad subiectum, quod est semper et de omni praedicari.
Unde idem nunc dicimus universaliter praedicari, quod praedicari de omni et semper. Sed suppositum erat quod
a praedicaretur de c sicut frequenter. Necesse est ergo quod medium, quod est b, accipiatur sicut frequenter
existens. Sic igitur patet quod possunt accipi quaedam immediata principia eorum quae sunt frequenter, ita quod
ipsa principia sint aut fiant sicut frequenter.
Huiusmodi tamen demonstrationes non faciunt simpliciter scire verum esse quod concluditur, sed secundum
quid, scilicet quod sit verum ut in pluribus; et sic etiam principia quae assumuntur, veritatem habent. Unde
huiusmodi scientiae deficiunt a scientiis, quae sunt de necessariis absolute, quantum ad certitudinem
demonstrationis.
|#6 Deinde cum dicit: quomodo quidem igitur etc., epilogat ea quae dicta sunt; et dicit quod iam supra dictum
est, quomodo quod quid est, quod est aliqualiter idem ei quod propter quid, assignatur inter terminos
syllogisticos, dum ostensum est qualiter singula causarum genera, et in singulis diversitatibus rerum, sint media
demonstrationum.
Dictum est etiam qualiter eius quod quid est sit vel non sit demonstratio vel definitio.
|+13 Lectio 13
|#1 Postquam Philosophus ostendit qualiter quod quid est et propter quid se habeant ad demonstrationem, hic
ostendit quomodo possint investigari: et primo, quomodo investigetur quod quid est; secundo, quomodo
investigetur propter quid; ibi: ad habendum autem etc.. Circa primum duo facit: primo, dicit de quo est intentio;
secundo, exequitur propositum; ibi: eorum autem igitur quae insunt semper etc.. Dicit ergo primo quod postquam
dictum est qualiter quod quid est cognoscatur, et qualiter quod quid est vel propter quid accipiatur ut medium in
demonstratione, nunc dicendum est quomodo oporteat investigare ea quae praedicantur in eo quod quid est.
|#2 Deinde cum dicit: eorum igitur quae insunt etc., ostendit propositum: et primo, manifestat qualia oporteat
esse illa, quae accipiuntur ad constituendum quod quid est; secundo, quomodo sint inquirenda; ibi: congruum
autem est cum totum aliquod etc.. Circa primum tria facit: primo, praemittit quamdam divisionem; secundo,
proponit qualia oporteat esse quae accipiuntur ad constituendum quod quid est; ibi: huiusmodi accipienda sunt
etc.; tertio, probat; ibi: quoniam autem ostensum est etc..
|#3 Circa primum considerandum est quod ea quae praedicantur in eo quod quid est, oportet quod semper et
universaliter praedicentur, ut supra habitum est: et ideo accipiens ea quae praedicantur de unoquoque ut semper,
dicit quod inter ea quaedam inveniuntur quae extenduntur in plus quam id cui insunt; non tamen ita quod
inveniantur extra genus illud. Et exponit quid sit esse in plus, et dicit quod in plus esse dicuntur quaecunque
universaliter insunt alicui, non tamen ei soli, sed etiam alii. Datur autem per hoc intelligi aliud membrum
oppositum, quia scilicet est aliquid quod extenditur in plus, et est extra genus.
Et de hoc primo ponit exemplum, dicens quod est aliquid quod inest omni ternario, sed et non ternario inest;
sicut patet de ipso ente communi, quod quidem universaliter inest non tantum trinitati, sed etiam aliis; et non
solum in genere numeri, sed etiam in his quae sunt extra genus numeri. Impar vero inest omni ternario, et est in
plus, quia etiam inest ipsi quinario; non tamen invenitur extra genus ternarii, quod est numerus, quia etiam
quinarius in genere numeri invenitur; nihil autem quod sit extra genus numeri potest dici impar.
|#4 Deinde cum dicit: huiusmodi autem accipienda sunt etc., ostendit qualia debeant esse quae accipiuntur ad
constituendum quod quid est. Et primo, proponit quod intendit; secundo, manifestat per exemplum; ibi: ut
trinitati omni etc.. Dicit ergo primo quod ad manifestandum quod quid est accipienda sunt talia, quae quidem
sunt semper et in plus, non tamen extra genus, usque ad talem terminum, ut primo quidem unumquodque quod
accipitur sit in plus, omnia autem non sint in plus, sed convertantur cum re, cuius quaeritur quod quid est. Huius
enim rationem necesse est significare quod quid est rei.
|#5 Deinde cum dicit: ut trinitati omni inest numerus etc., manifestat quod dixerat per exemplum.
Accipiamus enim ista quatuor, scilicet numerus, impar, primus utroque modo. Dupliciter enim dicitur aliquis
numerus primus. Uno modo, quia non mensuratur aliquo alio numero, sicut per oppositum patet quod
quaternarius non est numerus primus, quia mensuratur dualitate; ternarius autem est numerus primus, quia non
mensuratur aliquo numero, sed sola unitate. Alio modo dicitur aliquis numerus primus, quia non componitur ex
pluribus numeris; sicut patet per oppositum de septenario, qui primo modo est primus, non enim mensuratur nisi
100

