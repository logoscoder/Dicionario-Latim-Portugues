Sic ergo ad eius cognitionem nullo modo possumus melius nos habere, quam sciendo eam per demonstrationem:
ergo oportebit eam demonstrare per aliquas alias propositiones, et illas iterum per alias, et sic in infinitum. Quia
igitur infinita non est transire, non poterimus ea cognoscere per demonstrationem, neque melius ea cognoscere
possumus, cum omnia sint demonstrabilia.
Ergo sequetur quod nihil contingat scire per demonstrationem simpliciter, sed solum ex suppositione.
Ultimo autem epilogando concludit principale propositum.
|+35 Lectio 35
|#1 Postquam Philosophus ostendit logice quod non sit procedere in infinitum in praedicatis in sursum aut
deorsum, hic ostendit idem analytice. Et dividitur in duas partes: in prima ostendit principale propositum; in
secunda infert quaedam corollaria ex dictis; ibi: monstratis autem his manifestum etc.. Circa primum duo facit:
primo, proponit quod intendit: secundo, probat propositum; ibi: demonstratio quidem enim etc..
|#2
Dicit ergo primo, quod hoc quod non contingit in demonstrativis scientiis, de quibus intendimus,
praedicationes in infinitum procedere, neque in sursum neque in deorsum, brevius et citius poterit manifestari
analytice quam manifestatum sit logice. Ubi considerandum est quod analytica, idest demonstrativa scientia,
quae resolvendo ad principia per se nota iudicativa dicitur, est pars logicae, quae etiam dialecticam sub se
continet. Ad logicam autem communiter pertinet considerare praedicationem universaliter, secundum quod
continet sub se praedicationem quae est per se, et quae non est per se. Sed demonstrativae scientiae propria est
praedicatio per se. Et ideo supra logice probavit propositum, quia ostendit universaliter in omni genere
praedicationis non esse processum in infinitum; hic autem intendit ostendere analytice, quia hoc probat solum in
his, quae praedicantur per se. Et haec est via expeditior: et ideo sufficit ad propositum, quia in demonstrationibus
non utimur nisi tali modo praedicationis.
|#3 Deinde cum dicit: demonstratio quidem etc., ostendit propositum. Et circa hoc tria facit: primo, proponit
qua praedicatione analytica, idest demonstrativa scientia, utatur, quia praedicatione per se; secundo, resumit quot
sunt modi talis praedicationis; ibi: per seipsa vero etc.; tertio, ostendit quod in nullo modo praedicationis per se
possit procedi in infinitum; ibi: horum autem neutra contingunt etc.. Dicit ergo primo, quod demonstratio est
solum circa illa, quae per se insunt rebus. Tales enim sunt eius conclusiones, et ex talibus demonstrat, ut supra
habitum est.
|#4 Deinde cum dicit: secundum seipsa autem etc., ponit duos modos praedicandi per se.
Nam primo quidem praedicantur per se quaecunque insunt subiectis in eo quod quid est, scilicet cum praedicata
ponuntur in definitione subiecti.
Secundo, quando ipsa subiecta insunt praedicatis in eo quod quid est, idest quando subiecta ponuntur in
definitione praedicatorum. Et exemplificat de utroque modo. Nam impar praedicatur de numero per se secundo
modo, quia numerus ponitur in definitione ipsius imparis. Est enim impar numerus medio carens. Multitudo
autem vel divisibile praedicatur de numero, et ponitur in definitione eius. Unde huiusmodi praedicantur per se de
numero primo modo. Alii autem modi, quos supra posuit, reducuntur ad istos.
|#5 Deinde cum dicit: horum autem neutra etc., ostendit quod in utroque modo praedicationis per se necesse est
esse statum. Et circa hoc tria facit: primo, ostendit quod necessarium est esse statum in utroque modo
praedicationis per se, tam in sursum quam in deorsum; secundo, concludit quod non possit esse infinitum in
mediis; ibi: si autem sic est etc.; tertio, concludit quod non potest procedi in infinitum in demonstrationibus; ibi:
si vero hoc etc.. Circa primum duo facit: primo, ostendit propositum in secundo modo dicendi per se, quando
scilicet subiectum ponitur in definitione praedicati; secundo, in primo modo, quando praedicatum ponitur in
definitione subiecti; ibi: neque etiam quaecunque etc..
|#6 Circa primum ponit duas rationes. Circa quarum primam sic procedit: primo quidem praemittit propositum,
scilicet quod in neutro modo dicendi per se contingit in infinitum procedere; deinde probat hoc in secundo modo,
puta cum impar praedicatur de numero. Si enim procedatur ulterius, quod aliquid aliud praedicetur per se de
impari secundum istum modum dicendi per se, sequitur quod impar insit in definitione eius. Numerus autem
ponitur in definitione imparis: unde sequeretur quod etiam numerus ponatur in definitione illius tertii, quod per
se inest impari. Sed hic non contingit abire in infinitum, ut scilicet infinita insint in definitione alicuius, sicut
supra probatum est. Relinquitur ergo quod in talibus per se praedicationibus non contingit procedere in infinitum
in sursum, idest ex parte praedicati.
|#7 Secundam rationem ponit ibi: at vero necesse est omnia etc., et dicit quod quantumcunque procedatur in
huiusmodi per se praedicationibus secundi modi, oportebit quod omnia praedicata per ordinem accepta insint
56

