quantum aliquid participant contradictionis: nam privatio est negatio in subiecto determinato. Et alterum etiam
contrariorum habet aliquid privationis. Sed contradictio simpliciter in omnibus caret medio; et hoc non habet ab
alio, sed ex seipsa; et propter hoc dicit quod eius non est medium secundum se. Exponit etiam consequenter quid
sit pars contradictionis: est enim contradictio oppositio affirmationis et negationis. Unde altera pars eius est
affirmatio, quae praedicat aliquid de aliquo; altera vero negatio, quae removet aliquid ab aliquo.
|#6 Deinde cum dicit: immediati autem etc. Dividit immediatum principium. Et circa hoc duo facit: primo
dividit; secundo subdividit; ibi: positiones autem quaedam etc.. Dicit ergo primo quod immediatum principium
syllogismi duplex est.
Unum est quod dicitur positio, quam non contingit demonstrare et ex hoc immediatum dicitur; neque tamen
aliquem docendum, idest qui doceri debet in demonstrativa scientia, necesse est habere, idest mente concipere
sive ei assentire.
Aliud vero est, quod dicitur dignitas vel maxima propositio, quam necesse est habere in mente et ei assentire
quemlibet, qui doceri debet. Et manifestum est quod quaedam principia talia sunt ut probatur in IV metaphysicae
de hoc principio, quod affirmatio et negatio non sunt simul vera, cuius contrarium nullus mente credere potest
etsi ore proferat. Et in talibus utimur nomine praedicto, scilicet dignitatis vel maximae propositionis, propter
huiusmodi principiorum certitudinem ad manifestandum alia.
|#7 Ad huius autem divisionis intellectum sciendum est quod quaelibet propositio, cuius praedicatum est in
ratione subiecti, est immediata et per se nota, quantum est in se.
Sed quarundam propositionum termini sunt tales, quod sunt in notitia omnium, sicut ens, et unum, et alia quae
sunt entis, in quantum ens: nam ens est prima conceptio intellectus. Unde oportet quod tales propositiones non
solum in se, sed etiam quoad omnes, quasi per se notae habeantur.
Sicut quod, non contingit idem esse et non esse; et quod, totum sit maius sua parte: et similia. Unde et huiusmodi
principia omnes scientiae accipiunt a metaphysica, cuius est considerare ens simpliciter et ea, quae sunt entis.
Quaedam vero propositiones sunt immediatae, quarum termini non sunt apud omnes noti. Unde, licet
praedicatum sit de ratione subiecti, tamen quia definitio subiecti non est omnibus nota, non est necessarium quod
tales propositiones ab omnibus concedantur. Sicut haec propositio: omnes recti anguli sunt aequales, quantum est
in se, est per se nota sive immediata, quia aequalitas cadit in definitione anguli recti. Angulus enim rectus est,
quem facit linea recta super aliam rectam cadens, ita quod ex utraque parte anguli reddantur aequales. Et ideo,
cum quadam positione recipiuntur huiusmodi principia.
Est et alius modus, quo aliquae propositiones suppositiones dicuntur. Sunt enim quaedam propositiones, quae
non possunt probari nisi per principia alterius scientiae; et ideo oportet quod in illa scientia supponantur, licet
probentur per principia alterius scientiae. Sicut a puncto ad punctum rectam lineam ducere, supponit geometra et
probat naturalis; ostendens quod inter quaelibet duo puncta sit linea media.
|#8 Deinde cum dicit: positionis autem quae est etc., subdividit alterum membrum primae divisionis, scilicet
positionem: dicens quod quaedam positio est, quae accipit aliquam partem enunciationis, scilicet affirmationem
vel negationem; quod significat cum dicit: ut dico aliquid esse aut non esse. Et haec positio suppositio dicitur,
quia tanquam veritatem habens supponitur. Alia autem positio est, quae non significat esse vel non esse, sicut
definitio, quae positio dicitur. Ponitur enim ab arithmetico definitio unitatis, tanquam quoddam principium,
scilicet quod unitas est indivisibile secundum quantitatem. Sed tamen definitio non dicitur suppositio: illud enim
proprie supponitur, quod verum vel falsum significat. Et ideo subdit quod non idem est, quod quid est unitas,
quod neque verum, neque falsum significat, et esse unitatem, quod significat verum vel falsum.
|#9 Sed potest quaeri: cum definitio non sit propositio significans esse vel non esse, quomodo ponatur in
subdivisione immediatae propositionis.
Sed dicendum quod in subdivisione non resumit immediatam propositionem ad subdividendum, sed immediatum
principium. Principium autem syllogismi dici potest non solum propositio, sed etiam definitio. Vel potest dici
quod licet definitio in se non sit propositio in actu, est tamen in virtute propositio quia cognita definitione,
apparet definitionem de subiecto vere praedicari.
|+6 Lectio 6
|#1 Postquam ostendit Philosophus quae sunt immediata principia, hic de eorum cognitione determinat. Et circa
hoc duo facit: primo, ostendit quod immediata principia sunt magis nota conclusione; secundo, ostendit quod
etiam falsitas contrariorum debet esse notissima; ibi: non solum autem etc..
Circa primum tria facit.

10

