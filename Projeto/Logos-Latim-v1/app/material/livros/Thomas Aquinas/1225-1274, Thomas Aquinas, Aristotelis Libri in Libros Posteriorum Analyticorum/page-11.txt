|#2 Primo, proponit intentum dicens quod quia nos credimus alicui rei conclusae et scimus eam per hoc quod
habemus syllogismum demonstrativum, et hoc quidem est in quantum scimus syllogismum demonstrativum;
necesse est non solum praecognoscere prima principia conclusioni, sed etiam ea magis cognoscere, quam
conclusionem.
Addit autem aut omnia, aut quaedam; quia quaedam principia probatione indigent, ad hoc quod sint nota, et
antequam probentur, non sunt magis nota conclusione. Sicut quod, angulus exterior trianguli valeat duos angulos
intrinsecos sibi oppositos, antequam probetur, ita ignotum est, sicut quod, triangulus habeat tres angulos aequales
duobus rectis. Quaedam vero principia sunt quae, statim proposita, sunt magis nota conclusione. Vel aliter:
quaedam conclusiones sunt quae sunt notissimae, utpote per sensum acceptae, sicut quod, sol eclipsetur. Unde
principium per quod probatur non est simpliciter magis notum, scilicet quod, luna interponatur inter solem et
terram, licet sit magis notum in via rationis procedentis ex causa in effectum. Vel aliter: hoc ideo dicit, quia
etiam supra dixerat quod quaedam principia tempore prius cognoscuntur quam conclusio, quaedam vero simul
tempore nota fiunt cum conclusione.
|#3 Secundo; ibi: semper enim propter quod etc., probat propositum dupliciter. Primo ratione ostensiva; sic:
propter quod unumquodque et illud est magis; sicut si amamus aliquem, propter alterum; ut si Magistrum propter
discipulum, discipulum magis amamus. Sed conclusiones scimus et eis credimus propter principia. Ergo magis
scimus principia et magis eis credimus, quam conclusioni.
|#4 Attendendum est autem circa hanc rationem quod causa semper est potior effectu suo.
Quando ergo causa et effectus conveniunt in nomine, tunc illud nomen magis praedicatur de causa quam de
effectu; sicut ignis est magis calidus quam ea, quae per ignem calefiunt. Quandoque vero causa et effectus non
conveniunt in nomine et tunc licet nomen effectus non conveniat causae, tamen convenit ei aliquid dignius; sicut
etsi in sole non sit calor, est tamen in eo virtus quaedam, quae est principium caloris.
|#5 Deinde, cum dicit: non potest autem credere etc., probat idem ratione ducente ad impossibile, quae talis est.
Principia praecognoscuntur conclusioni, ut supra habitum est; et sic quando principia cognoscuntur nondum
conclusio est cognita. Si igitur principia non essent magis nota quam conclusio, sequeretur quod homo vel plus,
vel aequaliter cognosceret ea, quae non novit quam ea quae novit. Hoc autem est impossibile.
Ergo impossibile est quod principia non sint magis nota quam conclusio. Littera sic exponitur: neque sciens,
neque alius melius dispositus in cognoscendo quam sciens, si contingeret aliquem esse talem (quod dicit propter
intelligentem principia, de quo adhuc non est manifestum), non potest magis credere quae non contingunt,
scilicet sciri ab eo, his, quae iam scit.
Accidet autem hoc, nisi aliquis de numero credentium conclusionem per demonstrationem, praecognoverit, idest
magis cognoverit principia.
In Graeco planius habetur sic: non est autem possibile credere magis his, quae novit, quae non existit nec sciens,
neque melius dispositus quam si contigerit sciens.
|#6 Tertio, ibi: magis enim necesse est etc., exponit quod dixerat, dicens quod hoc, quod dictum est, quod magis
necesse est credere principiis aut omnibus aut quibusdam quam conclusioni, intelligendum est de illo, qui debet
accipere scientiam per demonstrationem. Si enim aliunde conclusio esset nota, sicut per sensum, nihil prohiberet
principia non esse magis nota conclusione in via illa.
|#7 Deinde, cum dicit: non solum oportet etc., ostendit quod non solum oportet magis cognoscere principia
quam conclusionem demonstrandam, sed etiam nihil debet esse certius quam quod opposita principiis sint falsa.
Et hoc ideo, quia oportet scientem non esse incredibilem principiis, sed firmissime eis assentire. Quicunque
autem dubitat de falsitate unius oppositorum, non potest firmiter inhaerere opposito: quia semper formidat de
veritate alterius oppositi.
|+7 Lectio 7
|#1 Postquam determinavit Philosophus de cognitione principiorum demonstrationis, hic excludit errores ex
praedeterminata veritate exortos. Et circa hoc tria facit: primo, ponit errores; secundo, rationes errantium; ibi:
supponentes quidem igitur etc., tertio, excludit rationum radices; ibi: nos autem dicimus etc..
|#2 Dicit ergo primo quod ex una veritate superius determinata duo errores contrarii sunt exorti. Determinatum
est enim supra quod oportet principia demonstrationis scire, immo quod etiam ea magis scire oportet. Sed
primum solum sufficit ad propositum. Propter hoc autem videtur quibusdam quod nullius rei sit scientia;
quibusdam autem videtur quod sit quidem scientia, sed quod omnium possit haberi scientia per
demonstrationem.
11

