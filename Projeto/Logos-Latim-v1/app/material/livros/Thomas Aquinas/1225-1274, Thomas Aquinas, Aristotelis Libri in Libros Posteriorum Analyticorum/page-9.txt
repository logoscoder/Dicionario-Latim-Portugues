Vel dicendum quod in omni demonstratione, oportet quod procedatur ex his, quae sunt notiora quoad nos, non
tamen singularibus, sed universalibus. Non enim aliquid potest fieri nobis notum, nisi per id quod est magis
notum nobis.
Quandoque autem id quod est magis notum quoad nos, est etiam magis notum simpliciter et secundum naturam;
sicut accidit in mathematicis, in quibus, propter abstractionem a materia, non fiunt demonstrationes nisi ex
principiis formalibus.
Et in talibus fiunt demonstrationes ex his quae sunt notiora simpliciter. Item, quandoque id quod est notius quoad
nos non est notius simpliciter, sicut accidit in naturalibus, in quibus essentiae et virtutes rerum, propter hoc quod
in materia sunt, sunt occultae, sed innotescunt nobis per ea, quae exterius de ipsis apparent. Unde in talibus fiunt
demonstrationes ut plurimum per effectus, qui sunt notiores quoad nos, et non simpliciter.
Nunc autem non loquitur de hoc modo demonstrationum, sed de primo.
Quia vero in hac manifestatione hoc etiam omiserat manifestare, quod demonstratio esset ex propriis principiis,
consequenter subdit quod hoc habetur etiam ex praemissis. Per hoc enim quod dicitur quod demonstratio est ex
primis, habetur quod sit ex propriis principiis, sicut et superius dictum est. Idem enim videtur esse primum et
principium: nam primum in unoquoque genere et maximum est causa omnium eorum, quae sunt post, ut dicitur
in II methaphysicae.
|+5 Lectio 5
|#1 Quia superius Philosophus dixerat quod demonstratio est ex primis et immediatis, et haec ab ipso nondum
manifestata erant, ideo intendit ista notificare.
Et dividitur in partes tres: in prima, ostendit quid sit propositio immediata; in secunda vero ostendit quod
oporteat huiusmodi propositiones esse notiores conclusione; ibi: quoniam autem oportet credere et scire etc.; in
tertia, excludit quosdam errores, qui ex praedictis occasionem habebant; ibi: quibusdam quidem igitur etc..
Circa primum duo facit: primo, ostendit quid sit propositio immediata; secundo, dividit ipsam; ibi: immediati
autem principii etc.. Circa primum hoc modo procedit. Primo namque, resumit quod supra dictum erat, scilicet
quod principium demonstrationis sit propositio immediata: nam et supra dixerat quod demonstratio est ex primis
et immediatis.
|#2 Secundo, ibi: immediata autem etc., definit immediatam propositionem, et dicit quod immediata propositio
est qua non est altera prior. Cuius quidem notificationis ratio ex praedictis apparet.
Dictum est enim supra quod demonstratio est ex prioribus. Quandocunque igitur aliqua propositio est mediata,
idest habens medium per quod demonstretur praedicatum de subiecto, oportet quod priores ea sint propositiones
ex quibus demonstratur: nam praedicatum conclusionis per prius inest medio quam subiecto; cui etiam per prius
inest medium quam praedicatum. Relinquitur ergo quod illa propositio, qua non est altera prior, sit immediata.
|#3 Tertio, ibi: propositio autem est etc., ostendit quid sit propositio, quae ponitur in definitione immediatae
propositionis. Et circa hoc tria facit. Primo namque definit propositionem simpliciter, dicens quod propositio est
altera pars enunciationis, in qua praedicatur unum de uno. Habet enim enunciatio duas partes, scilicet
affirmationem et negationem. Oportet autem quod omnis syllogizans alteram earum proponat, non autem
utramque: hoc enim est proprium eius, qui a principio quaestionem movet. Unde per hoc separatur propositio a
problemate. Sicut etiam in uno syllogismo non concluditur nisi unum, ita oportet quod propositio, quae est
syllogismi principium, sit una. Una autem est in qua est unum de uno. Unde per hoc quod Philosophus dicit
unum de uno, separatur propositio ab enunciatione, quae dicitur plures, in qua plura de uno vel unum de pluribus
praedicatur.
|#4 Secundo, ibi: dialectica etc., ponit differentiam inter dialecticam propositionem et demonstrativam, dicens
quod cum propositio accipiat alteram partem enunciationis, dialectica indifferenter accipit quancunque earum.
Habet enim viam ad utranque partem contradictionis, eo quod ex probabilibus procedit. Unde etiam et in
proponendo accipit utramlibet partem contradictionis et quaerendo proponit. Demonstrativa autem propositio
accipit alteram partem determinate, quia nunquam habet demonstrator viam, nisi ad verum demonstrandum.
Unde etiam semper proponendo accipit veram partem contradictionis.
Propter hoc etiam non interrogat, sed sumit, qui demonstrat, quasi notum.
|#5 Tertio, ibi: enunciatio autem etc., definit enunciationem quae ponitur in definitione propositionis, dicens
quod enunciatio complectitur utranque partem contradictionis, ut ex dictis patet.
Quid autem sit contradictio consequenter ostendit, dicens quod contradictio est oppositio, cuius non est medium
secundum se. Quamvis enim in privatione et habitu, et in contrariis immediatis non sit medium circa
determinatum subiectum, tamen est medium simpliciter, nam lapis neque caecus, neque videns est, et albedo
neque par, neque impar est. Et hoc etiam quod habent de immediatione circa determinatum subiectum, habent in
9

