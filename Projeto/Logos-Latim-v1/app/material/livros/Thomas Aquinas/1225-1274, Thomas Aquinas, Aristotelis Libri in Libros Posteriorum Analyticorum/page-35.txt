|#1
Postquam Philosophus determinavit de demonstratione propter quid, hic ostendit differentiam inter
demonstrationem quia, et demonstrationem propter quid. Et circa hoc duo facit: primo, ostendit differentiam
utriusque in eadem scientia; secundo, in diversis; ibi: alio autem modo etc..
Circa primum duo facit: primo, ponit duplicem differentiam utriusque demonstrationis in eadem scientia;
secundo, manifestat per exempla; ibi: ut quod prope sint planetae etc..
|#2 Dicit ergo primo: superius dictum est quod demonstratio est syllogismus faciens scire, et quod demonstratio
ex causis rei procedit et primis et immediatis. Quod intelligendum est de demonstratione propter quid. Sed tamen
differt scire quia ita est, et propter quid ita est. Et cum demonstratio sit syllogismus faciens scire, ut dictum est,
oportet etiam quod demonstratio quae facit scire quia, differat a demonstratione quae facit scire propter quid. Et
horum quidem differentia primo consideranda est in eadem scientia; postea consideranda est in diversis.
|#3 In una autem scientia dupliciter differt utrumque praedictorum, secundum duo quae requirebantur ad
demonstrationem simpliciter, quae facit scire propter quid; scilicet quod sit ex causis, et quod sit ex immediatis.
Uno igitur modo differt scire quia ab hoc quod est scire propter quid; quia scire quia est si non fiat syllogismus
demonstrativus per non medium, idest per immediatum, sed fiat per mediata. Sic enim non accipietur prima
causa, cum tamen scientia, quae est propter quid, sit secundum primam causam.
Et ita non erit scientia propter quid.
|#4 Alio modo differunt, quia scire quia est quando fit syllogismus non quidem per media, idest per mediata,
sed per immediata, sed non fit per causam: sed fit per convertentiam, idest per effectus convertibiles et
immediatos. Et tamen talis demonstratio fit per notius, scilicet nobis: alias non faceret scire. Non enim
pervenimus ad cognitionem ignoti, nisi per aliquid magis notum. Nihil enim prohibet duorum aeque
praedicantium, idest convertibilium, quorum unum sit causa, et aliud effectus, notius esse aliquando non causam,
sed magis effectum. Nam effectus aliquando est notior causa quoad nos et secundum sensum, licet causa sit
semper notior simpliciter, et secundum naturam. Et ita per effectum notiorem causa potest fieri demonstratio non
faciens scire propter quid, sed tantum quia.
|#5 Deinde cum dicit: ut quod prope etc., manifestat praedictam differentiam per exempla. Et dividitur in duas
partes: in prima, ponit exempla de demonstratione quia, quae est per effectum; in secunda, de demonstratione
quia, quae est per causam mediatam; ibi: amplius in quibus medium etc.. Prima in duas: in prima, ponit exempla
de syllogismo qui fit per effectum convertibilem; in secunda, de syllogismo qui fit per effectum non
convertibilem; ibi: in quibus autem media etc.. Prima dividitur in duas partes secundum duo exempla quae ponit;
secunda pars incipit ibi: item sic lunam etc.. Circa primum duo facit: primo, ponit exemplum de demonstratione
quia, quae est per effectum; secundo, docet quomodo posset converti in demonstrationem propter quid; ibi:
contingit autem etc..
|#6 Dicit ergo primo quod demonstratio quia per effectum est, si quis concludat quod planetae sunt prope
propter hoc quod non scintillant.
Non enim non scintillare est causa quod planetae sint prope, sed e converso. Propter hoc enim non scintillant
planetae, quia sunt prope.
Stellae enim fixae scintillant, quia visus in comprehensione earum caligat propter earum distantiam.
Formetur ergo syllogismus sic: omne non scintillans est prope; planetae sunt non scintillantes; ergo sunt prope.
Sit in quo c planetae, idest accipiatur planetae quasi minor extremitas. In quo autem b sit non scintillare, idest
non scintillare accipiatur medius terminus. In quo autem a sit prope esse, idest prope esse accipiatur ut maior
extremitas. Vera igitur est haec propositio: omne c est b, quia planetae non scintillant. Et iterum verum est quod
omne b est a, quia omnis stella non scintillans prope est. Huiusmodi autem propositionis veritas oportet quod
accipiatur per inductionem, aut per sensum, quia effectus hic est notior causa quantum ad sensum. Et sic sequitur
conclusio quod omne c sit a. Et sic demonstratum est quod planetae sive stellae erraticae sunt prope. Hic igitur
syllogismus non est propter quid, sed est quia. Non enim propter hoc quod non scintillant, planetae sunt prope,
sed propter id quod prope sunt, non scintillant.
|#7 Deinde cum dicit: contingit autem et per alterum etc., docet quomodo demonstratio quia convertatur in
demonstrationem propter quid, dicens quod contingit et per alterum demonstrare alterum, idest per hoc quod est
prope esse, demonstrare quod non scintillant; et sic erit demonstratio propter quid. Ut sit c erraticae, idest
accipiatur stella erratica minor extremitas; in quo b sit prope esse, idest prope esse accipiatur ut medius terminus,
quod supra erat maior extremitas; a sit non scintillare, idest accipiatur non scintillare maior extremitas, quod
supra erat medius terminus. Est igitur et b in c, quia omnis planeta prope est; et a est in b, quia omnis planeta, qui
prope est, non scintillat; quare sequitur quod et a sit in c, scilicet, quod omnis planeta non scintillet. Et sic erit
syllogismus propter quid, cum accepta sit prima et immediata causa.
35

