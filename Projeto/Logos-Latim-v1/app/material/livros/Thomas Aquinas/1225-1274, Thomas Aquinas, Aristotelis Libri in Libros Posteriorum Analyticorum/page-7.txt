Dicimur scire aliquid secundum quid, quando scimus illud in alio, in quo est, vel sicut pars in toto, sicut si
scientes domum, diceremur scire parietem; vel sicut accidens in subiecto, sicut si scientes Coriscum, diceremur
scire venientem; vel sicut effectus in causa, sicut dictum est supra quod conclusionem praescimus in principiis;
vel quocunque simili modo. Et hoc est scire per accidens, quia scilicet scito aliquo per se, dicimur scire illud
quod accidit ei quocunque modo.
Intendit igitur Philosophus definire scire simpliciter, non autem scire secundum accidens. Hic enim modus
sciendi est sophisticus. Utuntur enim sophistae tali modo arguendi: cognosco Coriscum; Coriscus est veniens;
ergo cognosco venientem.
|#5 Secundo, cum dicit: cum causam arbitramur etc., ponit definitionem ipsius scire simpliciter.
Circa quod considerandum est quod scire aliquid est perfecte cognoscere ipsum, hoc autem est perfecte
apprehendere veritatem ipsius: eadem enim sunt principia esse rei et veritatis ipsius, ut patet ex II metaphysicae.
Oportet igitur scientem, si est perfecte cognoscens, quod cognoscat causam rei scitae. Si autem cognosceret
causam tantum, nondum cognosceret effectum in actu, quod est scire simpliciter, sed virtute tantum, quod est
scire secundum quid et quasi per accidens.
Et ideo oportet scientem simpliciter cognoscere etiam applicationem causae ad effectum. Quia vero scientia est
etiam certa cognitio rei; quod autem contingit aliter se habere, non potest aliquis per certitudinem cognoscere;
ideo ulterius oportet quod id quod scitur non possit aliter se habere.
Quia ergo scientia est perfecta cognitio, ideo dicit: cum causam arbitramur cognoscere; quia vero est actualis
cognitio per quam scimus simpliciter, addit: et quoniam illius est causa; quia vero est certa cognitio, subdit: et
non est contingere aliter se habere.
|#6 Tertio, ibi: manifestum igitur etc., manifestat positam definitionem per hoc, quod tam scientes, quam non
scientes, existimantes tamen se scire, hoc modo accipiunt scire sicut dictum est: non scientes enim qui existimant
se scire, opinantur sic se habere in cognoscendo, sicut dictum est; scientes autem vere sic se habent.
Est autem haec recta manifestatio definitionis.
Definitio enim est ratio, quam significat nomen, ut dicitur in IV metaphysicae; significatio autem nominis
accipienda est ab eo, quod intendunt communiter loquentes per illud nomen significare: unde et in II topicorum
dicitur quod nominibus utendum est, ut plures utuntur. Si quis etiam recte consideret, hac notificatione magis
ostenditur quid significet nomen, quam directe aliquid significetur: non enim notificat scientiam, de qua proprie
posset definitio assignari, cum sit species alicuius generis, sed notificat ipsum scire. Unde et a principio dixit:
scire autem opinamur etc., et non dixit: scire est aliquid tale vel tale.
|#7 Quarto, ibi: quare cuius etc., concludit quoddam corollarium ex definitione posita, scilicet quod illud, de
quo simpliciter habetur scientia, oportet esse necessarium, scilicet quod non contingat aliter se habere.
|#8 Quinto, ibi: si quidem etc., respondet tacitae quaestioni, utrum scilicet sit aliquis alius modus sciendi a
praedicto. Quod promittit se in sequentibus dicturum: est enim scire etiam per effectum, ut infra patebit. Dicimur
etiam aliquo modo scire ipsa principia indemonstrabilia, quorum non est accipere causam. Sed proprius et
perfectus sciendi modus est qui praedictus est.
|#9 Deinde, cum dicit: dicimus autem etc., definit syllogismum demonstrativum per comparationem ad finem
suum, qui est scire. Circa quod tria facit. Primo, ponit quod scire est finis syllogismi demonstrativi sive effectus
eius, cum scire nihil aliud esse videatur, quam intelligere veritatem alicuius conclusionis per demonstrationem.
Secundo, ibi: demonstrationem autem etc., definit syllogismum demonstrativum per huiusmodi finem: dicens
quod demonstratio est syllogismus scientialis, idest faciens scire.
Tertio, exponit hoc quod dixerat scientialem; ibi: sed scientialem etc., dicens quod scientialis syllogismus dicitur,
secundum quem scimus, in quantum ipsum habemus, ne forte aliquis syllogismum scientialem intelligeret, quo
aliqua scientia uteretur.
|#10 Deinde, cum dicit: si igitur est scire etc., concludit ex praedictis definitionem syllogismi demonstrativi ex
materia sumptam. Et circa hoc duo facit: primo, concludit; secundo, manifestat eam; ibi: verum quidem igitur
oportet esse etc..
Circa primum tria facit. Primo, ponit consequentiam, qua demonstrationis materialis definitio concluditur ex
praemissis, dicens quod si scire hoc significat quod diximus, scilicet, causam rei cognoscere etc., necesse est
quod demonstrativa scientia, idest quae per demonstrationem acquiritur, procedat ex propositionibus veris,
primis et immediatis, idest quae non per aliquod medium demonstrantur, sed per seipsas sunt manifestae (quae
quidem immediatae dicuntur, in quantum carent medio demonstrante; primae autem in ordine ad alias
propositiones, quae per eas probantur); et iterum ex notioribus, et prioribus, et causis conclusionis.

7

