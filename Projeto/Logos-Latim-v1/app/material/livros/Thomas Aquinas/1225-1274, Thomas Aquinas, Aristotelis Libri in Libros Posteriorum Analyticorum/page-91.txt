|#1 Postquam Philosophus ostendit quod in quibusdam per demonstrationem accipitur quod quid est, hic
ostendit quod hoc non est possibile in omnibus.
Et ad hoc ostendendum praesupponit quod quorumdam est quaedam altera causa, quorumdam autem non. Quia
igitur quod quid est accipitur per demonstrationem, cuius medium est causa, manifestum est quod sunt quaedam,
quorum quod quid est oportet accipere sicut quoddam immediatum principium; ita quod oportet supponere de
tali re et esse et quid est, vel manifestare aliquo alio modo quam per demonstrationem, puta per effectum vel per
simile vel aliquo tali modo.
|#2 Est autem considerandum quod hoc quod dicit, quorumdam non esse aliam causam, potest intelligi
tripliciter. Uno modo, quod simpliciter et absolute causam non habet sui esse. Et hoc competit soli primo
principio, quod est causa esse et veritatis in omnibus rebus. Nihil enim prohibet etiam eorum quae ex necessitate
sunt, esse aliquam causam necessitatis, ut patet in V metaphys..
Et ideo, cum hic Philosophus pluraliter loquatur, non sic est intelligendum quod hic dicitur, quod aliqua sint,
quae nullam habent causam sui esse.
|#3 Alio modo potest intelligi secundum ordinem causarum eiusdem rei. Manifestum est enim in rebus
habentibus quatuor causas, quod una causa est quodammodo causa alterius. Quia enim materia est propter
formam et non e converso, ut probatur in II physic., definitio quae sumitur ex causa formali, est causa
definitionis, quae sumitur ex causa materiali eiusdem rei. Et quia generatum consequitur formam per actionem
generantis, consequens est quod agens sit quodammodo causa formae et definitio definitionis. Ulterius autem
omne agens agit propter finem; unde et definitio quae a fine sumitur, est quodammodo causa definitionis quae
sumitur a causa agente. Ulterius autem non est procedere in generibus causarum: unde dicitur quod finis est
causa causarum. Potest tamen in singulis causarum generibus a posterioribus ad priora procedi; sed definitiones
debent dari per causas proximas.
Et secundum hunc sensum in quibusdam libris interponitur, quod definitiones secundum speciem factae nullum
habent medium quo demonstrentur: definitiones autem secundum materiam factae possunt habere medium: quia
scilicet definitiones quae dantur secundum causam materialem possunt demonstrari per definitiones quae dantur
secundum causam formalem.
Definitio autem quae datur secundum causam formalem, non potest ulterius demonstrari per aliquod principium
intrinsecum rei, quod proprie pertinet ad quod quid est, utpote intrans essentiam rei. Sed etsi demonstretur per
causam efficientem et finalem, dicendum erit quod semper causa superior se habet ut formalis respectu inferioris.
Praedicta tamen verba non habentur in libris Graecis.
Unde magis videtur esse Glossa, quae per errorem scriptorum introducta est loco textus.
|#4 Tertio modo potest intelligi in quantum aliqua sunt, quae non habent causam in genere subiecto alicuius
scientiae: sicut in genere numeri, de quo est arithmetica, est devenire ad unitatem, cuius in hoc genere non est
accipere aliud principium. Et hic sensus concordat exemplo quod Philosophus subiungit, dicens quod
arithmeticus supponit quid est unitas et quia est. Et sicut illa quorum non est alia causa, ita etiam illa quae
possunt habere medium, et quorum est altera causa, potest manifestari quod quid est: ita tamen quod non
demonstretur ipsum quod quid est, sed magis medium demonstrationis ut quod quid est accipiatur.
|#5
Deinde cum dicit: definitio autem quoniam etc., ostenso qualiter se habeat quod quid est ad
demonstrationem, ostendit quomodo se habeat definitio. Et circa hoc duo facit: primo, ostendit qualiter definitio
se habeat ad demonstrationem; secundo, manifestat quod dixerat per exemplum; ibi: differt enim dicere propter
quid etc..
Circa primum tria facit: primo, proponit unum modum definitionis significantis quid est; secundo, proponit
alium modum definitionis significantis propter quid; ibi: alia vero terminus etc.; tertio, ostendit qualiter utraque
definitio se habeat ad demonstrationem; ibi: quare prima quidem etc..
|#6 Circa primum, supponit primo quod definitio sit ratio significativa ipsius quod quid est.
Si autem non posset haberi aliqua alia ratio rei quam definitio, impossibile esset quod sciremus aliquam rem
esse, quin sciremus de ea quid est; quia impossibile est quod sciamus rem aliquam esse, nisi per aliquam illius
rei rationem. De eo enim quod est nobis penitus ignotum, non possumus scire si est aut non. Invenitur autem
aliqua alia ratio rei praeter definitionem: quae quidem vel est ratio expositiva significationis nominis, vel est
ratio ipsius rei nominatae, altera tamen a definitione, quia non significat quid est, sicut definitio, sed forte
aliquod accidens. Sicut forte invenitur aliqua ratio, quae exponit quid significat hoc nomen triangulus. Et per
huiusmodi rationem habentes quia est, adhuc quaerimus propter quid est, ut sic accipiamus quod quid est. Sed
sicut supra dictum est, hoc difficile est accipere in illis in quibus nescimus an sint. Et huius difficultatis causa

91

