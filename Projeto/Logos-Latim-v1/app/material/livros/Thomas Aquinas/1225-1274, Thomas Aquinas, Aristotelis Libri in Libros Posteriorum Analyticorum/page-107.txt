dicitur in libro de historiis animalium. Aliud autem quod consequitur ad animalia habentia cornua, est quod non
habeant dentes in utraque mandibula, sed solum in inferiori, quia materia dentium convertitur in cornua.
Item considerandum est ad quae animalia consequatur habere cornua, puta bovem et cervum.
Sic enim manifestum erit propter quid haec animalia habent illas proprietates, quia scilicet habent cornua.
|#4 Deinde cum dicit: amplius autem alius modus etc., ostendit investigare propter quid reducendo ad aliquod
commune analogum; et dicit quod alius modus investigandi propter quid est eligere commune secundum
analogiam, idest proportionem. Contingit enim unum accipere analogum, quod non est idem secundum speciem
vel genus; sicut os sepiarum, quod vocatur sepion, et spina piscium, et ossa animalium terrestrium.
Omnia enim ista conveniunt secundum proportionem, quia eodem modo se habent spinae ad pisces sicut ossa ad
terrestria animalia.
Ad hoc autem commune analogum quaedam consequuntur propter unitatem proportionis, sicut si communicarent
in una natura generis vel speciei, sicut esse coopertum carnibus.
|#5 Deinde cum dicit: eadem autem problemata sunt etc., ostendit quomodo multa problemata conveniunt in eo
quod est propter quid: et primo, quantum ad unitatem medii; secundo, quantum ad ordinem mediorum; ibi: alia
autem etc.. Dicit ergo primo quod quaedam problemata sunt eadem, in quantum scilicet conveniunt in eo quod
est propter quid. Uno quidem modo propter hoc quod habent idem medium; sicut per hoc medium quod est
antiperistasis, idest contra-resistentia vel repercussio, multa demonstrantur. Sunt autem quaedam media eadem
non simpliciter, sed genere, quae quibusdam differentiis diversificantur, quae sumuntur vel ex diversitate
subiectorum, vel ex diversitate modi fiendi. Sicut si quaeratur propter quid fit echo, aut propter quid apparet,
scilicet aliquid in speculo, vel propter quid generatur iris. Omnia enim ista sunt idem problema quantum ad
medium propter quid, quod est idem genere: omnia enim causantur ex repercussione.
Sed repercussiones differunt specie.
Nam echo fit per repercussionem aeris moti a corpore sonante ad aliquod corpus concavum; apparitio autem rei
in speculo fit propter hoc quod immutatio medii repercutitur ad speculum; iris autem fit propter hoc quod radii
solares repercutiuntur ad vapores humidos.
|#6 Deinde cum dicit: alia autem ex eo quod medium etc., ostendit quomodo problemata conveniunt in propter
quid secundum ordinationem mediorum; et dicit quod quaedam alia problemata sunt, quae differunt ad invicem
ex eo quod habent diversa media, quorum unum est sub altero.
Et ponit exemplum, utpote si quaeratur propter quid Nilus in fine mensis, scilicet lunaris, magis inundat. Huius
enim ratio est, quia finis mensis est magis pluvialis. Quare autem hoc sit, accipitur per aliud medium; propter
hoc scilicet quod tunc deficit luna, quae habet dominium super humores, et ideo, deficiente lumine eius, magis
commoventur vapores in aere, ex quo causatur pluvia. Et sic patet quod ista duo media sic se habent ad invicem,
quod unum eorum est sub alio.
|+18 Lectio 18
|#1 Postquam Philosophus ostendit quomodo oportet investigare propter quid, hic movet duas quaestiones circa
ipsum propter quid, quarum prima est de coexistentia causae ad causatum, secunda pertinet ad unitatem causae;
ibi: utrum autem contingat etc.. Circa primum tria facit: primo, proponit quaestionem; secundo, obiicit; ibi: si
enim non est etc.; tertio, solvit; ibi: aut contingit unius etc..
|#2 Dicit ergo primo quod de causa et causato potest aliquis dubitare utrum quando est unum eorum, sit et aliud.
Quae quidem quaestio non est intelligenda quantum ad simultatem temporis, sed quantum ad simultatem
consecutionis, utpote si posito uno consequatur aliud vel simul tempore, vel prius et post. Et ponit duo exempla.
In quorum uno causa tempore praecedit causatum: nam lata folia habere est causa quod fluant folia alicuius
arboris; non autem habere lata folia et folia fluere sunt simul tempore. In alio autem exemplo causa et causatum
sunt simul tempore, sicut interpositio terrae simul tempore est cum defectu lunae. Est ergo quaestio utrum ad
unum istorum consequatur aliud.
|#3 Deinde cum dicit: si enim non aliqua etc., obiicit ad propositam quaestionem, ostendens quod causa et
causatum semper simul sunt secundum consequentiam; et ponit ad hoc duas rationes. Quarum prima sumitur ex
ratione causae et causati; et dicit quod omne causatum oportet quod habeat aliquam causam. Unde si posito isto
causato, non simul ponitur quod ista eius causa sit, sequitur quod sit eius aliqua alia causa; et hoc ideo, quia
necesse est quod causatum simul sit cum aliqua causa. Sicut ad hoc quod est terram esse in medio, sequitur quod
luna deficiat; et ad hoc quod est arborem habere lata folia, sequitur quod folia eius fluant. Si ergo non est dare
aliam causam, sequitur quod simul sit hoc causatum cum hac causa.

107

