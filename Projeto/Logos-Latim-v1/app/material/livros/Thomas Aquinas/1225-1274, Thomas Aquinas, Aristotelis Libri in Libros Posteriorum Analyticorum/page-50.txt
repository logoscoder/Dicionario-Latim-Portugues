physicorum, quod scilicet consequenter se habet, cum tangat; et hoc videbatur in praedicta probatione supponi,
scilicet quod a praedicaretur de aliquo medio quasi habito, idest immediate sequenti.
Sed ille qui ponit media infinita, dicet quod hoc non contingit accipere. Dicit enim quod inter quoscunque
terminos acceptos est aliquod medium.
|#5 Sed Philosophus dicit quod nihil differt, sive sic accipiantur infinita media quod sint habita ad invicem,
sicut contingit in discretis; puta, in civitate domus domui est habita, et in numeris unitas unitati: sive non possit
inveniri in mediis aliquid habitum, sed semper inter duo media sit aliquod medium accipere; sicut accidit in
continuis, in quibus inter quaelibet duo signa, sive inter duo puncta, semper est aliquod medium accipere. Et
quod hoc nihil differat ad propositum, sive uno modo, sive alio, sic manifestat subdens: quia supposito quod sint
infinita media inter a et c, quorum quodlibet vocatur b, quodcunque horum accipio, necesse est quod inter illud et
a et c sint infinita media, vel non sint infinita respectu alterius eorum. Verbi gratia: ponamus quod media sint
habita ad invicem, sicut accidit in discretis, et accipiamus aliquod medium quod sit habitum ad ipsum a; necesse
erit quod inter illud medium et c sint adhuc infinita media. Et similiter si ponantur quaedam finita media inter a
et illud medium acceptum. Et eadem ratio est si ponatur medium acceptum immediate coniungi ipsi c, vel per
finita media ab eo distare. Ex quo igitur semper a medio accepto oportet accipere infinita media ad alterum
extremorum, non differt utrum statim coniungatur alii extremorum, idest sine medio, vel non statim, idest per
aliqua media: quia etiam si coniungatur uni extremo sine medio, necesse est quod postea inveniantur infinita
media respectu alterius; et ita semper oportebit, si est infinitum in mediis, quod inveniatur infinitum in
praedicationibus vel ascendendo vel descendendo, sicut praedicta probatio procedebat.
|#6 Deinde cum dicit: manifestum est autem etc., ostendit quod si in affirmativis demonstrationibus non
proceditur in infinitum, neque in privativis in infinitum proceditur; et sic quaestio de demonstrationibus negativis
reducitur ad quaestionem de affirmativis. Et circa hoc tria facit: primo, proponit quod intendit; secundo, probat
propositum; ibi: tripliciter enim demonstratur etc.; tertio, excludit quamdam obviationem; ibi: manifestum est
autem etc.. Dicit ergo primo, quod manifestum erit ex sequentibus, quod si in praedicativa, idest affirmativa
demonstratione statur utrinque, idest in sursum et deorsum, necesse erit quod stetur in negativa demonstratione.
Et ad exponendum hoc quod propositum est, dicit: sit ita quod non contingat ab ultimo, idest ab infimo subiecto,
ire in sursum in infinitum versus praedicata universalia. Et exponit quid est ultimum, scilicet illud quod non inest
alicui alii tanquam minus particulari, sed aliud sit in illo, et sit illud z. Et sit etiam quod incipiendo a primo
versus ultimum non procedatur in infinitum. Et exponit quid sit primum illud, scilicet quod praedicatur de aliis,
et nihil aliud praedicatur de eo, quasi eo universalius; ut sic primum intelligatur universalissimum, ultimum
autem particularissimum. Si igitur ex utraque parte stetur in demonstrationibus affirmativis, dicit consequens
esse quod etiam stetur in demonstrationibus negativis.
|#7 Deinde cum dicit: tripliciter enim etc., probat propositum. Et primo in prima figura; secundo in secunda; ibi:
iterum sit b quidem etc.; tertio in tertia; ibi: tertius autem est etc.. In tribus enim figuris contingit negativam
concludi. Dicit ergo primo quod tripliciter potest demonstrari propositio negativa, per quam significatur aliquid
non esse. Uno quidem modo in prima figura, secundum hunc modum, quod b insit c universaliter, minori
existente universali affirmativa; a vero insit nulli b, maiori existente universali negativa. Quia igitur supponitur
quod in affirmativis stetur et in sursum et in deorsum, necesse est quod ista propositio, quae est b-c, affirmativa,
si non sit immediata, et quodcunque aliud spatium accipitur, existente aliquo medio inter b et c, necesse erit
reducere in immediata; quia ista distantia, quae attenditur secundum habitudinem medii ad minorem
extremitatem, est affirmativa, in qua supponitur esse status. Si autem accipiamus alterum spatium, quod est inter
b et a, manifestum est quod, si haec propositio, nullum b est a, non est immediata, necesse est quod a removeatur
ab aliquo alio per prius quam a b, et illud sit d; quod si accipiatur ut medium inter a et b, necesse est quod
praedicetur universaliter de b, quia oportet minorem esse affirmativam. Et iterum si haec non sit immediata,
nullum d est a, oportet quod a negetur ab aliquo alio per prius quam a d, puta sit illud e; quod eadem ratione
oportebit universaliter praedicari de d. Quia ergo ascendendo statur in affirmativis, ut supponitur, sequitur per
consequens quod sit devenire ad aliquid, de quo primo et immediate negetur ipsum a. Alioquin adhuc
procederetur amplius in affirmativis, sicut ex praedictis patet.
|#8 Deinde cum dicit: iterum si b quidem etc., probat idem in negativa, quae concluditur in secunda figura. Sit
enim ita quod b, quod est medium, praedicetur universaliter de a et negetur universaliter de c, et ex his
concludatur quod, nullum c sit a. Si autem negativam iterum demonstrari oporteat, propter hoc quod est mediata,
necesse est quod vel demonstretur in prima figura, de quo modo demonstrationis iam ostensum est quod habet
statum, si in affirmativis sit status; aut oportet quod demonstretur per hunc modum, idest per secundam figuram;
aut per tertium, idest per tertiam figuram. Dictum est autem in prima figura, quod habet statum in negativis, si sit
status in affirmativis. Sed hoc quidem demonstrabitur nunc quantum ad secundam figuram.

50

