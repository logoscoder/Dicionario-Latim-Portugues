unum de alio, et e converso. Dicimus enim vere quod homo est albus, et album est homo. Sed hoc non fit aeque,
idest secundum aequalem rationem praedicandi. Et similiter est in praedicatis essentialibus.
|#4 Deinde cum dicit: aut enim sicut substantia etc., ostendit propositum: et primo, in praedicatis essentialibus;
secundo, in accidentalibus; ibi: verum etiam ipsius qualis etc.. Circa primum tria facit: primo, ponit quamdam
divisionem essentialium praedicatorum; secundo, resumit quoddam, quod supra probatum est; ibi: haec autem
ostensa etc.; tertio, probat propositum; ibi: si quidem igitur genera etc.. Dicit ergo primo, quod ad ostendendum
quod non sit ad invicem aeque praedicari, primo oportet hoc considerare in essentialibus praedicatis.
Aut enim quod aeque praedicatur praedicabitur sicut substantia, aut alio modo. Et si sicut substantia, aut sicut
genus aut sicut differentia.
Haec enim duo sunt partes definitionis, quae significant essentiam.
|#5
Deinde cum dicit: haec autem ostensa sunt etc., resumit quod supra probaverat, scilicet huiusmodi
praedicata non esse infinita: quia si in infinitum procederent, non haberet in eis locum reciprocatio, seu
circulatio. Dicit ergo quod sicut supra de his ostensum est, in huiusmodi non contingit procedere in infinitum,
neque in sursum neque in deorsum: sicut si bipes praedicatur de homine, et animal de bipede, et de animali
aliquid alterum, non est hoc procedere in infinitum in sursum; neque in deorsum, ut si animal dicatur de homine
in eo quod quid est, et homo de callia, et hoc de quodam alio (supposito quod homo esset genus continens sub se
multas species, quarum una esset callias), non posset sic procedi in infinitum. Et resumit rationem ad
ostendendum quod supra posuit, quia omnem huiusmodi substantiam, quae scilicet habet aliquid universalius,
quod de ipsa praedicetur, et quae potest de alio inferiori praedicari, contingit definire: genera vero generalissima,
de quibus alia universaliora non praedicantur, et singularia, quae non praedicantur de aliquibus inferioribus, non
contingit definire. Solum ergo substantiam mediam definire contingit. Illam vero substantiam non contingit
definire, de qua infinita praedicantur: quia oportet definientem intelligendo pertransire omnia illa, quae
substantialiter praedicantur de definito; cum omnia cadant in definitione, vel sicut genus, vel sicut differentia.
Infinita autem non contingit pertransire. Ergo oportet omnem universalem substantiam, quae non est supremum
genus, neque infimum subiectum, non habere infinita, quae de ipsa substantialiter praedicentur. Sic ergo non est
procedere in infinitum, neque in sursum neque in deorsum.
|#6 Deinde cum dicit: si quidem igitur etc., ostendit quod in substantialibus praedicatis non possit esse
processus in infinitum per modum circulationis.
Et dicit quod si aliqua praedicata substantialia praedicantur de aliquo ut genera, non praedicantur ad invicem
aequaliter, idest convertibiliter, ita quod unum sit genus alterius et e converso.
Et ad hoc probandum subdit: erit enim ipsum quod vere ipsum aliquid; quasi diceret: si aliquid praedicatur de
aliquo ut genus, illud de quo praedicatur, est aliquid, quod vere est ipsum, idest est aliquid particulariter, quod
substantialiter recipit praedicationem ipsius. Si ergo hoc praedicetur de illo ut genus, sequetur quod ipsum, quod
particulariter conveniebat alicui, e converso particulariter recipiat praedicationem illius; quod est idem respectu
eiusdem esse partem et totum, quod est impossibile. Et eadem ratio est de differentiis. Unde et in I topicorum
dicitur quod problema de differentia reducitur ad problema de genere.
|#7 Deinde cum dicit: neque tamen qualis etc., ostendit quod non potest esse processus in infinitum per modum
circulationis in praedicationibus, in quibus praedicatur accidens de subiecto. Et dicit quod neque etiam ipsius
qualis potest esse conversio cum suo subiecto, aut aliorum nullum potest habere huiusmodi praedicationem, quae
accidentaliter praedicantur, nisi fiat praedicatio per accidens; secundum quod dictum est quod accidentia non
praedicantur de subiectis nisi per accidens. Qualitas enim et omnia alia huiusmodi accidunt substantiae: unde
praedicantur de substantiis sicut accidens de subiecto.
|#8 Deinde cum dicit: sed utique neque in sursum etc., ostendit universaliter quod in nullo genere praedicationis
sit procedere in infinitum in sursum aut deorsum. Et dicit quod non solum non est procedere in praedicationibus
in infinitum secundum circulationem, sed neque etiam procedendo in sursum infinita erunt praedicata, et
similiter nec in deorsum. Et ad hoc probandum, primo resumit quaedam supra posita; secundo ex his probat
intentum; ibi: neque in sursum ergo etc..
|#9 Circa primum, primo resumit quod de unoquoque possunt aliqua praedicari, quidquid significent: sive sit
quale, sive quantum, vel quodcunque aliud genus accidentis, vel etiam quae intrant substantiam rei, quae sunt
essentialia praedicata.
Secundo, resumit quod haec, scilicet substantialia praedicata, sunt finita. Tertio, resumit quod genera
praedicamentorum sunt finita; scilicet quale et quantum etc.. Si enim aliquis dicat quod quantitas praedicetur de
substantia, et qualitas de quantitate, et sic in infinitum; hoc excludit per hoc, quod genera praedicamentorum sunt
finita. Quarto, resumit quod, sicut supra expositum est, unum de uno praedicatur in simplici praedicatione. Et
54

