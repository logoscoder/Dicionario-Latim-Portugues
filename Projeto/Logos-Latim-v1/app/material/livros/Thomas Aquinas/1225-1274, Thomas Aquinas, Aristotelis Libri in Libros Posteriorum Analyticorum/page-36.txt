|#8 Deinde cum dicit: item sic lunam demonstrant etc., ponit aliud exemplum ad idem, dicens quod sic (idest
demonstratione faciente scire quia), demonstrant quod luna sit circularis per incrementa, quibus scilicet omni
mense augetur et minuitur, sic argumentantes: omne quod sic augetur quasi circulariter, circulare est; augetur
autem sic luna; ergo est circularis. Sic igitur factus est syllogismus demonstrans quia. Sed e converso, posito
medio ipsius, fit syllogismus propter quid, scilicet si ponatur circulare ut medius terminus, et augmentum ut
maior extremitas.
Non enim ideo circularis est luna, quia sic augetur, sed quia circularis est, ideo talia augmenta recipit.
Sit ergo luna in quo c, idest minor extremitas; augmentum in quo b, idest medius terminus; circularis autem in
quo a, idest maior extremitas.
Et hoc intelligendum est in syllogismo quia. E converso autem in syllogismo propter quid.
|#9 Deinde cum dicit: in quibus autem media etc., ostendit quod sit demonstratio quia per effectum non
convertibilem, dicens quod in illis etiam syllogismis in quibus media non convertuntur cum extremis, et accipitur
ut notius quoad nos, scilicet loco medii, quod non est causa, sed magis effectus, demonstratur quidem quia, sed
non propter quid. Et quidem si tale medium convertatur cum maiori extremitate, et excedat minorem,
manifestum est quod conveniens fit syllogismus.
Sicut si probetur de venere quod sit prope, quia non scintillat. Si autem e converso minor terminus esset in plus
quam medium assumptum; non esset conveniens syllogismus. Non enim potest de stella universaliter concludi
quod sit prope, propter hoc quod non scintillat. In comparatione autem ad maiorem terminum est e converso.
Nam si medium sit in minus quam maior terminus conveniens fit syllogismus. Sicut si per hoc, quod est moveri
motu progressivo, probetur de aliquo quod habeat animam sensibilem. Si autem sit in plus, non fit conveniens
syllogismus.
Nam ab effectu, qui a pluribus causis procedere potest, non potest una illarum concludi. Sicut non potest
concludi, quod aliquis habeat febrem, ex excitatione pulsus.
|+24 Lectio 24
|#1 Postquam manifestavit Philosophus per exempla, qualiter demonstratur quia per effectum; hic ostendit
qualiter demonstratur quia per non immediata.
Et circa hoc duo facit: primo, manifestat propositum; secundo, ostendit qualiter in huiusmodi demonstrationibus
media se habeant ad conclusiones; ibi: comparantur autem huiusmodi etc..
Circa primum tria facit: primo, proponit intentum; secundo, manifestat per exemplum; ibi: ut quare non respirat
etc.; tertio, ordinat in forma syllogistica; ibi: syllogismus autem etc..
Dicit ergo primo quod non solum in his quae probantur per effectum demonstratur quia et non propter quid, sed
etiam in quibus medium extra ponitur.
|#2 Dicitur autem medium extra poni quando est diversum a maiori termino, ut accidit in syllogismis negativis.
Vel medium extra poni dicitur, quando est extra genus, quasi communius, et non convertitur cum maiori termino.
Quod autem per tale medium non possit demonstrari propter quid probat ex hoc, quod demonstratio propter quid
est per causam. Tale autem medium non est causa proprie loquendo.
|#3 Deinde cum dicit: ut quare non respirat etc., manifestat quod dixerat per exemplum, dicens: ut si quis velit
probare, quod non respirat paries, quia non est animal, non demonstrat propter quid, nec accipit causam. Quia si
non esse animal esset causa non respirandi, oporteret quod esse animal esset causa respirandi: quod falsum est.
Multa enim sunt animalia quae non respirant.
Oportet enim, si negatio est causa negationis, quod affirmatio sit causa affirmationis; sicut non esse calidum et
frigidum in mensura est causa quod aliquis non sanetur, et esse calidum et frigidum in mensura est causa quod
aliquis sanetur. Similiter autem est e converso, quod si affirmatio est causa affirmationis, et negatio est causa
negationis. In praemissis autem hoc non contingit, quia affirmatio non est causa affirmationis; quia non omne
quod est animal respirat.
|#4 Deinde cum dicit: syllogismus autem etc., ordinat praedictum exemplum in forma syllogistica, dicens quod
syllogismum praedictum oportet fieri in media figura. Et hoc ideo est, quia in prima figura non potest esse,
quando conclusio est negativa, quod maior sit affirmativa; quod oportet in praedicto exemplo esse. Nam
respirare, quod est maior terminus, oportet quod coniungatur cum animali, quod est medius terminus, secundum
affirmationem. Sed paries, quod est minor terminus, oportet quod coniungatur cum animali, quod est medium,
secundum negationem. Et sic oportet quod maior sit affirmativa et minor negativa. Quod quidem nunquam fit in
prima figura; sed solum in secunda. Accipiatur ergo animal a, idest medius terminus; b respirare, idest maior
extremitas; et paries c, idest minor extremitas. Sic igitur a est in omni b, quia omne respirans est animal; in nullo
36

