|+3 Lectio 3
|#1 Postquam Philosophus disputative inquisivit utrum definitio significans quod quid est possit demonstrari,
hic procedit ulterius ad inquirendum disputative utrum ipsum quod quid est, quod est definitionis significatum,
possit demonstrative probari.
Et primo, proponit quod intendit; secundo, exequitur propositum; ibi: syllogismus quidem enim etc.. Movet ergo
primo quaestionem: utrum possit esse syllogismus aut demonstratio eius quod quid est, ita scilicet quod
concludatur hoc esse quod quid est huius; aut hoc non sit possibile, sicut supposuit ratio immediate praemissa?
|#2 Fuit autem necessaria haec disputatio post praemissam, quia in definitione attenditur non solum ut illud
quod significatur, sit quod quid est, sed etiam ut tali modo tradatur qui competat ad manifestandum quod quid
est; ita scilicet quod sit ex prioribus et notioribus, et alia huiusmodi habeat quae in definitione sunt observanda.
Signanter autem dicit, utrum sit syllogismus aut demonstratio: nam rationum subsequentium quaedam
concludunt quod eius quod quid est non sit demonstratio, quaedam vero quod eius omnino non sit syllogismus.
|#3 Deinde cum dicit: syllogismus quidem enim aliquid de aliquo etc., procedit disputative ad ostendendum
quod non sit syllogismus vel demonstratio eius quod quid est. Et primo, excludit quosdam speciales modos,
quibus posset videri quod possit demonstrari quod quid est; secundo, ponit rationes communes ad hoc; ibi:
amplius quomodo demonstrabit etc.. Circa primum tria facit: primo, ostendit quod non potest demonstrari quod
quid est per acceptionem convertibilium terminorum; secundo, quod non potest demonstrari per divisionem; ibi:
at vero neque per divisionem etc.; tertio, quod non potest demonstrari accipiendo id quod requiritur ad quod quid
est; ibi: sed utrum sit demonstrare etc.. Circa primum tria facit: primo, praemittit quaedam quae sunt necessaria
ad propositum ostendendum; secundo, inducit rationem; ibi: si enim ipsius ca proprium est etc.; tertio, manifestat
inconveniens quod sequitur; ibi: oportet autem in duabus propositionibus etc..
|#4 Circa primum praesupponit duo. Quorum primum pertinet ad syllogismum, scilicet quod omnis syllogismus
probat aliquid de aliquo per aliquod medium, ut ex superioribus patet. Aliud autem pertinet ad ipsum quod quid
est, quod est per syllogismum probandum; ad quod requiruntur duae conditiones. Quarum una est quod quod
quid est sit proprium: quaelibet enim res habet propriam essentiam sive quidditatem. Et quia non omne quod est
proprium alicui pertinet ad essentiam eius, sicut risibile homini; ideo requiritur secunda conditio, quod
praedicetur in quid. Et has duas conditiones necesse est sequi tertiam, scilicet ut quod quid est sit convertibile
cum eo cuius est.
|#5 Deinde cum dicit: si enim a ipsi c est proprium etc., ponit rationem ad propositum ostendendum.
Et circa hoc tria facit: primo, dicit qualem oporteat esse syllogismum qui concludit quod quid est, si hoc sit
possibile; secundo, concludit inconveniens, quod ex hoc sequitur; ibi: si ergo quod quid est etc.; tertio,
exemplificat in terminis; ibi: et omnino si est monstrare etc..
Circa primum tria facit: primo enim ostendit quid requiratur ad syllogismum concludentem quod quid est, ex eo
quod est proprium; secundo, quid requiratur ex eo quod praedicatur in quid; ibi: at vero et si a etc.; tertio,
ostendit quod sine his talis syllogismus esse non possit; ibi: si vero aliquis etc..
Dicit ergo primo quod si a, quod est probandum de c tanquam quod quid est eius, est proprium ipsi c (quod
requiritur ad quod quid est, ut dictum est), oportebit quod primum, scilicet a, sit proprium medio, quod est b:
nam si a excedit b, quod universaliter praedicatur de c, sequitur quod a multo magis excedat c. Et similiter
manifestum est quod oportebit b esse proprium ipsius c: nam si b excedat c, sequitur quod a, quod praedicatur
universaliter de b, excedat c; et sic non erit proprium eius, ut supponebatur.
Relinquitur ergo quod si aliquis syllogismus sit, qui concludit quod quid est, oportet esse talem habitudinem
terminorum eius, ut omnes ad invicem convertantur.
|#6 Deinde cum dicit: at vero et si a in eo quod quid est etc., ostendit quid debeat habere syllogismus praedictus,
ex eo quod concludit id quod praedicatur in eo quod quid est. Et dicit quod oportet hoc modo syllogismum
procedere, ut maior extremitas, quae est a, praedicetur in eo quod quid de medio, quod est b; et b similiter
praedicetur in eo quod quid de minori extremitate, quae est c; et sic concluditur quod a praedicetur de c in eo
quod quid est.
|#7 Deinde cum dicit: si vero aliquis non accepit sic duplicans etc., ostendit quod praedictus modus syllogizandi
requiratur. Et dicit quod si aliquis non ita accipiat terminos duplicans, idest observans duas conditiones
praedictas, vel potius accipiens quod quid est ex duabus partibus, non sequitur ex necessitate quod a praedicetur
de c in eo quod quid est. Sed et si ex una tantum parte praedictae conditiones observentur, non sufficit ad
propositum. Etsi enim detur quod a praedicetur de b in eo quod quid est, non propter hoc sequitur quod
praedicetur in eo quod quid de quibuscunque praedicatur b qualitercunque. Et sic sequitur quod ex utraque parte
82

