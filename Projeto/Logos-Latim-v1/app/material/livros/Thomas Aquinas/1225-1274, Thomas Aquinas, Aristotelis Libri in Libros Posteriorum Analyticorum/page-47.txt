Non autem manifestantur nobis principia abstractorum, ex quibus demonstrationes in eis procedunt, nisi ex
particularibus aliquibus, quae sensu percipimus. Puta ex hoc, quod videmus aliquod totum singulare sensibile,
perducimur ad cognoscendum quid est totum et pars, et cognoscimus quod omne totum est maius sua parte,
considerando hoc in pluribus. Sic igitur universalia, ex quibus demonstratio procedit, non fiunt nobis nota, nisi
per inductionem.
|#6 Homines autem carentes sensu aliquo non possunt inductionem facere de singularibus pertinentibus ad
sensum illum, quia singularium, ex quibus procedit inductio, est solum cognitio sensus. Unde oportet quod
omnino sint huiusmodi singularia ignota, quia non contingit quod aliquis carens sensu accipiat talium
singularium scientiam; quia neque ex universalibus potest demonstrare sine inductione, per quam universalia
cognoscuntur, ut dictum est; neque per inductionem potest aliquid cognosci sine sensu, qui est singularium, ex
quibus procedit inductio.
|#7 Est autem considerandum quod per verba Philosophi, quae hic inducuntur, excluditur duplex positio. Prima
quidem est positio Platonis; qui ponebat quod nos habebamus scientiam de rebus per species participatas ab
ideis. Quod si esset verum, universalia fierent nobis nota absque inductione; et ita possemus acquirere scientiam
eorum, quorum sensum non habemus. Unde et hoc argumento utitur Aristoteles contra Platonem in fine I
metaphysicae. Secunda est positio dicentium quod possumus in hac vita cognoscere substantias separatas,
intelligendo quidditates earum; quae tamen per sensibilia quae cognoscimus, quae ab eis omnimode
transcenduntur, cognosci non possunt. Unde, si ipsae cognoscerentur secundum suas essentias, sequeretur quod
aliqua cognoscerentur absque inductione et sensu: quod Philosophus hic negat, etiam de abstractis.
|+31 Lectio 31
|#1 Postquam Philosophus determinavit de syllogismo demonstrativo, ostendens ex quibus et qualibus procedat,
et in qua figura demonstrationes fieri possunt; hic inquirit utrum demonstrationes possint in infinitum procedere.
Et primo, movet quaestionem; secundo, determinat eam; ibi: quod quidem igitur non contingit media etc.. Circa
primum duo facit: primo, praemittit quaedam, quae sunt necessaria ad intellectum quaestionis; secundo, movet
quaestionem; ibi: sit igitur c huiusmodi etc.. Circa primum duo facit: primo, praemittit de forma syllogistica,
quam oportet in demonstrationibus observare; secundo, resumit qualis debeat esse demonstrationis materia; ibi:
manifestum igitur est quod principia etc..
|#2 Circa primum tria tangit. Quorum primum est commune omni syllogismo, scilicet quod omnis syllogismus
est per tres terminos; ut manifestum est in libro priorum. Secundum autem pertinet ad syllogismum
affirmativum; cuius forma est talis quod concludit a esse in c propter id, quod a est in b, et b est in c; et haec est
forma syllogistica in prima figura, in qua sola potest concludi affirmativa universalis, quae maxime quaeritur in
demonstrationibus. Tertium est quod pertinet ad syllogismum negativum, qui de necessitate unam propositionem
habet affirmativam, aliam autem negativam; differenter tamen in prima figura et in secunda, ut patet per ea, quae
in libro priorum ostensa sunt.
|#3 Deinde cum dicit: manifestum igitur est etc., resumit quae sit materia demonstrationum. Et circa hoc tria
facit: primo enim proponit demonstrationis materiam; secundo, ostendit differentiam huius materiae ad materiam
syllogismi dialectici; ibi: secundum quidem igitur opinationem etc.; tertio, differentiam positam manifestat; ibi:
habet autem sic se etc.. Dicit ergo primo quod, cum syllogismus habeat tres terminos, ex quibus formantur duae
propositiones concludentes tertiam, manifestum est quod hae propositiones, ex quibus proceditur in syllogismo
demonstrativo secundum formam praedictam, sunt principia et suppositiones, de quibus in praecedentibus
dictum est. Qui enim accipit huiusmodi principia, sic demonstrat per ea, sicut expositum est in forma
syllogistica, ut scilicet quia a sit in c probatur per b; et si propositio a.b sit iterum mediata, quod a sit in b
demonstratur per aliud medium. Et simile est si propositio minor, scilicet b.c, sit mediata.
|#4
Deinde cum dicit: secundum quidem igitur etc., ostendit quantum ad praedicta differentiam inter
syllogismum demonstrativum et syllogismum dialecticum. Quia enim syllogismus dialecticus ad hoc tendit, ut
opinionem faciat, hoc solum est de intentione dialectici, ut procedat ex his, quae sunt maxime opinabilia, et haec
sunt ea, quae videntur vel pluribus, vel maxime sapientibus. Et ideo si dialectico in syllogizando occurrat aliqua
propositio, quae secundum rei veritatem habeat medium, per quod possit probari, sed tamen non videatur habere
medium, sed propter sui probabilitatem videatur esse per se nota; hoc sufficit dialectico, nec inquirit aliud
medium, licet propositio sit mediata, et, ex ea syllogizans, sufficienter perficit dialecticum syllogismum.
Sed syllogismus demonstrativus ordinatur ad scientiam veritatis; et ideo ad demonstratorem pertinet, ut procedat
ex his, quae sunt secundum rei veritatem immediata. Et si occurrat ei mediata propositio, necesse est quod probet
eam per medium proprium, quousque deveniat ad immediata, nec est contentus probabilitate propositionis.
47

