Et primo, proponit quod intendit; secundo, probat propositum; ibi: neque enim determinati etc.. Circa primum
considerandum est quod, sicut linea est quoddam continuum, punctus autem est quoddam indivisibile quod
terminat et dividit lineam; ita etiam ipsum fieri vel moveri est quoddam continuum, ipsum autem quod est
motum esse vel factum esse, est quoddam indivisibile, quod potest accipi vel ut terminans totum motum, vel ut
dividens motum tanquam finis primae partis motus et principium secundae, sicut patet de puncto quod dividit
lineam. Sic igitur ipsum factum esse est causa praecedens ipsum fieri cuius est principium; et est effectus
consequens illud fieri cuius est terminus. Si ergo debeamus demonstrare, oportet fieri syllogismum
demonstrativum a posteriori factum esse ad fieri praecedens; ut si dicamus: hoc factum est; ergo illud prius
fiebat. Sed quia et ipsum factum esse est principium ipsius fieri, sive quae facta sunt eorum quae fiunt,
consequens est ut similiter se habeat in his quae fiunt; ut scilicet a posteriori fieri syllogizetur ad prius factum;
puta si dicamus: sol movetur ad punctum medii coeli; ergo prius motus est ad punctum orientis. Sed a priori non
poterit fieri syllogismus ad posterius; ut puta si dicamus quod, quia hoc prius factum est, ideo sequitur quod illud
quod est posterius fiat vel factum sit. Et quae ratio est de fieri et de factum esse, eadem ratio est de fore et
futurum fieri.
|#8 Deinde cum dicit: neque enim determinati etc., probat quod dixerat. Et circa hoc duo facit: primo, probat
propositum ratione accepta ex parte temporis absolute considerati; secundo, ex parte temporis quod contingit
esse medium inter causam priorem et effectum posteriorem; ibi: amplius enim neque indeterminatum etc.. Dicit
ergo primo quod ideo a priori non potest syllogizari ad posterius, quia posito priori non oportet quod sequatur
posterius, neque secundum aliquod determinatum tempus, neque simpliciter non determinate. Et hoc primo
manifestat quantum ad determinatum tempus, puta si dicamus: bibit infirmus potionem; ergo tali die sanabitur.
Si enim a priori facto syllogizari possit posterius secundum determinatum tempus, poterit concludi quod quia
verum est dicere hoc factum esse, puta infirmum bibisse potionem, quod etiam verum sit dicere hoc factum esse
quod posterius est, puta eum esse sanatum. Sed hoc non sequitur, quia potest dari aliquod tempus in quo verum
est eum potionem bibisse, et tamen nondum verum est eum sanatum esse, sicut in intermedio tempore inter
sumptionem medicinae et sanitatem adeptam. Et hoc est quod dicit, quod ideo praedicta conclusio non sequitur,
quia in medio tempore falsum erit dicere quod hoc sit factum, scilicet hunc esse sanatum, quamvis alterum iam
sit factum, scilicet eum medicinam bibisse. Et eadem ratio est etiam respectu futuri: non enim possumus
concludere: iste nunc medicinam bibit; ergo erit sanatus, pro aliquo tempore determinato; quia hoc non erit
verum in quolibet tempore futuro, scilicet in tempore medio.
|#9 Secundo, ibi: neque quoniam hoc factum est etc., probat idem quantum ad tempus indeterminatum, puta si
dicamus: iste medicinam bibit; ergo sanabitur. Non enim sequitur quod quia hoc factum est, scilicet quod iste
medicinam bibit, hoc erit, scilicet sanabitur. Iam enim supra dictum est quod causa quae ex necessitate infert
effectum, est simul cum effectu. Et accipitur quasi medium homogeneum, idest unius generis; sicut ad
probandum aliqua esse facta in praeterito, accipitur pro medio et causa aliquid quod est factum in praeterito; et
similiter futurorum, id quod est futurum; et eorum quae sunt in fieri, id quod est in fieri; et eorum quae existunt,
id quod existit. Sed quando sic syllogizatur: hoc factum est; ergo hoc erit; non accipitur medium unius generis,
sed unum est prius et aliud posterius. Unde posito priori non sequitur ex necessitate posterius in illis in quibus
effectus causarum impediri possunt.
|#10 Deinde cum dicit: amplius enim neque etc., ponit aliam rationem, quae sumitur ex parte temporis medii; et
dicit quod, sicut ex parte temporis absolute considerati manifestum est quod non potest syllogizari a priori ad
posterius, nec secundum tempus determinatum, neque secundum tempus indeterminatum; ita etiam nec ex parte
medii temporis contingit accipi aliquod determinatum aut indeterminatum, in quo scilicet possit concludi
posterius a priori. Iam enim dictum est quod in toto tempore intermedio falsum est dicere id quod est posterius
esse, quamvis id quod est prius iam praecesserit.
|+11 Lectio 11
|#1 Postquam Philosophus quaesivit utrum in his quae non simul fiunt, posterius secundum continuitatem
temporis sequatur ad prius; et interposuit quoddam necessarium, scilicet quod a priori ad posterius non
syllogizatur; hic accedit ad determinandum quaestionem motam. Et circa hoc duo facit: primo, ostendit quomodo
se habeant fieri et factum esse secundum temporis continuitatem; secundo, ostendit propositum; ibi: de hoc
quidem igitur etc..
|#2 Dicit ergo primo quod ad ostendendum propositum oportet speculari quid est coniungens, vel continuans
factum esse ei quod est fieri, ut post unum continuo sequatur aliud. Et circa hoc dicit primo, manifestum esse
quod fieri cum eo quod est factum esse, non est habitum, idest consequenter se habens. Dicuntur autem

97

