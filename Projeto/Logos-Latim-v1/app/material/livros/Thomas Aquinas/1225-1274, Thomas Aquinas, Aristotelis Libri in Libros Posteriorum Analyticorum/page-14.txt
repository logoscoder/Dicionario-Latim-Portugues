termino, nec posita una propositione tantum. Nam omnis syllogismus est ex tribus terminis et duabus
propositionibus ad minus. Oportet ergo accipere tres terminos convertibiles in demonstratione circulari, scilicet
a, b, c; ita quod a insit omni b et omni c, et haec scilicet b et c inhaereant sibi invicem, ita quod omne b sit c, et
omne c sit b, et iterum haec insint ipsi a, ita quod omne a sit b, et omne a sit c. Et ita se habentibus terminis,
contingit monstrare in prima figura ex alterutris, idest circulariter, omnia quaesita, idest conclusionem ex duabus
praemissis et utramlibet praemissarum ex conclusione et altera conversa, sicut ostensum est in his, quae sunt de
syllogismo, idest in libro priorum, in quo agitur de syllogismo simpliciter. Quod sic patet. Sumantur tres termini
convertibiles, scilicet risibile, animal rationale mortale, et homo, et syllogizetur sic: omne animal rationale
mortale est risibile; omnis homo est animal rationale mortale; ergo omnis homo est risibilis. Et ex hac
conclusione potest iterum concludi tam maior quam minor. Maior sic: omnis homo est risibilis; omne animal
rationale mortale est homo; ergo omne animal rationale mortale est risibile.
Minor sic: omne risibile est animal rationale mortale; omnis homo est risibilis; ergo omnis homo est animal
rationale mortale.
|#9 Ostensum est autem in libro priorum quod in aliis figuris, scilicet in secunda et tertia, aut non fit circularis
syllogismus, scilicet per quem ex conclusione possit syllogizari utraque praemissarum: aut si fiat, non erit ex
acceptis, sed ex aliis propositionibus, quae non sumuntur in primo syllogismo. Quod sic patet. In secunda figura
non est conclusio nisi negativa: oportet autem alteram praemissarum esse negativam, et alteram affirmativam.
Non enim ex duabus negativis potest aliquid concludi, nec ex duabus affirmativis potest concludi negativa. Non
est ergo possibile quod ex conclusione et praemissa negativa concludatur affirmativa. Si ergo debet affirmativa
probari, oportet quod per alias propositiones probetur, quae non sunt sumptae.
Similiter in tertia figura non est conclusio nisi particularis. Oportet autem alteram praemissarum ad minus esse
universalem. Si autem in praemissis sit aliqua particularis, non potest concludi universalis.
Unde non potest esse quod in tertia figura ex conclusione syllogizetur utralibet praemissarum.
Et eadem ratione apparet quod nec in prima figura talis circularis syllogismus potest fieri, per quem utraque
praemissarum concludatur, nisi in primo modo, in quo solo concluditur universalis affirmativa. Nec etiam in hoc
modo potest fieri talis syllogismus circularis, per quem utraque praemissarum concludatur, nisi sumantur tres
termini aequales, idest convertibiles. Quod ex hoc patet. Oportet enim ex conclusione, et altera praemissarum
conversa, concludere reliquam: sicut dictum est. Non autem potest utraque praemissarum converti, cum utraque
sit universalis affirmativa, nisi in terminis convertibilibus.
|+9 Lectio 9
|#1 Postquam Philosophus ostendit quid sit syllogismus demonstrativus, in parte ista incipit ostendere ex quibus
et qualibus sit. Et circa hoc tria facit; primo, continuat se ad praecedentia; secundo, interponit quaedam quae sunt
necessaria ad praecognoscendum; ibi: primum autem determinabimus etc.; tertio, determinat propositum, scilicet
ex quibus sit syllogismus demonstrativus; ibi: si igitur est demonstrativa etc..
|#2 Dicit ergo primo, quod quia dictum est supra, quod impossibile est aliter se habere in definitione eius quod
est scire, necessarium erit id quod scitur secundum demonstrationem. Quid autem sit quod est secundum
demonstrationem scire exponit, dicens quod demonstrativa scientia est quam habemus in habendo
demonstrationem, idest quam ex demonstratione acquirimus.
Et sic habetur quod demonstrationis conclusio sit necessaria. Quamvis autem necessarium possit syllogizari ex
contingentibus, non tamen de necessario potest haberi scientia per medium contingens, ut infra probabitur. Et
quia conclusio demonstrationis non solum est necessaria, sed etiam per demonstrationem scita, ut dictum est,
sequitur quod demonstrativus syllogismus sit ex necessariis. Et ideo accipiendum est ex quibus necessariis et
qualibus sint demonstrationes.
|#3 Deinde cum dicit: primum autem etc., interponit ea, quae sunt praeintelligenda ad cognoscendum de his de
quibus tractaturus est. Et circa hoc duo facit. Primo, dicit de quo est intentio, dicens quod antequam determinetur
in speciali ex quibus et qualibus sit demonstratio, primo determinandum est quid intelligatur cum dicimus de
omni, et per se, et universale. Cognoscere enim ista est necessarium ad sciendum ex quibus sit demonstratio. Hoc
namque oportet observari in demonstrationibus. Oportet enim in propositionibus demonstrationis aliquid
universaliter praedicari, quod significat dici de omni, et per se, et etiam primo, quod significat universale. Haec
autem tria se habent ex additione ad invicem.
Nam omne quod per se praedicatur, etiam universaliter praedicatur; sed non e converso. Similiter omne quod
primo praedicatur, praedicatur per se, sed non convertitur. Unde etiam apparet ratio ordinis istorum. Differentia
etiam et numerus istorum trium apparet ex hoc, quod aliquid praedicari dicitur de omni sive universaliter per
comparationem ad ea, quae continentur sub subiecto.

14

