OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*RESP._BISUNTINUM
RESP. AD LECT. BISUNTINUM
|+PR Prooemium
Carissimo sibi in Christo fratri Gerardo bisuntino ordinis fratrum praedicatorum, frater Thomas de Aquino
eiusdem ordinis confraterna dilectione salutem.
Percepi litteras vestras quosdam articulos continentes, super quibus vobis per me responderi petebatis. Et licet in
pluribus essem occupatus, tamen ne vestrae caritatis petitioni deessem, quam cito facultas se obtulit, vobis
rescribere curavi.
|+1 Quaestio 1
AG
Prima ergo quaestio fuit, an stella quae magis apparuit, haberet figuram crucis.
|+2 Quaestio 2
Secunda, an haberet figuram hominis.
|+3 Quaestio 3
Tertia an haberet figuram crucifixi.
RA
His simul respondeo, quod chrysostomus (auctor operis imperfecti) quaedam similia narrat super Matth., non
quasi asserendo, sed potius quasi ab aliis dictum recitando. Et quia pro certo non habetur, non reputo hoc esse
praedicandum; praesertim quia non videtur probabile quod sacri doctores, ut Augustinus, leo Papa, Gregorius et
alii in suis sermonibus tacuissent, si aliquod robur auctoritatis haberet.
Non enim decet praedicatorem veritatis ad fabulas ignotas divertere. Si autem ab aliquo sit praedicatum, non
arbitror esse necessarium quod revocetur, nisi forte ex hoc populo scandalum sit exortum; et tunc non deberet ut
erroneum reprobari, sed ut incertum exponi.
|+4 Quaestio 4
AG
Quarta quaestio, an parvulae manus pueri Iesu nati creaverint stellas.
RA
Ad quod respondeo, quod locutio haec non est propria. Nam parvulae manus sunt manus humanitatis, quarum
non est creare. Sed quia unus et idem Christus est in divina et humana natura perfectus, potest huiusmodi locutio
sane exponi, ut dicatur: manus parvulae istius pueri creaverunt stellas; idest, iste puer habens manus parvulas,
creavit stellas. Tali enim modo loquendi ad quandam unionis expressionem aliquando doctores utuntur, sicut in
quibusdam cantatur ecclesiis: manus quae nos plasmaverunt, clavis confixae sunt. Non tamen haec sunt
extendenda, vel praedicanda populo. Sed tamen si praedicatum sit, non arbitror revocandum; nisi super hoc error
aut scandalum oriatur, in quo casu oporteret sanae locutionis sensum exponi.
Non sunt autem in talibus, quantum fieri potest, simplicium animi sollicitandi.
|+5 Quaestio 5
AG

1

