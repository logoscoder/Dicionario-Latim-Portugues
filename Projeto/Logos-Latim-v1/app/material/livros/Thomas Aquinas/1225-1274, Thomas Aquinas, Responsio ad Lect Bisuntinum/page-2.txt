Quinta quaestio est, an ex quo simeon dixit beatae virgini, tuam ipsius animam pertransibit gladius, quolibet die
naturali usque ad resurrectionem Christi septies illud recoleret pia virgo cum dolore vehementi.
RA
Ad hoc etiam respondeo, quod istud eadem facilitate contemnitur qua dicitur, cum nullius auctoritatis robore
fulciatur.
Nec aestimo huiusmodi frivola esse praedicanda, ubi tanta suppetit copia praedicandi ea quae sunt certissimae
veritatis.
Neque tamen oportet quod revocetur, si praedicatum fuerit, nisi ex hoc scandalum fuisset exortum.
|+6 Quaestio 6
AG
Sexta quaestio est, an circumstantias peccati trahentes in alterum genus, non notabiliter aggravantes, teneatur
homo confiteri etiam innotescendo personam cum qua peccaverit.
RA
Ad hoc respondendum videtur, quod omnino debet has homo confiteri: non enim homo confitetur peccatum
suum nisi speciem confiteatur peccati, quae cognosci non potest nisi per circumstantias trahentes in aliud genus,
ex quibus peccatum specificatur. Circumstantias vero non aggravantes, quae in aliud genus peccati non trahunt,
non tenetur homo confiteri, sicut nec peccata venialia; licet sit laudabile quod homo ea confiteatur. Eadem enim
ratio videtur esse de huiusmodi circumstantiis, et de venialibus peccatis. Circumstantiae autem dicuntur in aliud
genus trahere quae specialem repugnantiam important ad aliquod praeceptorum divinae legis; sicut furtum
simplex repugnat huic praecepto, non furtum facies; si autem furtum in loco sacro committatur, habet iam
repugnantiam ad aliud praeceptum, quod est de veneratione sacrorum, et sic additur nova species peccati: unde
consequens est quod addat aliam repugnantiam ad legem Dei; et ideo novam deformitatem peccati mortalis
habebit, quod ex necessitate confiteri tenebitur. Sic igitur huiusmodi circumstantias aggravantes, quae non
trahunt in aliud genus peccati, non credo quod aliquis teneatur confiteri.
De expressione autem personae cum qua aliquis peccavit, videtur mihi quod non sit in confessione facienda,
quando potest vitari. Primo quidem, quia prodere crimen alterius et laedere famam est peccatum; quod maxime
vitandum est in confessione, per quam quis quaerit praeterita peccata delere. Secundo, quia a Domino, Matth.
XVIII, est forma denuntiandi peccatum proximi descripta, contra quam agere non licet. Tertio, quia in
confessione est credendum peccatori confitenti et pro se et contra se; sed contra alium nullo modo est ei
credendum; alioquin daretur multis occasio fictae confessionis et fraudulentae infamationis. Et ideo si potest
speciem peccati confiteri non innotescendo personam cum qua peccavit, peccat eam exprimendo, nisi forte
salvato correctionis ordine, quem Dominus statuit. Si vero speciem peccati exprimere non possit nisi exprimendo
personam cum qua peccavit, puta si cum sorore concubuit, necesse est ut exprimendo peccati speciem, exprimat
personam. Sed si fieri potest, debet quaerere talem confessorem, qui personam sororis penitus non cognoscat.
Quod autem dixi, circumstantias aggravantes quae non trahunt in aliud genus peccati, non esse de necessitate
confitendas, non est referendum ad numerum, quem aliquis confiteri tenetur, si potest: quia iam non est unum
peccatum, sed multa.
Haec sunt, frater carissime, quae ad praesens mihi occurrunt quaestionibus a vobis propositis respondenda: pro
quo mihi, si placet, orationum suffragia impendatis.

2

