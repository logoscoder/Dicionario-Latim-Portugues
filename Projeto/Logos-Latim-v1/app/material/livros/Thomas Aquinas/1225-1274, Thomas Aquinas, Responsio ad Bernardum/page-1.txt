OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*RESP._BERNARDUM
RESPONSIO AD BERNARDUM
Reverendo in Christo patri, Domino bernardo, Dei gratia venerabili abbati casinensi, frater Thomas de Aquino,
suus devotus filius, se semper et ubique ad obedientiam promptum.
Optaveram, pater venerande, quod convocatis fratribus, qui ex verbis illustris doctoris Gregorii scandalum
patiuntur, satis facerem viva voce; sed hoc prolixitas divini officii et ieiunii prolongatio impedivit, et forte
fructuosum erit, ut quod Scripturae mandatur, non solum praesentibus prodesse valeat, sed futuris. Nec absque
divina dispensatione hoc gestum credo, ut me proficiscentem in Galliam vestrae litterae comprehenderant aquini;
ubi sanctissimi patris nostri benedicti beatus maurus, eius discipulus, ab eo transmissus in Galliam, recipere
meruit litteras et sacra exenia tanti patris.
Ut autem dubitantibus plenius satisfiat, inserenda sunt praesentibus verba beati Gregorii, quae ignorantibus
dubitationem ingerunt et errorem: sciendum, inquit, quod benignitas Dei peccatoribus spatium poenitentiae
largitur; sed quia accepta tempora non ad fructum poenitentiae, ad usum vero iniquitatis convertunt, quod a
divina misericordia mereri poterant, amittunt; quamvis omnipotens Deus illud tempus uniuscuiusque praesciat,
quo vita eius terminatur, nec alio in tempore quisquam mori potuit, nisi ipso quo moritur. Nam si ezechiae anni
additi ad vitam quindecim memorantur, tempus vitae crevit ab illo tempore, quo mori ipse merebatur: nam divina
dispositio eius tempus tunc praescivit, quo hunc postmodum ex praesenti vita subtraxit.
In quibus verbis satis lucide doctor lucifluus duplicem uniuscuiusque hominis considerationem habendam
determinat: unam quidem secundum se, aliam vero secundum quod ad divinam praescientiam comparatur.
Secundum se quidem homo consideratus, in his, scilicet, quae circa eum accidunt, necessitati non subiacet; sed
possibile est aliqua circa ipsum contingere, quae nullatenus sortiuntur effectum, quod expresse praemittit de
peccatoribus, dicens: quia accepta tempora non ad fructum poenitentiae, ad usum vero iniquitatis convertunt,
quod a divina misericordia mereri poterant, non ex necessitate amittunt. Unde ea quae contra hominem accidunt,
non ex necessitate eveniunt; eadem enim ratio est de morte, et de quibuscumque aliis quae homo agit aut patitur;
omnia enim divinae providentiae supponuntur.
Si vero consideretur homo divinae providentiae comparatus, ea quae agit vel patitur, quandam necessitatem
incurrunt, non quidem absolutam, ut omnino, secundum se considerata, non possint, ut dictum est, aliter evenire,
sed conditionalem, quia scilicet haec conditionalis est necessaria: si Deus aliquid praescit, hoc erit. Non enim
possunt ista duo simul stare, aliquid esse a Deo praescitum, et illud non esse; quia sic Dei praescientia falleretur.
Est autem omnino impossibile, ut falsitatem veritas patiatur; et hoc significant verba sequentia beati Gregorii,
quum subdit: quamvis omnipotens Deus illud tempus uniuscuiusque ad mortem praesciat, quo vita eius
terminatur, nec alio in tempore quisquam mori potuit, nisi ipso quo moritur, scilicet quo a Deo praescitus est
mori. Non enim possunt ista duo simul esse, quod Deus praesciat aliquem mori quodam tempore, et ipse alio
tempore moriatur; alioquin Dei scientia falleretur.
Secundum se autem consideratus homo, potuit alio tempore mori.
Quis enim dubitat eum potuisse prius transfigi gladio, igne comburi, aut praecipitio aut laqueo vitam finire? hanc
et distinctionem sapiunt eius verba sequentia; subdit enim: nam si ezechiae anni ad vitam quindecim
memorantur, tempus vitae crevit ab illo tempore, quo mori ipse merebatur.
Stultum autem est dicere, quod aliquis mereatur id quod impossibile est evenire.
Ipse ergo, secundum se consideratus, poterat tempore illo mori; sed divinae scientiae comparatus, non poterant
haec simul esse: ut ipse uno tempore moreretur, et alio tempore Deus praesciret moriturum, et... Doctoris
exprimunt, quasi oculata fide dubitantium animis ingeramus, considerare oportet differentiam divinae cognitionis
et humanae. Quia enim homo subiacet mutationi et tempori, in quo prius et posterius locum habent, successive

1

