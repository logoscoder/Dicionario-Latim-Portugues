decorem? est autem Salomon superatus a florum decore non semel tantum neque bis, sed per totum tempus sui
regni: et hoc est quod dicit in omni gloria sua: quia nec in uno die ita decoratus est ut flores. Chrysostomus super
Matth..
Vel hoc dicit, quia Salomon etsi non laborabat quod vestiretur, tamen iubebat. Ubi autem iussio, illic et
ministrantium offensa et iubentis ira frequenter invenitur. Haec autem quando nesciunt, sic ornantur. Hilarius in
Matth.. Vel lilia intelligenda sunt Angelorum caelestium claritates, quibus a Deo gloriae candor indultus est. Non
laborant autem, neque nent, quia virtutes Angelorum ex ea quam adeptae sunt originis suae sorte, ut sint semper
accipiunt; et cum in resurrectione similes homines Angelis erunt, sperare caelestis gloriae voluit operimentum,
exemplo angelicae claritatis. Chrysostomus super Matth.. Si autem floribus terrenis sic occurrit Deus, qui nati
sunt ut tantummodo videantur et pereant, homines negliget, quos sic creavit ut non pro tempore videantur, sed ut
perpetuo sint? et hoc est quod dicit si autem foenum agri, quod hodie est, et cras in clibanum mittitur, Deus sic
vestit, quanto magis vos modicae fidei? Hieronymus.
Cras autem in Scripturis futurum tempus intelligitur, dicente Iacob: exaudiet me cras iustitia mea. Glossa.
Alii libri habent in ignem, vel in acervum, qui habet speciem clibani. Chrysostomus in Matth.. Non autem lilia
iam ea vocat, sed foenum agri, ut eorum vilitatem ostendat. Sed et aliam vilitatem apponit dicens quae hodie
sunt; et non dixit: cras non erunt, sed, quod est multo deficientius, quod in clibanum mittitur.
Quod autem dicit quanto magis vos, occulte insinuatur humani generis honor; ac si diceret: vos quibus animam
dedit, corpus plasmavit, prophetas misit, et unigenitum filium tradidit. Glossa. Dicit autem modicae fidei, quia
modica fides est quae nec de minimis certa est. Hilarius.
Vel sub foeni nomine gentes nuncupantur. Si igitur gentibus idcirco tantum indulgetur aeternitas corporalis ut
mox igni iudicii destinentur, quam profanum est sanctos de gloria aeternitatis ambigere, cum iniquis aeternitatis
opus praestetur ad poenam? Remigius. Spiritaliter autem per volatilia sancti viri designantur, qui ex aqua sacri
baptismatis renascuntur, et devotione terrena despiciunt et caelestia petunt, quibus pluris dicuntur esse apostoli,
qui principes sunt omnium sanctorum. Per lilia sancti viri intelliguntur, qui absque labore legalium
caeremoniarum, sola fide Deo placuerunt; de quibus dicitur: dilectus meus mihi, qui pascitur inter lilia. Sancta
etiam ecclesia per lilium intelligitur, propter candorem fidei et odorem bonae conversationis; de qua dicitur: sicut
lilium inter spinas. Per foenum designantur infideles; de quibus dicitur: aruit foenum et flos eius cecidit.
Per clibanum aeterna damnatio; ut sit sensus: si Deus infidelibus tribuit bona temporalia, quanto magis tribuet
nobis aeterna?
|#20 Lectio 20
Glossa. Postquam sigillatim de victu et vestitu sollicitudinem excluserat, argumento ab inferioribus sumpto, hic
consequenter utrumque excludit, dicens nolite ergo solliciti esse dicentes: quid manducabimus aut quid bibemus,
aut quo operiemur? Remigius. Ideo autem hoc dominus repetivit, ut ostenderet hanc rem esse pernecessariam, et
ut arctius eam in cordibus nostris inculcaret. Rabanus.
Notandum vero, quod non ait: nolite quaerere, aut solliciti esse de cibo aut potu aut indumento, sed quid
manducetis aut quid bibatis, aut quid vestiamini; ubi mihi videntur argui qui spreto victu vel vestimento
communi, lautiora sibi vel austeriora his cum quibus vitam ducunt alimenta vel indumenta requirunt. Glossa.
Est etiam alia sollicitudo superflua ex vitio hominum, quando fructus et pecuniam plusquam necesse est
reservant, et dimissis spiritualibus, illis intenti sunt, quasi de bonitate Dei desperantes; et hoc prohibetur; unde
subditur haec omnia gentes requirunt. Chrysostomus super Matth..
Quia in rebus humanis fortunam credunt esse, non providentiam; neque iudicio Dei vitas suas gubernari
existimant, sed incerto duci eventu; ideo merito timent et desperant, quasi qui neminem habent gubernantem.
Qui autem credit se Dei iudicio gubernari, escam quidem suam in manu Dei committit; unde sequitur scit enim
pater vester quia his omnibus indigetis. Chrysostomus in Matth.. Non autem dicit: scit Deus; sed scit pater
vester, ut eos in maiorem spem ducat: si enim pater est, non poterit despicere filios, cum nec homines patres hoc
sustineant. Dicit autem quoniam his omnibus indigetis, ut magis sollicitudinem abiiciatis, quia necessaria sunt.
Qualiter enim est pater qui sustinet etiam necessaria filiis non dare? si autem essent superflua, non ita oporteret
confidere. Augustinus de Trin..
Non autem ista ex aliquo tempore cognovit Deus, sed futura omnia temporalia; atque in eis etiam quid et quando
ab illo petituri eramus, sine initio ante praescivit.
Augustinus de Civ. Dei.
Quod autem dicunt quidam, haec Dei scientia non posse comprehendi, quia infinita sunt, restat eis dicere, quod
non omnes numeros Deus noverit, quos infinitos esse certissimum est. Infinitas autem numeri non est
incomprehensibilis ei cuius intelligentiae non est numerus. Quapropter, si quicquid scientia comprehenditur,
scientis comprehensione finitur, profecto omnis infinitas quodam ineffabili modo Deo finita est, quia eius
scientiae incomprehensibilis non est. Gregorius Nyssenus de Hom.. Quoniam autem est providentia, per
huiusmodi signa demonstratur: permanentia enim universorum, et maxime eorum quae sunt in generatione et
corruptione, et positio et ordo eorum quae sunt, semper custoditur secundum eumdem modum; qualiter utique
perficeretur nullo providente? sed quidam dicunt: Deo curam esse existentium permanentiae in universali, et
94

