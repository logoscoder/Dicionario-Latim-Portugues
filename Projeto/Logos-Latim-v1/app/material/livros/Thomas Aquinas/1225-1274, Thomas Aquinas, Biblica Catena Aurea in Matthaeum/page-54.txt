Glossa. Languor diuturnus est; tormentum est morbus acutus, ut dolor lateris, et huiusmodi; qui autem Daemonia
habebant, sunt qui a Daemonibus vexabantur. Remigius.
Lunatici enim dicti sunt a luna, quae dum menstruis temporibus crescit et decrescit, ipsi vexantur. Hieronymus.
Daemones enim observantes lunaria tempora, creaturam infamare cupiebant, ut in creatorem blasphemiae
redundarent. Augustinus de Civ. Dei. Illiciuntur tamen Daemones ad inhabitandum per creaturas (quas non ipsi,
sed Deus condidit) delectabilibus pro sua diversitate diversis, non ut animalia cibis, sed ut spiritus signis, quae
cuiusque delectationi congruunt. Rabanus.
Paralytici autem sunt corpore dissoluti: paralysis enim Graece, Latine dicitur dissolutio.
Sequitur et curavit eos. Chrysostomus super Matth.. Cum in quibusdam locis dicatur: multos curavit, hic
simpliciter dicitur et curavit eos, signans quod omnes curavit, sicut et novitius medicus intrans civitatem, omnes
ad se venientes curat propter suam opinionem commendandam. Chrysostomus in Matth.. A nullo autem eorum
fidem exquisivit, quoniam nondum virtutis suae demonstrationem dederat, et illi e longinquo venientes et aegros
adducentes, non parvam ostenderant fidem.
Sequitur et secutae sunt eum turbae multae. Rabanus. Quae quadripartitae sunt alii propter caeleste magisterium,
ut discipuli; alii ob curationem infirmitatum; alii sola fama et curiositate, volentes experiri an verum esset quod
dicebatur; alii per invidiam, volentes eum in aliquo capere et accusare. Mystice autem syria interpretatur elata,
Galilaea volubilis vel rota, idest diabolus et mundus, qui et superbus est et ad ima semper rotatur; in quo fama
Christi per praedicationem innotuit: daemoniaci enim sunt idololatrae; lunatici, instabiles; paralytici, pigri et
dissoluti. Glossa. Turbae autem quae sequuntur dominum, sunt de ecclesia, quae spiritualiter est Galilaea
transmigrans ad virtutes; et Decapolis decem praecepta servans; et hierosolyma et Iudaea, quam visio pacis et
confessio illustrat; et trans iordanem, quia baptismo transito, terram promissionis intrat. Remigius. Vel sequitur
dominum de Galilaea, idest de volubilitate mundi, et Decapoli, quae est regio decem urbium, et significat
Decalogi transgressores, et de hierosolyma, quia scilicet prius innoxia pace detinebatur, et de Iudaea, idest de
confessione diabolica, et de trans iordanem, qui prius erant in paganismo constituti, sed transeuntes per aquam
baptismi venerunt ad Christum.
|+5 Capitulus 5
|#1 Lectio 1
Chrysostomus super Matth..
Omnis artifex secundum professionem suam, opportunitatem operis videns gaudet: carpentarius enim si viderit
arborem bonam, concupiscit eam praecidere ad opus artificii sui; et sacerdos, cum viderit ecclesiam plenam,
gaudet animus eius et delectatur ut doceat. Sic et dominus videns magnam congregationem populi, excitatus est
ad docendum; unde dicit: videns autem turbas Jesus, ascendit in montem. Augustinus de cons.
Evang.. Vel hic potest videri multas turbas vitare voluisse, et ob hoc ascendisse in montem ut solis discipulis
loqueretur.
Chrysostomus in Matth..
Per hoc autem quod non in civitate et foro, sed in monte et solitudine sedit, erudivit nos nihil ad ostentationem
facere, et a tumultibus ascendere, et praecipue cum philosophandum est ac de rebus seriis disserendum.
Remigius. Hoc enim sciendum est, quod tria refugia legitur dominus habuisse: navim, montem et desertum; ad
quorum alterum, quotiescumque a turbis opprimebatur, conscendebat.
Hieronymus in Matth..
Nonnulli autem simpliciorum fratrum putant dominum ea quae sequuntur in oliveti monte docuisse; quod
nequaquam ita est: ex praecedentibus enim et sequentibus in Galilaea monstratur locus, quem putamus esse vel
thabor, vel quemlibet alium montem excelsum. Chrysostomus super Matth..
Ascendit autem in montem: primo quidem ut impleret prophetiam Isaiae dicentis: super montem ascende tu;
Deinde ut ostendat quoniam in altitudine spiritalium virtutum consistere debet qui docet Dei iustitiam, pariter et
qui audit: nemo enim potest in valle stare et de monte loqui. Si in terra stas, de terra loquere; si autem de caelo
loqueris, in caelo consiste.
Vel ascendit in montem, ut ostendat quod omnis qui vult discere mysteria veritatis, in montem ecclesiae debet
ascendere; de quo propheta: mons Dei, mons pinguis. Hilarius in Matth.. Vel ascendit in montem, quia in
paternae maiestatis celsitudine positus, caelestis vitae praecepta constituit.
Augustinus de serm. Dom..
Vel ascendit in montem, ut significet, quia minora erant praecepta iustitiae quae a Deo data sunt per prophetas
populo Iudaeorum, quem timore adhuc alligari oportebat; per filium autem suum maiora populo quem caritate
iam convenerat liberari.
Sequitur et cum sedisset, accesserunt ad eum discipuli eius. Hieronymus. Ideo autem non stans, sed sedens,
loquitur, quia non poterant eum intelligere in sua maiestate fulgentem. Augustinus de serm.
Dom.. Vel quod sedens docebat, pertinet ad dignitatem magistri. Accesserunt autem ad eum discipuli eius, ut
audiendis verbis illius hi essent etiam corpore viciniores qui praeceptis implendis animo appropinquabant.
54

