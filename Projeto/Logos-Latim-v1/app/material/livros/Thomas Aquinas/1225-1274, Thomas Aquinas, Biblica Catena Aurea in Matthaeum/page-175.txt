Sed propter quid dicit colligite primum zizania? ut non timeant boni, quasi simul cum zizaniis tollatur
frumentum.
Hieronymus. Quod autem dicit zizaniorum fasciculos igni tradi, et triticum congregari in horrea, manifestum est,
haereticos quosque et hypocritas Gehennae ignibus concremandos; sanctos vero, qui appellantur triticum,
horreis, idest caelestibus mansionibus, recipi. Augustinus de quaest. Evang.. Quaeri autem potest cur non unum
fascem aut unum acervum zizaniorum fieri dixerit; nisi forte propter varietatem haereticorum, non solum a
tritico, sed etiam a seipsis discrepantium, ipsas uniuscuiusque haereses, in quibus sigillatim sua communione
disiuncti sunt, nomine fasciculorum designavit: ut etiam tunc incipiant alligari ad comburendum, cum a catholica
communione segregati, suas proprias quasi ecclesias habere coeperint, ut combustio eorum sit in fine saeculi,
non alligatio fasciculorum. Sed si ita esset non tam multi resipiscendo, et in catholicam ecclesiam remeando ab
errore discederent. Quapropter alligatio fasciculorum in fine profutura est, ut non confuse, sed pro modo
perversitatis suae uniuscuiusque erroris pertinacia puniatur. Rabanus. Et notandum, quod ubi dicit seminavit
bonum semen, notat bonam voluntatem, quae in electis est; ubi vero dicit inimicus venit, etc., cautelam
habendam intimare voluit; quando autem crescentibus zizaniis, quasi patienter ferens ait inimicus homo hoc
fecit, patientiam nobis commendavit; ubi vero ait ne forte colligentes zizania, donavit nobis discretionis
exemplum; quando autem subiungit sinite utraque crescere usque ad messem, commendavit longanimitatem; ad
ultimum iustitiam, cum dicit alligate ea in fasciculos ad comburendum.
|#5 Lectio 5
Chrysostomus in Matth..
Quia dominus dixerat, quod de semine tres partes pereunt, et salvatur una; et in ipsa rursus quae salvatur, multa
efficitur iactura, propter zizania quae superseminantur; ne dicerent: qui ergo erunt et quanti fideles? consequenter
hunc timorem aufert per parabolam sinapis: et ideo dicitur aliam parabolam proposuit eis, dicens: simile est
regnum caelorum grano sinapis. Hieronymus. Regnum caelorum praedicatio evangelii est, et notitia
Scripturarum quae ducit ad vitam: de qua dicitur ad Iudaeos: auferetur a vobis regnum Dei. Huiusmodi ergo
regnum caelorum est simile grano sinapis.
Augustinus de quaest. Evang..
Granum namque sinapis ad fervorem fidei pertinet, vel eo quod dicatur venena expellere.
Sequitur quod accipiens homo seminavit in agro suo. Hieronymus. Homo qui seminat in agro suo, a plerisque
salvator intelligitur, qui in animis credentium seminat; ab aliis ipse homo seminans in agro suo, idest in corde
suo. Quis autem est iste qui seminat nisi sensus noster et animus, qui suscipiens granum praedicationis, et fovens
sementem humore fidei, facit in agro sui pectoris pullulare? sequitur quod minimum quidem est omnibus
seminibus. Praedicatio evangelii minima est omnibus disciplinis: ad primam quidem doctrinam fidem non habet
veritatis, hominem Deum, Deum mortuum, et scandalum crucis praedicans. Confer huiusmodi doctrinam
dogmatibus philosophorum, et libris eorum, et splendori eloquentiae, compositionique sermonum; et videbis
quanto minus sit ceteris seminibus semen evangelii. Chrysostomus in Matth..
Vel minimum est semen evangelii, quia discipuli universis erant imbecilliores; sed tamen quia magna erat virtus
in eis, expansa est eorum praedicatio ubique terrarum: et ideo sequitur cum autem creverit, maius est omnibus
oleribus, idest dogmatibus. Augustinus de quaest. Evang..
Dogmata autem sunt placita sectarum, idest ut placuit sectis. Hieronymus.
Philosophorum enim dogmata cum creverint, nihil mordax, nihil vitale demonstrant: totum flaccidum
marcidumque ebullit in olera et in herbas, quae cito arescunt et corruunt. Praedicatio autem evangelica, quae
parva videbatur in principio, cum vel in animam credentis, vel in totum mundum sata fuerit, non exurgit in olera,
sed crescit in arborem, ita ut volucres caeli (quas vel animas credentium, vel fortitudines Dei servitio mancipatas
sentire debemus) veniant, et habitent in ramis eius: unde sequitur et fit arbor, ita ut volucres caeli veniant et
habitent in ramis eius. Ramos puto evangelicae arboris, qui de grano sinapis creverunt, dogmatum esse
diversitates, in quibus supradictarum volucrum unaquaeque requiescit.
Assumamus et nos pennas columbae, ut ad altiora volitantes, possimus habitare in ramis huius arboris, et nidos
nobis facere doctrinarum, terrenaque fugientes ad caelestia festinare. Hilarius in Matth..
Vel grano sinapis seipsum dominus comparavit, acri semini, et omnium seminum minimo, cuius virtus pressuris
accenditur. Gregorius Moralium.
Ipse quidem est granum sinapis, qui in horto sepulturae plantatus, arbor magna surrexit: granum namque fuit
cum moreretur, arbor cum resurgeret; granum per humilitatem carnis, arbor per potentiam maiestatis. Hilarius in
Matth..
Granum igitur hoc postquam in agro seminatum fuit, idest ubi a populo comprehensus et traditus morti, tamquam
in agro fuit satione quadam corporis consepultus, ultra mensuram omnium olerum excrevit et universam
prophetarum gloriam excedit. Oleris enim vice tamquam aegroto Israel data est praedicatio prophetarum; sed iam
in ramis arboris caeli volucres inhabitant. Apostolos scilicet ex Christi virtute protensos, et mundum inumbrantes
in ramis intelligimus, in quo gentes in spem vitae advolabunt, et aurarum turbine, idest diaboli spiritu flatuque
vexatae, tamquam in ramis arboris conquiescent.
175

