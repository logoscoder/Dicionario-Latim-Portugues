interrogationis confessione susceptus, usque in coetum regni caelorum immaculatus et integer est reservandus.
Hieronymus. Vel vestis nuptialis praecepta sunt domini, et opera quae complentur ex lege et evangelio, novique
hominis efficiunt vestimentum; quod qui in die iudicii inventus fuerit sub nomine christiano non habere, statim
corripitur: unde sequitur et ait illi: amice, quomodo huc intrasti non habens vestem nuptialem? amicum vocat,
quia est invitatus ad nuptias, quasi sit amicus per fidem. Arguit autem impudentiae, quod veste sordida munditias
polluerit nuptiales. Origenes. Et quoniam qui peccat et non induit dominum Jesum Christum, non habet
excusationem aliquam, ideo sequitur at ille obmutuit.
Hieronymus. In tempore enim illo non erit locus impudentiae, nec negandi facultas; cum omnes Angeli et
mundus ipse testes sint peccatorum. Gregorius.
Non autem solum reiectus est a nuptiis qui iniuriam nuptiis fecit, sed adhuc a ministris regis super vincula
constitutis ligatus incessione, qua non est usus ad bonum, et apprehensoria virtute, qua nullum opus ad bonum
implevit; et condemnatus est in loco ab omni lumine alieno, qui vocatur tenebrae exteriores: unde sequitur tunc
rex dixit ministris: ligatis manibus et pedibus, mittite eum in tenebras exteriores. Gregorius.
Ligantur tunc pedes et manus per districtionem sententiae, qui modo a pravis operibus ligari noluerunt per
meliorationem vitae, vel tunc ligat poena quos modo a bonis operibus ligavit culpa. Augustinus de Trin..
Pravarum vero atque distortarum voluntatum implicatio vinculum est quo alligatur qui hoc agit, ut proiciatur in
tenebras exteriores. Gregorius.
Interiores autem tenebras dicimus caecitatem cordis, exteriores vero tenebras aeternam noctem damnationis.
Chrysostomus super Matth..
Vel per hoc designatur differentia tormentorum in peccatoribus. Sunt enim primae tenebrae exteriores, interiores
autem minores, et novissima loci.
Sequitur ibi erit fletus et stridor dentium.
Hieronymus. In fletu oculorum et stridore dentium, per metaphoram membrorum corporalium, magnitudo
ostenditur tormentorum. Manus quoque ligatas et pedes, fletum oculorum, et stridorem dentium, ad
comprobandam resurrectionis intellige veritatem. Gregorius in evang..
Ut illic dentes strideant, qui de edacitate gaudebant; illic oculi defleant, qui hic per illicitas concupiscentias
versabantur; quatenus singula membra supplicio subiaceant, quae hic singulis quibusque vitiis subiecta
serviebant. Hieronymus.
Et quia in convivio nuptiali non initium, sed finis quaeritur, subditur multi enim sunt vocati, pauci vero electi.
Hilarius in Matth.. In invitante enim sine exceptione, publicae bonitatis humanitas est; in invitatis vero, vel
vocatis, de iudicio meritorum probitatis electio est. Gregorius. Nonnulli enim bona nec incipiunt, nonnulli vero
in bonis quae inceperunt, minime persistunt. Tanto ergo sibi unusquisque sollicite metuat quanto ignorat quae
restant. Chrysostomus super Matth.. Vel aliter.
Quoties Deus tentat ecclesiam suam, ingreditur ad eam, ut videat discumbentes; et si invenerit aliquem non
habentem vestem nuptialem, interrogat eum: ut quid factus es christianus, si haec opera negligebas? talem ergo
Christus tradit ministris suis, idest aliquibus magistris seductionis; et ligant manus eius, idest opera, et pedes,
idest motus animae; et mittunt eum in tenebras, idest in errores vel gentium, vel Iudaeorum, vel haeresim:
propinquiores enim sunt tenebrae gentilium, quia veritatem spernunt quam non audierunt; sed exteriores
Iudaeorum, qui audierunt, sed non crediderunt; sed magis exteriores haereticorum, qui audierunt et didicerunt.
|#2 Lectio 2
Chrysostomus super Matth..
Sicut si aliquis claudere voluerit aquae currentis meatum, si exclusa fuerit per aliquam violentiam, aliunde sibi
semitam quaerit, sic Iudaeorum malignitas, ex una parte confusa, alium sibi aditum adinvenit: unde dicitur tunc
abeuntes Pharisaei consilium inierunt, ut caperent eum in sermone. Abierunt, inquam, ad Herodianos. Quale
consilium, tales et consiliatores; et ideo sequitur et mittunt ei discipulos suos cum Herodianis.
Glossa. Tamquam ignotis, ut facilius deciperent, et per eos illum caperent; cum timentes turbam, hoc per se non
praesumerent facere. Hieronymus.
Nuper quidem sub caesare augusto Iudaea subiecta Romanis, quando in toto orbe est celebrata descriptio,
stipendiaria facta fuerat; et erat in populo magna seditio, dicentibus aliis pro securitate et quiete, qua Romani pro
omnibus militarent, debere tributa persolvi; Pharisaeis vero qui sibi applaudebant in iustitia, e contrario
nitentibus non debere populum Dei, qui decimas solveret, et primitias daret, et cetera quae in lege scripta sunt,
humanis legibus subiacere. Caesar autem augustus Herodem filium Antipatris alienigenam et proselytum regem
Iudaeis constituerat, qui tributis praeesset, et Romano pareret imperio. Mittunt igitur Pharisaei discipulos suos
cum Herodianis, idest militibus Herodis, seu quos illudentes Pharisaei, quia Romanis tributa solvebant,
Herodianos vocabant, et non divino cultui deditos. Chrysostomus in Matth..
Propter hoc autem suos discipulos et Herodis milites simul mittunt, ut quodcumque dixerit reprehendatur:
cupiebant enim magis adversum Herodianos eum aliquid dicere: quia enim eum detinere timebant propter turbas,
voluerunt ei periculum immittere ex hoc quod esset publicis tributis obnoxius. Chrysostomus super Matth.. Haec
est autem hypocritarum prima simulatio, quia laudant quos perdere volunt; et ideo in laudem prorumpunt,
256

