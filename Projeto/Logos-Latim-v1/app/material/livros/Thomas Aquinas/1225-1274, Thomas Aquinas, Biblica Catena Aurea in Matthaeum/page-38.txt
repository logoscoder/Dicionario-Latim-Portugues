De adulterio enim natus videtur qui non assimilat patrem. Parentum igitur gloriam excludit dicens et ne velitis
dicere. Rabanus. Quia ergo praeco veritatis ad dignum poenitentiae fructum faciendum eos incitare volebat, ad
humilitatem provocabat, sine qua nullus poenitere potest, subdens dico enim vobis quoniam potens est Deus de
lapidibus istis suscitare filios Abrahae. Remigius.
Fertur, quod in eo loco praedicavit ioannes circa iordanem, ubi iubente Deo duodecim lapides de medio alveo
iordanis sublati positi sunt. Potuit ergo fieri ut hos demonstrando diceret de lapidibus istis.
Hieronymus. In quo Dei indicat potentiam, quod qui de nihilo cuncta fecerat, posset et de saxis durissimis
populum procreare.
Glossa. Prima enim sunt rudimenta fidei credere Deum posse quicquid voluerit.
Chrysostomus. Ex lapidibus autem generari homines, simile est ei quod ex Sara processit Isaac; unde et propheta
dicit: aspicite ad petram de qua excisi estis. Huius igitur prophetiae eos memores faciens, monstrat quod
possibile est nunc etiam simile fieri. Rabanus.
Vel aliter. Lapidum nomine gentes significatae sunt, quae lapides coluerunt. Chrysostomus, super Matth..
Item lapis durus est ad opus; sed cum factum fuerit opus ex eo, deficere nescit; sic et gentes cum difficultate
crediderunt quidem, tamen credentes permanent in aeternum in fide. Hieronymus.
Lege ezechielem: auferam, inquit, a vobis cor lapideum, et dabo vobis cor carneum. In lapide duritia, in carne
mollitudo monstratur. Rabanus. De lapidibus ergo filii Abrahae suscitati sunt, quia dum gentiles in Abrahae
semine, idest in Christo, crediderunt, eius filii facti sunt cuius semini sunt uniti.
Sequitur iam enim securis ad radicem arboris posita est. Chrysostomus super Matth.. Securis est acutissima ira
consummationis, quae totum praecisura est mundum. Sed si posita est, quare non praecidit? quia rationales sunt
arbores et in potestate habent facere bonum aut non facere; ut videntes ad radices suas positam esse securim,
timeant et faciant fructum. Ergo denuntiatio irae, quod est securis positio, etsi in malis nihil agat, tamen a malis
segregat bonos.
Hieronymus. Vel securis est praedicatio evangelii, iuxta ieremiam qui verbum domini comparat securi caedenti
petram. Gregorius in evang..
Vel securis est redemptor noster, qui velut ex manubrio et ferro, ex divinitate constans et humanitate, tenetur ex
humanitate, sed incidit ex divinitate; quae videlicet securis ad radicem arboris posita est, quia etsi per patientiam
expectat, videtur tamen quid factura est. Omnis enim arbor quae non facit fructum bonum, excidetur, et in ignem
mittetur: quia unusquisque perversus paratam citius Gehennae concremationem invenit qui hic fructum boni
operis facere contemnit. Securim autem non iuxta ramos positam, sed ad radicem dicit: cum enim malorum filii
tolluntur, rami infructuosae arboris abscinduntur; cum vero tota simul progenies cum parente tollitur, infructuosa
arbor a radice abscissa est, ne remaneat unde prava iterum soboles succrescat. Chrysostomus in Matth..
Cum autem dicit omnis, excludit primatum, quod est a nobilitate; quasi dicat: etsi nepos fueris Abrahae,
sustinebis poenam sine fructu manens. Rabanus.
Quatuor autem sunt species arborum: quarum una tota est arida, cui assimilantur Pagani; altera viridis, sed sine
fructu, cui assimilantur hypocritae; tertia viridis et fructuosa, sed venenosa, cui assimilantur haeretici; quarta
viridis est, et fructum bonum gignit, cui assimilantur viri catholici. Gregorius in evang..
Igitur omnis arbor non faciens fructum bonum, excidetur et in ignem mittetur: quia paratam Gehennae
concremationem invenit qui hic boni operis fructum facere contemnit.
|#5 Lectio 5
Glossa. Quia in praecedentibus verbis ioannes explicaverat quod supra summarie de agenda poenitentia
praedicavit, restabat ut etiam distinctius praedicaret quod de regni caelorum appropinquatione iam dixerat; ideo
dixit ego quidem baptizo vos in aqua in poenitentiam. Gregorius in evang.. Ioannes non in spiritu, sed in aqua
baptizat, quia peccata solvere non valebat: corpora quidem per aquam lavat, sed tamen animas per veniam non
lavat. Chrysostomus in Matth..
Cum enim nondum esset oblata hostia neque peccatum solutum esset nec spiritus descendisset in aquam, qualiter
fieret remissio peccatorum? sed quia Iudaei nequaquam propria sentiebant peccata, et hoc erat eis causa
malorum, advenit ioannes, in cognitionem eos ducens propriorum peccatorum, poenitentiam memorando.
Gregorius in evang..
Cur ergo baptizat qui peccata non relaxat, nisi ut praecursionis suae ordinem servans, qui nasciturum nascendo
praevenerat, baptizaturum quoque dominum baptizando praeveniret? chrysostomus super Matth.. Vel missus erat
ioannes ad baptizandum, ut ad baptismum venientibus praesentiam filii Dei in corpore praedicaret, sicut ipse
testatur alibi dicens: ut manifestetur in Israel, ideo ego veni in aqua baptizare. Augustinus super ioannem.
Vel ideo baptizat quia oportebat baptizari Christum. Sed quare non solus ipse baptizatus est a ioanne, si ad hoc
missus erat ioannes per quem baptizaretur Christus? quia si solus dominus baptizatus esset baptismate ioannis,
non deessent qui putarent baptismum ioannis maiorem esse quam baptismum Christi, usque adeo ut solus
Christus eo baptizari meruisset. Rabanus. Vel ideo baptizat ut poenitentes hoc signaculo ab impoenitentibus
secernendo, ad baptismum dirigat Christi.
Chrysostomus super Matth..
38

