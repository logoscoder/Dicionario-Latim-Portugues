Hilarius in Matth.. Et passione corporis sui, secundum prophetarum dicta, infirmitates humanae imbecillitatis
absorbuit.
Chrysostomus in Matth..
Hoc autem de peccatis magis a propheta dictum esse videtur. Qualiter igitur evangelista de aegritudinibus hoc
exponit? sed sciendum, quod vel historiae hic testimonium adaptavit, vel ostendit quoniam plures aegritudines ex
peccatis sunt animarum: nam et ipsa mors a peccatis habet radicem.
Hieronymus.
Attendendum autem, quod omnes non mane, non meridie, sed ad vesperam curantur, quando sol occubiturus est,
et quando granum tritici in terram moritur, ut multos afferat fructus. Rabanus.
Solis enim occubitus passionem et mortem designat illius qui dixit: quamdiu sum in mundo, lux sum mundi; qui
temporaliter vivens in carne, paucos Iudaeorum docuit; calcato autem regno mortis, omnibus per orbem
gentilibus fidei dona promisit.
|#6 Lectio 6
Chrysostomus in Matth..
Quia Christus non solum corpora curabat, sed animam emendabat, et veram sapientiam monstrare voluit, non
solum aegritudines solvendo, sed etiam nihil ad ostentationem faciendo; et ideo dicitur videns autem Jesus turbas
multas circum se, iussit discipulos ire trans fretum. Faciebat autem hoc et simul moderata nos cupere docens, et
invidiam Iudaicam mitigans, et docens nos nihil ad ostentationem facere.
Remigius. Vel hoc facit quasi homo volens turbarum importunitatem declinare.
Erant autem ei affixi admirantes eum, et videre ipsum volentes. Quis enim discederet a talia miracula operante?
quis non in faciem eius simplicem vellet videre, et os talia loquens? si enim Moyses glorificatam faciem habebat,
et stephanus sicut Angeli, intellige communem dominatorem qualem decens est tunc apparuisse; unde propheta
dicit: speciosus forma prae filiis hominum. Hilarius in Matth..
Discipulorum autem nomen non duodecim tantum apostolis convenire aestimandum est: nam praeter apostolos
plures fuisse discipulos legimus. Augustinus de cons. Evang.. Manifestum est autem alium esse diem quo iussit
ire trans fretum, non eum qui sequitur illum in quo socrus Petri sanata est, quo die marcus Lucasque eum in
desertum exisse affirmant.
Chrysostomus in Matth.. Vide autem qualiter turbas non simpliciter abicit, ut non offendat. Non enim dixit:
recedite, sed ultro discipulos iussit abire, spem dans turbae eundi etiam illuc.
Remigius. Sed quid inter iussionem Dei et transfretationem gestum sit, evangelista studuit manifestare, cum ait
et accedens unus Scriba ait illi: magister, sequar te quocumque ieris. Hieronymus. Iste Scriba, qui tantum
litteram noverat occidentem, si dixisset: domine, sequar te quocumque ieris, non fuisset repulsus a domino; sed
quia magistrum unum de pluribus aestimat, et litterator erat (quod significantius Graece dicitur grammateus), et
non spiritalis auditor, ideo non habet locum in quo possit Jesus reclinare caput suum. Ostenditur autem nobis, et
ob hoc Scribam repudiatum, quod signorum videns magnitudinem sequi voluerit salvatorem, ut lucra ex operum
miraculis quaereret; hoc idem desiderans quod et simon magus a Petro emere voluerat.
Chrysostomus in Matth.. Vide etiam quantus est tumor: ita enim advenit et locutus est sicut dedignans cum turba
annumerari, sed ostendens quoniam super multos est ipse. Hilarius in Matth..
Vel aliter. Iste Scriba qui est unus ex doctoribus legis, an sit secuturus interrogat, quasi lege non contineretur
hunc esse quem utiliter sequatur. Igitur infidelitatis affectum sub diffidentia interrogationis expressit: quia fidei
assumptio non interroganda est, sed sequenda. Chrysostomus in Matth.. Respondet autem ei Christus, non ad
interrogationem verborum, sed ad consilium obvians mentis; unde sequitur et dicit ei Jesus: vulpes foveas
habent, et volucres caeli nidos; filius autem hominis non habet ubi caput suum reclinet; ac si dicat: Hieronymus.
Quid me propter divitias et saeculi lucra cupis sequi, cum tantae sim paupertatis, ut nec hospitiolum quidem
habeam, et tecto utar non meo? chrysostomus in Matth.. Hoc autem non erat avertentis, sed arguentis quidem
malum consilium, concedentis autem si vellet cum paupertatis expectatione sequi Christum.
Et ut discas eius malitiam, audiens hoc et correctus non dixit: paratus sum sequi.
Augustinus de verb. Dom..
Vel aliter. Filius hominis non habet ubi caput suum reclinet, scilicet in fide tua.
Vulpes enim habent foveas, in corde tuo, quia dolosus es; volatilia caeli habent nidos, in corde tuo, quia elatus
es. Dolosus et elatus non me sequeris: quomodo enim dolosus sequitur simplicitatem? Gregorius Moralium. Vel
aliter. Vulpes valde fraudulenta sunt animalia, quae in fossis vel specubus absconduntur; cumque apparuerint,
nunquam rectis itineribus sed tortuosis anfractibus currunt; volucres vero alto volatu se sublevant. Nomine ergo
vulpium dolosa atque fraudulenta, nomine autem volucrum haec eadem superba Daemonia designantur; ac si
dicat: fraudulenta et elata Daemonia in corde tuo inveniunt habitationem suam; humilitas autem mea requiem in
superba mente non invenit. Augustinus de quaest. Evang..
Intelligitur enim miraculis motus, propter inanem iactantiam eum sequi voluisse, quam significant aves; finxisse
autem discipuli obsequium, quae fictio vulpium nomine significata est. Rabanus.

114

