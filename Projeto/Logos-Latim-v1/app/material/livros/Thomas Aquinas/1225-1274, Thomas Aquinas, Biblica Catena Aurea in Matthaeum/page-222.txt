Chrysostomus in Matth.. Per hoc etiam quod dicitur egressus, ostenditur quod non post multum tempus, sed
confestim; adhuc quasi in auribus habens beneficium, in malitiam abusus est liberatione a proprio domino sibi
data. Quid igitur ille fecerit, subditur et procidens conservus eius rogabat eum, dicens: patientiam habe in me, et
omnia reddam tibi. Origenes. Considera subtilitatem Scripturae: quoniam servus multorum debitor talentorum
procidens adoravit regem; qui autem centum debebat denarios, procidens non adorabat, sed rogabat conservum,
dicens patientiam habe.
Chrysostomus in Matth.. Sed neque haec verba ingratus servus reveritus est, quibus salvatus est: sequitur enim
ille autem noluit. Augustinus de quaest.
Evang.. Idest, tenuit contra eum hunc animum, ut supplicium illi vellet.
Sed abiit. Remigius. Idest, magis ira exarsit, ut ab eo vindictam exigeret. Et misit eum in carcerem donec
redderet debitum; idest, apprehenso fratre, vindictam ab eo exegit. Chrysostomus in Matth.. Vide domini
caritatem, et servi crudelitatem: hic pro decem millibus talentis, hic autem pro centum denariis; hic conservum,
hic autem dominum rogabat; et hic quidem totalem absolutionem accepit, ille autem solam dilationem petebat:
nec tamen hoc dedit. Condoluerunt qui non debebant: unde sequitur videntes autem conservi eius quae fiebant,
contristati sunt valde. Augustinus de quaest. Evang.. Per conservos intelligitur ecclesia, quae illum solvit, et
illum ligat. Remigius. Vel conservi forte Angeli sunt intelligendi, aut praedicatores sanctae ecclesiae; sive
quicumque fideles, qui videntes aliquem fratrem remissionem peccatorum adeptum, non velle misereri conservi
sui, contristantur de eius perditione.
Sequitur et venerunt et narraverunt domino quae facta fuerant. Veniunt quidem non corpore, sed corde. Domino
autem narrare, est dolores et contristationes cordis in suo affectu demonstrare.
Sequitur tunc vocavit eum dominus suus. Vocavit quidem per sententiam mortis, et ab hoc saeculo migrare
iussit; et dixit ei: serve nequam, omne debitum dimisi tibi, quoniam rogasti me. Chrysostomus in Matth.. Et
quando quidem decem millia talenta debebat, non vocavit eum nequam, neque est conviciatus, sed misertus;
quando autem contra conservum ingratus est effectus, tunc dicitur serve nequam; et hoc est quod dicitur nonne
ergo oportuit et te misereri conservi tui? Remigius.
Et sciendum, quia servus ille nullum responsum legitur domino dedisse: in quo demonstratur quod in die iudicii,
et statim post hanc vitam, omne argumentum excusationis cessabit. Chrysostomus in Matth.. Quia vero beneficio
non est factus melior, relinquitur ut poena corrigatur: unde sequitur et iratus dominus eius tradidit eum
tortoribus, quoadusque redderet universum debitum. Non autem simpliciter dixit tradidit eum, sed iratus: quod
non posuit quando iussit eum vendi: non enim hoc erat irae, sed magis amoris ad correptionem; nunc autem haec
sententia est supplicii et poenae. Remigius. Tunc enim dicitur Deus irasci quando adversus peccatores vindicat.
Tortores autem dicuntur Daemones quia semper ad hoc parati sunt ut perditas animas suscipiant, et in poena
aeternae damnationis eas torqueant. Numquid autem postquam aliquis demersus fuerit in aeternam
damnationem, poterit invenire spatium corrigendi aut aditum exeundi? non; sed quousque ponitur pro infinito; et
est sensus: semper solvet, sed nunquam persolvet, et semper poenam luet.
Chrysostomus in Matth.. Per hoc ergo ostenditur quod continue, idest aeternaliter, punietur, neque reddet
aliquando.
Quamvis autem irrevocabilia sint charismata et Dei vocationes, tamen tantum valuit malitia ut et hanc legem
solvere videatur. Augustinus de verb. Dom..
Dicit enim Deus: dimittite, et dimittetur vobis; sed ego prior dimisi; dimitte vel postea: nam si non dimiseris,
revocabo te, et quicquid tibi dimiseram, replicabo tibi: non enim fallit aut fallitur Christus, qui subiecit, dicens
sic et pater meus caelestis faciet vobis, si non remiseritis unusquisque fratri suo de cordibus vestris. Melius est
enim ut clames ore, et dimittas in corde, quam sis blandus ore et crudelis in corde. Ideo enim dominus subdit de
cordibus vestris, ut si per caritatem imponitis disciplinam, de corde lenitas non recedat. Quid enim tam pium,
quam medicus ferens ferramentum? saevit in vulnus, ut homo curetur: quia si vulnus palpatur, homo perditur.
Hieronymus. Ideo et dominus addidit de cordibus vestris, ut omnem simulationem fictae pacis averteret.
Praecipit ergo dominus Petro, sub comparatione regis, domini et servi qui debitor decem millium talentorum a
domino rogans veniam impetraverat, ut ipse quoque dimittat et conservis suis minora peccantibus.
Origenes in Matth.. Vult etiam docere faciles nos esse ad indulgendum eis qui nocuerunt nobis; maxime si
satisfaciant, et deprecentur sibi veniam dari.
Rabanus.
Allegorice autem servus hic qui decem millia talentorum debuit, Iudaicus est populus Decalogo legis astrictus:
cui dominus saepius dimisit debita, quando in angustiis constituti illius misericordiam deprecabantur; sed liberati
omnes debitores atrociter repetebant, et a gentili populo, quasi sibi obnoxio, circumcisionem et caeremonias legis
expetebant; sed et prophetas et apostolos crudeliter trucidabant.
Unde tradidit eos dominus in manus Romanorum, vel malignorum spirituum, quia aeternis cruciatibus eos
punirent.
|+19 Capitulus 19

222

