inquit, in sabbato ovem et aliud quodlibet animal in foveam decidens eripere festinatis, non animali sed vestrae
avaritiae consulentes, quanto magis ego hominem, qui multo melior est ove, debeo liberare? Rabanus.
Competenti ergo exemplo solvit quaestionem eorum, ut eos ostendat sabbatum violare in opere cupiditatis, qui
eum violare arguunt in opere caritatis; legem male interpretantes, qui dicunt in sabbato a bonis feriandum in quo
a malis tantum feriandum est. Unde levitico: opus servile non facietis in eis, hoc est peccatum. Sic in aeterna
requie a malis tantum feriabitur, non a bonis. Augustinus de cons. Evang..
Proposita autem similitudine de ove, concludit, quod liceat sabbato benefacere, dicens itaque licet sabbatis
benefacere.
Chrysostomus in Matth.. Intende autem qualiter varias excusationes de solutione sabbati inducit. Sed quia iam
insanabiliter aegrotabat, ad opus processit; unde sequitur tunc ait homini: extende manum tuam; et extendit, et
restituta est sanitati sicut altera. Hieronymus.
In evangelio quo utuntur Nazaraei et ebionitae (quod nuper in Graecum de Hebraico sermone transtulimus, et
quod vocatur a plerisque matthaei authenticum) homo iste qui aridam habet manum, caementarius scribitur,
istiusmodi vocibus auxilium precans: coementarius eram manibus victum quaeritans; precor te, iesu, ut mihi
restituas sanitatem, ne turpiter mendicem cibos.
Rabanus.
Sabbatis autem praecipue docet et operatur Jesus, non solum propter spirituale sabbatum, sed etiam propter
celebriorem populi conventum, quaerens salutem omnium.
Hilarius in Matth.. Mystice autem post reditum de segete, ex qua iam apostoli fructus sationis acceperant, ad
synagogam venit, iam illic messis suae opus paraturus: quia plures postmodum una cum apostolis extiterunt qui
curabantur. Hieronymus. Usque autem ad adventum domini salvatoris arida manus in synagoga Iudaeorum fuit,
et Dei opera non fiebant in ea; postquam autem ille venit in terras, reddita est in apostolis credentibus dextera, et
operi pristino restituta. Hilarius. Curatio autem omnis in verbo est: et manus sicut altera redditur: idest, similis
ministerio apostolorum in officium dandae salutis efficitur; docetque Pharisaeos aegre ferre non oportere
operationem humanae salutis in apostolis, cum ipsis ad officii eiusdem ministerium manus sit reformanda, si
credant. Rabanus.
Vel aliter. Homo qui habebat manum aridam, humanum genus indicat, sterilitate boni operis arefactum per
manum ad pomum extensam, quam sanavit manus innocens in cruce extensa. Et bene manus in synagoga erat
arida; quia ubi maius donum scientiae, ibi gravius est inexcusabilis noxae periculum. Sananda autem manus
arida iubetur extendi; quia infructuosae debilitas animae nullo melius ordine quam eleemosynarum largitate
curatur. Habebat autem homo dexteram manum languidam, quia ab eleemosynis torpebat; sinistram sanam, quia
suae utilitati intendebat. Sed veniente domino, dextera sanatur ut sinistra: quia quod congregaverat avide, modo
distribuit caritative.
|#3 Lectio 3
Hilarius in Matth.. Invidia autem facti Pharisaeos commovet: quia contuentes hominem in corpore, Deum in
operibus non intelligebant; unde dicitur exeuntes autem Pharisaei consilium faciebant adversus eum, quomodo
eum perderent.
Rabanus. Exeuntes dicit, quia eorum mens a domino aversa fuit. Consilium fecerunt quomodo vitam perderent,
non quomodo ipsi vitam invenirent. Hilarius. Sciensque eorum consilia secessit, ut a consiliis malignantium
procul abesset; unde sequitur Jesus autem sciens secessit inde. Hieronymus.
Sciens, inquam, eorum insidias recessit, ut Pharisaeis contra se occasionem impietatis auferret. Remigius. Sive
secessit inde quasi homo fugiens insidias suorum persequentium; sive quia non erat tempus neque locus patiendi;
non enim capit perire prophetam extra ierusalem, sicut ipse dicit. Declinavit etiam dominus odio se persequentes,
et pervenit illuc ubi invenit plurimos se per amorem diligentes; unde sequitur et secuti sunt eum multi. Quem
Pharisaei unanimi consilio perdere quaerunt, turba indocta unanimi dilectione sequitur: unde mox sui desiderii
consequuntur effectum: nam sequitur et curavit eos omnes. Hilarius in Matth.. His autem quos curavit, silentium
imperavit: unde sequitur et praecepit eis ne manifestum eum facerent: nam salus unicuique reddita, erat sibi ipsi
testis. Sed iubendo silentium teneri, et gloriandi de se iactantiam declinat, et nihilominus cognitionem sui
praestat in eo ipso, cum admonet de se taceri; quia observatio silentii ex re quae sit silenda proficiscitur.
Rabanus.
In hoc etiam nos instruit, ne cum aliquid magni fecerimus, laudem foris quaeramus.
Remigius. Ideo etiam praecipit ut non manifestarent eum, ne persequentes ipsum deteriores fierent.
Chrysostomus in Matth..
Deinde ut non turberis in his quae fiunt insania inopinabili Pharisaeorum, inducit prophetam hoc praedicentem;
tanta erat enim prophetarum diligentia, ut neque hoc derelinquerent; sed et vias eius et transitus prophetizarent,
et intentionem cum qua hoc faciebat; ut discas quoniam omnia a spiritu sancto loquebantur: si enim cogitationes
hominum impossibile est scire, multo magis Christi intentionem, nisi spiritus sanctus revelaret.
Sequitur ergo ut impleretur quod dictum est per Isaiam prophetam dicentem: ecce puer meus quem elegi.
Remigius.
155

