Hoc in ieremia penitus non invenitur, sed in zacharia, qui penultimus est duodecim prophetarum, quaedam
similitudo refertur; et quamquam sensus non multum discrepet, tamen ordo et verba diversa sunt. Augustinus de
cons.
Evang.. Si quis ergo putat ideo fidei evangelistae aliquid derogandum, primo noverit non omnes codices
evangeliorum habere quod per ieremiam dictum sit, sed tantummodo per prophetam. Mihi autem haec non placet
defensio: quia et plures codices habent ieremiae nomen, et antiquiores; et nulli fuit causa cur adderetur hoc
nomen, et mendositas fieret.
Cur autem tolleretur, fuit utique causa ut hoc audax imperitia faceret, praedicta quaestione turbata. Potuit autem
fieri ut animo matthaei evangelium scribentis, pro zacharia ieremias occurreret, ut fieri solet: quod tamen sine
ulla dubitatione emendaret saltem ab his admonitus qui ipso adhuc in carne vivente haec legere potuerunt, nisi
cogitaret recordationi suae, quae spiritu sancto regebatur, non occurrisse aliud pro alio nomen prophetae, nisi
quia dominus hoc ita scribi constituit. Cur autem constituerit, prima causa est, quia sic insinuatur ita omnes
prophetas uno spiritu locutos, mirabili inter se consensione constare, ut hoc multo amplius sit quam si omnium
verba prophetarum uno unius hominis ore demonstrentur; et ideo indubitanter accipi debet, quaecumque per eos
spiritus sanctus dixit, et singula esse omnium, et omnia singulorum. Si enim hodie quisquam volens alicuius
verba indicare, dicat nomen alterius a quo dicta sunt, qui tamen sit amicissimus illius cuius verba dicere voluit, et
continuo recordatus, alium pro alio se dixisse, ita se corrigat ut tamen dicat: bene dixi, nihil aliud intuens nisi
inter ambos esse concordiam: quanto magis de prophetis sanctis hoc commendandum fuit? est et alia causa, cur
hoc nomen ieremiae in testimonio zachariae sit manere permissum: vel potius sancti spiritus auctoritate
praeceptum sit. Est apud ieremiam quod emerit agrum a filio fratris sui, et dederit ei argentum, non quidem sub
hoc nomine pretii, quod positum est apud zachariam, triginta argenteis. Quod autem prophetiam de triginta
argenteis ad hoc interpretatus sit evangelista quod modo de domino completum est, manifestum est; sed ad hoc
pertinere etiam illud de agro empto quod ieremias dicit, hinc potest mystice significari, ut non hic zachariae
nomen poneretur qui dixit triginta argenteis, sed ieremiae qui dixit de agro empto; ut lecto evangelio, atque
invento nomine ieremiae, lecto autem ieremia, et non invento testimonio de triginta argenteis, invento tamen
agro empto, admoneatur lector utrumque conferre, et inde sensum enucleare prophetiae, quomodo pertineat ad
hoc quod in domino completum est. Nam illud quod subiecit huic testimonio matthaeus cum ait quem
appretiaverunt a filiis Israel, et dederunt eos in agrum figuli, sicut constituit mihi dominus, nec apud zachariam,
nec apud ieremiam reperitur; unde magis ex persona evangelistae accipiendum est, et mystice insertum, quia hoc
ex domini revelatione cognoverit, et ad hanc rem quae de Christi pretio facta est, huiusmodi pertinere
prophetiam. Hieronymus de optimo genere interpretandi.
Absit ergo de pedissequo Christi quod possit argui de falso, cui cura fuit non verba et syllabas aucupari, sed
sententias dogmatum ponere. Hieronymus. Legi nuper in quodam Hebraico volumine, quod Nazaraeae sectae
mihi Hebraeus contulit, ieremiae apocryphum, in quo hoc ad verbum scriptum reperi; sed tamen mihi videtur
magis de zacharia sumptum testimonium, evangelistarum et apostolorum more vulgato, quo verborum ordine
praetermisso, sensus tamen de veteri testamento proferunt exemplum.
|#3 Lectio 3
Augustinus de cons. Evang..
Finitis his quae matthaeus de Iuda proditore interposuit, ad ordinem narrationis revertitur, dicens Jesus autem
stetit ante praesidem. Origenes in Matth..
Iudex totius creaturae constitutus a patre vide quantum se humiliavit, ut acquiesceret stare ante iudicem tunc
terrae Iudaeae; et interrogatus est interrogationem, quam forsitan deridens, aut dubitans Pilatus interrogat; unde
sequitur et interrogavit eum praeses, dicens: tu es rex Iudaeorum? chrysostomus in Matth..
Id Pilatus interrogat quod adversarii contra Christum continue revolvebant.
Quia enim sciebant Pilatum nullam curam facientem legalium, ad publicas accusationes rem ducunt. Origenes in
Matth.. Vel pronuntiative hoc dixit Pilatus: unde et alibi scripsit in titulo rex Iudaeorum. Principi ergo
sacerdotum respondens tu dixisti, oblique arguit eius dubitationem; Pilati vero sententiam confirmat
pronuntiantis; unde sequitur dicit ei Jesus: tu dicis. Chrysostomus in Matth.. Confessus est se esse regem, sed
caelestem, ut in alio evangelio manifestius legitur: regnum meum, inquit ioannes, non est de hoc mundo, ut
neque Iudaei, neque Pilatus excusationem habeant, huic accusationi insistentes.
Hilarius in Matth..
Vel interroganti pontifici an ipse esset Jesus Christus, dixerat tu dixisti, quia semper futurum Christum ex lege
ipse dixisset; huic vero legis ignaro interroganti, an ipse esset rex Iudaeorum, dicitur tu dicis, quia per fidem
praesentis confessionis salus gentium est.
Hieronymus. Attende autem quod Pilato, qui invitus promebat sententiam, aliqua ex parte respondit;
sacerdotibus autem et principibus sacerdotum respondere noluit, indignos eos suo sermone iudicans: unde
sequitur et cum accusaretur a principibus sacerdotum et senioribus, nihil respondit. Augustinus de cons. Evang..
Lucas autem ipsa crimina, quae accusantes obiecerunt, aperuit: dicit enim: coeperunt illum accusare, dicentes:
hunc invenimus subvertentem gentem nostram, et prohibentem tributa dari caesari, et dicentem se Christum
322

