Sequitur euntes autem discipuli fecerunt sicut praecepit illis Jesus, et adduxerunt asinum et pullum. Ceteri autem
evangelistae de asina tacent. Non deberet autem permovere lectorem nec si matthaeus de pullo tacuisset, sicut illi
de asina tacuerunt: quanto minus moveri oportet, quia unus ita commemoravit asinam, de qua ceteri tacuerunt, ut
tamen pullum non taceret, de quo illi dixerunt? ubi enim utrumque potest intelligi factum, nulla repugnantia est,
nec si alius aliud commemoraret: quanto minus ubi unus unum, alius utrumque? sequitur et imposuerunt super
eos vestimenta sua, et eum desuper sedere fecerunt.
Hieronymus. Sed videtur quod super utrumque animal in parvo itineris spatio dominus sedere nequiverit: ergo
cum historia aut impossibilitatem habeat aut turpitudinem, ad altiora transmittimur, idest ad mysticum sensum.
Remigius.
Licet potuerit fieri ut super utrumque animal dominus sederit. Chrysostomus in Matth.. Mihi autem videtur quod
non propter mysterium solum super asinam sedit, sed et mensuram nobis sapientiae tribuens: demonstrat scilicet
quod non super equos ferri necesse est, sed sufficit asino uti, et eo quod necessitatis est, esse contentum.
Interroga autem Iudaeos: quis rex super asinam delatus intravit hierosolymam? sed non utique alium habent
dicere, nisi istum solum.
Hieronymus. Turbae ergo quae egressae fuerant de iericho, et secutae salvatorem, supposuerunt vestimenta sua,
et straverunt viam ramis arborum: et ideo sequitur plurima autem turba straverunt vestimenta sua in via pedibus
asini, necubi offendat in lapidem, nec calcet spinam, nec labatur in foveam.
Sequitur alii autem caedebant ramos de arboribus, et sternebant in via: de arboribus scilicet fructiferis, quibus
mons oliveti consitus est. Cumque opere cuncta fecissent, vocis quoque tribuunt testimonium: unde sequitur
turbae autem quae praecedebant et quae sequebantur, clamabant dicentes: hosanna filio David.
Quid autem significet hosanna, nunc perstringam breviter. In Psalmo 117, qui manifeste de adventu salvatoris
scriptus est, inter cetera hoc quoque legimus: o domine, salvum me fac, o domine, bene prosperare. Benedictus
qui venturus es in nomine domini. Pro eo quod in LXX habetur interpretibus, o kyrie soson di, idest: o domine,
salvum fac, in Hebraeo legimus: Anna, iehova, hosi Anna, quod manifestius interpretatus est symmachus dicens:
obsecro, domine, salva, obsecro. Nemo ergo putet ex duobus verbis, Graeco scilicet et Hebraeo, sermonem esse
compositum; sed totum Hebraicum est. Remigius. Et est compositum ex integro et corrupto. Hosi enim Latine
dicitur salva, sive salvifica; Anna vero apud illos interiectio est obsecrantis: nam sicut apud illos ab obsecrante
dicitur Anna, sic apud Latinos dicitur heu.
Hieronymus. Significavit enim quod adventus Christi salus mundi sit; unde sequitur benedictus qui venit in
nomine domini. Salvatore quoque idipsum in evangelio comprobante: ego, inquit, veni in nomine patris mei.
Remigius.
Quia scilicet in omnibus bonis operibus non suam, sed patris gloriam quaesivit.
Glossa. Et sensus est: benedictus, idest gloriosus sit, qui venit, idest incarnatus est, in nomine domini, idest
patris, eum glorificando. Iterum repetunt: hosanna, idest salva, obsecro; et determinant ubi se vellent salvari, in
altissimis, idest in caelestibus, non in terrenis. Vel per hoc quod iungitur hosanna, idest salus in excelsis,
perspicue ostenditur quod adventus Christi non tantum hominis salus, sed totius mundi sit, terrena iungens
caelestibus.
Hieronymus. Vel humanam quidem Christi dispensationem laudant in eo quod dicebant hosanna filio David:
benedictus qui venit in nomine domini; restitutionem autem eius in sancta, in eo quod dicebant: hosanna in
excelsis. Chrysostomus super Matth..
Hosanna etiam quidam interpretantur gloriam, alii vero redemptionem: nam et gloria illi debetur, et redemptio
illi convenit qui omnes redemit. Hilarius in Matth.. Laudationis enim verba, redemptionis in eo exprimunt
potestatem; filium autem David nuncupant, in quo agnoscerent aeterni regni hereditatem.
Chrysostomus in Matth..
Nunquam antea dominus sibi adhibuit ministeria iumentorum, nec ramorum virentia circa se ornamenta
constituit, nisi modo quando ierusalem ut pateretur ascendit. Excitavit enim videntes ut facerent quod prius
volebant: ergo potestas eis data est, non mutata voluntas.
Hieronymus. Mystice autem appropinquat dominus hierosolymis egrediens de iericho, turbis inde eductis
quamplurimis, quia magnus magnis ditatus mentibus salute credentium rediens, ingredi cupit urbem pacis, et
locum visionis Dei. Et venit bethphage, idest ad domum maxillarum, et confessionis portabat typum; et erat situs
in monte oliveti, ubi est lumen scientiae, laborum et dolorum requies.
Per castellum enim, quod contra apostolos erat, mundus iste designatur: contra apostolos enim erat, nec lumen
doctrinarum volebat accipere. Remigius. Dominus ergo de monte oliveti discipulos ad castellum misit, quia de
primitiva ecclesia praedicatores in mundum direxit. Duos quippe misit propter duos ordines praedicatorum, quod
manifestat apostolus dicens: qui operatus est Petro in apostolatum circumcisionis, operatus est et mihi inter
gentes, sive quia duo sunt praecepta caritatis, sive propter duo testamenta, sive propter litteram et spiritum.
Hieronymus.
Sive propter theoricam et practicam, idest scientiam et opera. Asina autem ista quae subiugalis fuit, et edomita,
et iugum legis traxerat, synagoga intelligitur. Pullus asinae lascivus et liber, gentium populus: Iudaea enim
secundum Deum mater est gentium. Rabanus.
242

