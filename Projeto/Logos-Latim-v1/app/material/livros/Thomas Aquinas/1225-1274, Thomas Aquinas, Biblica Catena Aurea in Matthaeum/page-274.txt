poenitentiae. Confiteantur benedictum qui venit in nomine domini; et Christi ora conspicient. Chrysostomus in
Matth.. Vel aliter.
Per hoc occulte secundum adventum significavit: quoniam tunc omnino eum adorabunt.
Quod autem dicit amodo, ad tempus crucis refertur.
|+24 Capitulus 24
|#1 Lectio 1
Origenes in Matth.. Postquam omnia quae super ierusalem ventura erant, Christus praedixit, exiit de templo qui
conservaverat templum, ne caderet donec fuit in eo; unde dicitur et egressus Jesus de templo, ibat. Sed et
unusquisque cum sit templum Dei propter spiritum Dei inhabitantem in se, ipse fit causa suae desertionis ut
egrediatur ab eo Christus.
Sequitur et accesserunt ad eum discipuli eius, ut ostenderent ei aedificationes templi. Dignum est videre
quomodo ostendunt ei structuras templi, quasi nunquam viderit templum. Ad quod respondendum est, quod cum
Christus prophetizasset superius ruinam templi futuram, audientes discipuli mirati sunt, talem ac tantam templi
structuram ad nihilum redigendam; propterea ostendunt ei, ut flecterent eum ad misericordiam loci illius, ne
faceret quod fuerat comminatus. Sed et cum sit humanae naturae admirabilis constructio, facta videlicet templum
Dei, discipuli ceterique sancti etiam modo miranda opera Dei erga figmentum humanum confitentes, ante
conspectum Christi intercedunt, ne deserat genus humanum propter peccata ipsorum.
Sequitur ipse autem respondens dixit eis: videtis haec omnia? amen dico vobis: non relinquetur hic lapis super
lapidem, qui non destruatur. Rabanus.
Iuxta historiam manifestus est sensus: quia quadragesimo secundo anno post passionem domini, sub vespasiano
et tito Romanis principibus, civitas eversa est cum templo. Remigius. Divinitus autem procuratum est ut revelata
iam luce gratiae, templum cum suis caeremoniis tolleretur: ne forte aliquis parvulus in fide, dum videret omnia
illa quae a domino fuerant instituta et a prophetis sanctificata adhuc permanere, paulatim recedendo a sinceritate
fidei, ad carnalem Iudaismum transiret. Chrysostomus in Matth..
Sed qualiter verum est quod non mansit lapis super lapidem? vel enim desolationem eius ostendens omnimodam,
hoc dixit; vel secundum illum locum ubi erat: sunt enim eius partes usque ad fundamenta destructae. Cum his et
illud dicam, quoniam ex his quae facta sunt, et de reliquis oportet credere quod peribunt perfecte. Hieronymus.
Mystice autem recedente domino de templo, omnia legis aedificia et compositio mandatorum ita destructa est ut
nihil a Iudaeis possit impleri, et capite sublato universa inter se membra compugnent. Origenes.
Omnis etiam homo, qui suscipiens in se verbum Dei, templum est; si post peccatum adhuc servat ex parte
vestigia fidei et religionis, templum est ex parte destructum et ex parte consistens. Qui autem postquam
peccaverit, curam sui non habet, paulatim minuitur, donec ad plenum recedat a Deo vivente: et sic non
relinquetur lapis super lapidem, mandatorum Dei, qui non destruatur.
|#2 Lectio 2
Remigius. Perseverans dominus in itinere, pervenit ad montem oliveti; et quibusdam discipulis in via
ostendentibus et laudantibus aedificationem templi, ipse palam praedixerat omnia esse destruenda: idcirco cum
pervenissent ad montem oliveti, accesserunt ad eum interrogantes; unde dicitur sedente autem eo super montem
oliveti. Chrysostomus in Matth..
Propter hoc autem secreto accesserunt, quia de magnis erant interrogaturi: etenim cupiebant discere diem
adventus eius, quia vehementer desiderabant gloriam eius videre. Hieronymus.
Et interrogant tria. Primo, quo tempore ierusalem destruenda sit, dicentes dic nobis, quando haec erunt? secundo,
quo tempore Christus venturus sit; unde dicunt et quod signum adventus tui? tertio, quo tempore consummatio
saeculi sit futura; unde dicunt et consummationis saeculi? chrysostomus in Matth..
Lucas autem ait unam esse interrogationem, quae est de hierosolyma, quasi aestimantibus discipulis tunc
futurum esse Christi adventum et finem mundi quando hierosolyma destrueretur. Marcus autem non omnes eos
de consummatione hierosolymae interrogasse, sed Petrum, Iacobum, ioannem et Andream, quasi liberius et
securius Christo loquentes. Origenes in Matth.. Puto autem montem oliveti mysterium esse ecclesiae quae ex
gentibus est. Remigius. Mons enim oliveti non habet infructuosas arbores, sed oliveta, quibus lumen nutritur ad
fugandas tenebras, et quibus fessis requies, infirmis salus praestatur. Sedens autem dominus supra montem
oliveti contra templum, de ruina ipsius et excidio Iudaicae gentis disputat, ut etiam ipso situ corporis monstret
quia quietus manens in ecclesia, impiorum superbiam condemnat. Origenes.
Agricola enim residens in monte oliveti, verbum Dei est in ecclesia confirmatum, Christus scilicet, qui semper
oleastri ramos inserit in bonam olivam patrum. Qui habent fiduciam ante Christum, discere volunt signum
adventus Christi et consummationis saeculi. Est autem duplex adventus verbi in animam. Primus quidem stulta
praedicatio de Christo, quando praedicamus Christum natum et crucifixum; secundus autem adventus est in viris
perfectis, de quibus dicitur: sapientiam loquimur inter perfectos; et huic secundo adventui adiungitur
consummatio saeculi in viro perfecto, cui mundus crucifixus est. Hilarius in Matth..
274

