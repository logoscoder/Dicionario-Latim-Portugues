eorum dominus bibet. Attende autem quod dicat patris, et non Dei; omnis enim pater nomen est filii; ac si
diceret: cum crediderint in Deum patrem, et adduxerit eos pater ad filium. Remigius.
Vel aliter. Non bibam de genimine vitis huius; idest, non ultra synagogae carnalibus oblationibus delectabor, in
quibus illa paschalis agni immolatio praecipuum locum tenere solebat.
Aderit autem tempus meae resurrectionis, et dies in quo in regno patris constitutus, idest gloria aeternae
immortalitatis sublimatus, vobiscum illud bibam novum, hoc est de salvatione illius populi iam renovati per
aquam baptismatis, quasi novo gaudio laetabor. Augustinus de quaest.
Evang.. Vel aliter. Cum dicit bibam illud novum, vult intelligi hoc vetus esse. Quia ergo de propagine Adam, qui
vetus homo appellatur, corpus suscepit, quod in passione morti traditurus erat (unde etiam per vini sacramentum
commendavit sanguinem suum), quid aliud novum vinum quam immortalitatem renovandorum corporum
intelligere debemus? quod autem dicit vobiscum bibam, etiam ipsis resurrectionem corporum ad induendam
immortalitatem promittit: vobiscum enim non ad idem tempus, sed ad eamdem innovationem esse dictum
accipiendum est: nam et nos dicit apostolus resurrexisse cum Christo, ut spes rei futurae iam laetitiam
praesentem afferat.
Quod autem de hoc genimine vitis etiam illud novum esse dicit, significat utique eadem corpora resurrectura
secundum innovationem caelestem, quae nunc secundum terrenam vetustatem sunt moritura.
Hilarius in Matth.. Videtur autem ex hoc quod Iudas cum eo non biberit, quia non erat bibiturus in regno: cum
universos tunc bibentes ex vitis istius fructu, bibituros secum postea polliceretur.
Glossa. Sed sustinendo aliorum sanctorum sententiam, quod scilicet Iudas sacramenta receperit a Christo,
dicendum est, quod hic dicit vobiscum, ad plures eorum, non ad omnes referendum esse.
|#9 Lectio 9
Origenes in Matth.. Discipulos qui acceperant benedictionis panem, et biberant calicem gratiarum actionis,
docebat dominus pro his omnibus hymnum dicere patri; unde dicitur et hymno dicto exierunt in montem oliveti:
ut de alto transirent ad altum, quia fidelis non potest aliquid agere in convalle. Chrysostomus in Matth.. Audiant
quicumque, veluti porci, simpliciter manducantes cum ebrietate surgunt, cum deceret gratias agere, et in
hymnum mensam desinere. Audiant quicumque ultimam orationem in sacris mysteriis non expectant: ultima
enim oratio Missae illius hymni est signum. Gratias ergo egit antequam sacra mysteria discipulis daret, ut et nos
gratias agamus; hymnum dixit postquam dedit, ut et nos hoc ipsum faciamus. Hieronymus.
Iuxta hoc exemplum salvatoris, qui pane Christi et calice saturatus et inebriatus fuerit, potest laudare Deum, et
conscendere montem oliveti, ubi laborum refectio dolorisque solatium et veri luminis notitia est. Hilarius in
Matth.. Per hoc etiam ostendit quod homines consummati in universis divinorum mysteriorum virtutibus, gaudio
exultationeque communi in caelestem gloriam efferuntur.
Origenes in Matth.. Apte etiam mons misericordiae est electus, ubi pronuntiaturus fuit scandalum infirmitatis
discipulorum, iam tunc paratus ut non repelleret discipulos discedentes, sed ut reciperet revertentes; unde
sequitur tunc dixit illis Jesus: omnes vos scandalum patiemini in me in ista nocte. Hieronymus.
Praedicit quidem quod passuri sunt, ut cum passi fuerint non desperent salutem, sed agentes poenitentiam,
liberentur.
Chrysostomus in Matth.. In quo etiam docet nos, quales ante crucem fuerunt discipuli, et quales post crucem.
Etenim qui neque cum Christo, dum crucifigebatur, stare poterant, post mortem Christi adamante fuerunt
fortiores. Fuga enim discipulorum et timor demonstratio est mortis Christi, ut confundantur qui haeresi
Marcionis aegrotant. Si enim neque ligatus est, neque crucifixus, unde Petro et reliquis apostolis incussus est
tantus timor? Hieronymus. Et signanter addit in ista nocte: quia quomodo qui inebriantur, nocte inebriantur, sic
et qui scandalum patiuntur, in nocte et tenebris sustinent.
Hilarius in Matth.. Huius etiam praedictionis fides auctoritate prophetiae veteris continebatur; unde sequitur
scriptum est enim: percutiam pastorem, et dispergentur oves gregis. Hieronymus.
Hoc aliis verbis in zacharia propheta scriptum est, et ex persona prophetae ad Deum dicitur: percute pastorem, et
dispergentur oves. Percutitur autem pastor bonus, ut ponat animam suam pro ovibus suis, et de multis gregibus
errantium fiat unus grex, et unus pastor. Chrysostomus in Matth.. Hanc autem prophetiam inducit, simul quidem
suadens eis attendere semper quae scripta sunt, simul etiam ostendens quoniam secundum Dei consilium
crucifigebatur, et undique monstrans non alienum se esse a veteri testamento qui in eo praenuntiabatur. Non
autem permisit eos in tristibus permanere; sed et laeta praenuntiat, dicens postquam autem resurrexero,
praecedam vos in Galilaeam: non enim confestim post resurrectionem in caelo eis apparuit, neque in longam
quamdam regionem, ut eis appareat, vadit; sed in ipsa gente et in ipsis fere regionibus: ut et hinc crederent
quoniam qui crucifixus est ipse est qui resurrexit. Propter hoc etiam se in Galilaeam abire dicit, ut a timore
Iudaeorum liberati crederent ei quod dicebatur. Origenes in Matth.. Praedicit etiam hoc eis, ut qui ad modicum
disperguntur, scandalum passi, post congregentur a resurgente Christo et praecedente eos in Galilaeam gentium.
Hilarius in Matth.. Sed Petrus intantum et affectu et caritate Christi efferebatur ut et imbecillitatem carnis suae et
fidem verborum domini non contueretur, quasi dicta eius efficienda non essent; unde sequitur respondens Petrus

309

