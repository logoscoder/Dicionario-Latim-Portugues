verba Daemonum diversimode ab evangelistis sunt dicta, non habet aliquid scrupuli: cum vel in unam redigi
sententiam, vel omnia dicta possint intelligi: nec quia pluraliter apud matthaeum, apud alios autem singulariter
loquitur; cum et ipsi narrent, quod interrogatus quid vocaretur, legionem se esse respondit, eo quod multa essent
Daemonia.
Sequitur erat autem non longe ab eis grex porcorum multorum pascens. Daemones autem rogabant eum,
dicentes: si eicis nos hinc, mitte nos in porcos.
Gregorius Moralium.
Scit enim diabolus, quia quodlibet agere ex semetipso non sufficit; quia nec per semetipsum in eo quod est
spiritus existit. Remigius. Sed ideo non petierunt ut in homines mitterentur, quia illum cuius virtute torquebantur,
humanam speciem gestare videbant. Nec etiam petierunt ut in pecora mitterentur, quia pecora, Dei praecepto,
munda sunt animalia, et tunc in templo Dei offerebantur. Prae aliis autem immundis in porcos mitti petierunt,
quia nullum animal est immundius porco: unde et porcus dicitur quasi spurcus, eo quod in spurcitiis delectetur:
sic et Daemones spurcitiis peccatorum delectantur.
Non autem petierunt ut in aerem mitterentur propter nimiam cupiditatem nocendi hominibus.
Sequitur et ait illis: ite. Chrysostomus in Matth.. Non autem hoc fecit Jesus quasi a Daemonibus persuasus, sed
multa hinc dispensans: unum quidem ut instruat magnitudinem nocumenti Daemonum, qui illis hominibus
insidiabantur; aliud, ut discant omnes quoniam neque adversus porcos audent, nisi ipse concesserit; tertium, ut
ostendat quod graviora in illos homines operati essent quam in porcos, nisi essent homines illi inter calamitates
divina providentia adiuti: magis enim odio habent homines quam irrationalia.
Per hoc autem manifestum est, quoniam nullus est qui non potiatur divina providentia. Si autem non omnes
similiter neque secundum unum modum, et haec etiam providentiae maxima species est; ad id enim quod
unicuique expedit, providentia ostenditur. Cum praedictis autem et aliud ex hoc discimus: quoniam non
communiter omni providet solum, sed singulariter unicuique: quod in daemoniacis his aliquis aspiciet manifeste:
qui olim suffocati essent, nisi divina procuratione potiti essent. Propterea etiam concessit abire in gregem
porcorum, ut qui regiones habitabant illas, discant eius virtutem. Ubi enim nullus eum cognoverat, fulgere
faciebat miracula, ut eos in suae divinitatis cognitionem trahat. Hieronymus.
Non ergo ut concederet salvator Daemonibus quod petebant, dixit ite, sed ut per interfectionem porcorum,
hominibus salutis occasio praeberetur.
Sequitur at illi exeuntes, scilicet ab hominibus, abierunt in porcos; et ecce magno impetu abiit totus grex
praeceps in mare, et mortui sunt in aquis. Erubescat Manichaeus. Si de eadem substantia et ex eadem origine
hominum bestiarumque sunt animae, quomodo ob unius hominis vel duorum salutem, duo millia porcorum
suffocantur? chrysostomus in Matth..
Ideo autem porcos Daemones occiderunt, quia ubique homines in moestitiam mittere student, et de perditione
laetantur. Damni etiam magnitudo augebat eius quod factum erat famam: a multis enim divulgabatur: scilicet ab
his qui curati erant, a porcorum dominis, et a pastoribus; unde sequitur pastores autem fugerunt, et venientes in
civitate nuntiaverunt omnia, et de his qui Daemonia habuerant; et ecce tota civitas exiit obviam Jesus. Sed cum
deceret eos adorare et admirari virtutem, mittebant eum a se; unde sequitur et viso eo rogabant eum ut transiret a
finibus eorum. Intuere autem et Christi mansuetudinem post virtutem: quia enim beneficia adepti abigebant eum,
non restitit, sed recessit; et eos qui indignos se nuntiaverunt eius doctrina, dereliquit, dans eis doctores liberatos a
Daemonibus, et porcorum pastores.
Hieronymus. Vel quod rogant ut transeat fines eorum, non de superbia hoc faciunt, sed de humilitate, qua se
indignos domini praesentia iudicabant; sicut et Petrus ait. Exi a me, domine, quia vir peccator sum. Rabanus.
Interpretatur autem Gerasa colonum eiciens, vel advena propinquans, hoc est gentilitas, quae diabolum a se
eiecit: et quae prius longe, modo facta est prope, post resurrectionem visitata a Christo per praedicatores.
Ambrosius super Lucam.
Duo quoque daemoniaci figuram populi gentilis accipiunt: quoniam cum tres filios Noe generavit, cham, Sem et
Iaphet, Sem tantummodo familia in possessionem accita est Dei, ex duobus autem aliis nationum populi
pullularunt. Hilarius in Matth..
Unde extra urbem, idest extra legis et prophetarum synagogam, duos homines in monumentis Daemones
detinebant; duarum scilicet gentium origines, intra defunctorum sedes et mortuorum reliquias obsederant,
efficientes praetereuntibus viam vitae praesentis infestam.
Rabanus. Vel non immerito in monumentis illos habitasse significavit: quid enim aliud sunt corpora perfidorum
nisi quaedam defunctorum sepulchra, quibus non Dei sermo, sed anima peccantis morte recluditur? dicit autem
ita ut nemo posset transire per viam illam, quia ante adventum salvatoris in via gentilitas fuit. Vel per duos,
Iudaeos et gentes accipe, qui non habitabant in domo; idest, conscientia sua non requiescebant. In monumentis
manebant, idest in operibus mortuis delectabantur; nec sinunt per viam fidei, quam viam Iudaei impugnabant,
aliquem transire. Hilarius. Occursu autem eorum, concurrentium ad salutem voluntas indicatur. Videntes autem
Daemones non sibi iam locum in gentibus derelinqui, ut patiatur habitare se in haereticis deprecantur; quibus
occupati, in mare, idest in cupiditatem saecularem, Daemonum praecipitantur instinctu; et cum reliquarum
gentium infidelitate moriuntur.
118

