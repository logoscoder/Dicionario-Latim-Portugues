Chrysostomus in Matth..
Quia dixerat: dabitur genti facienti fructum eius, hic ostendit cui genti: unde dicitur et respondens Jesus, dixit
iterum in parabolis eis, dicens: simile factum est regnum caelorum, etc.. Glossa.
Dicit autem respondens, idest obvians pravae cogitationi eorum de morte sua. Augustinus de cons. Evang..
Parabolam autem istam solus matthaeus narrat: simile quidem etiam Lucas commemorat; sed non est hoc, sicut
et ipse ordo indicat. Gregorius in evang..
Hic per nuptias, praesens ecclesia; illic per coenam, aeternum et ultimum convivium designatur; quia et in hanc
nonnulli exituri intrant; ad illud quisquis semel intraverit, ulterius non exibit. At si quis forte contendat hanc
eamdem esse lectionem, intelligi forsitan potest quia de proiecto eo, qui cum nuptiali veste non intraverat, quod
Lucas tacuit, matthaeus dixit; quod vero per illum coena, per hunc autem prandium dicitur, nequaquam obsistit:
quia cum ad horam nonam apud antiquos prandium fieret quotidie, ipsum quoque prandium coena vocabatur.
Origenes in Matth..
Regnum autem caelorum simile est, secundum eum quidem qui regnat, homini regi; secundum eum autem qui
conregnat, filio regis; secundum ea vero quae sunt in regno regis, servis et invitatis ad nuptias; inter quod est et
exercitus regis. Additum est autem homini regi, ut hominibus quasi homo loquatur, et dispenset homines non
cupientes dispensari a Deo. Sed tunc cessabit regnum caelorum esse simile homini, cum cessante zelo et
contentione et ceteris passionibus et peccatis, cessaverimus secundum hominem ambulare, et videbimus eum
sicuti est. Nunc enim videmus eum non sicuti est, sed sicuti per nostram dispensationem factus fuerit nobis.
Gregorius.
Tunc autem Deus pater Deo filio nuptias fecit quando hunc in utero virginis humanae naturae coniunxit. Sed
quia ex duabus personis fieri solet nuptiarum coniunctio, absit hoc ab intellectibus nostris ut personam
redemptoris nostri ex duabus personis credamus esse unitam. Ex duabus quippe atque in duabus hunc naturis
existere dicimus, sed ex duabus personis credere compositum ut nefas vitamus. Securius ergo dici potest, quia in
hoc rex pater regi filio nuptias fecit, quod ei per incarnationis mysterium sanctam ecclesiam sociavit. Uterus
autem genitricis virginis huius sponsi thalamus fuit. Chrysostomus super Matth.. Vel aliter. Cum resurrectio
fuerit facta sanctorum, tunc suscipiet hominem vita, quae est Christus, mortalitatem eius sua immortalitate
absorbens. Nunc enim quasi arrhas futuri coniugii spiritum sanctum accipimus; tunc autem ipsum Christum
plenius in nobis habebimus. Origenes.
Vel coniunctionem sponsi ad sponsam, idest Christi ad animam, verbi susceptionem intellige; partus autem opera
bona. Hilarius. Merito autem a patre iam sunt hae nuptiae factae, quia aeternitatis huius societas et novi corporis
desponsata coniunctio habetur iam perfecta in Christo.
Sequitur et misit servos suos vocare invitatos ad nuptias; et noluerunt venire.
Chrysostomus super Matth..
Ergo quando misit servos suos, iam invitati prius erant. Invitati sunt enim homines a tempore Abrahae, cui
Christi incarnatio promittebatur. Hieronymus. Misit autem servum suum; nec dubium quin Moysen, per quem
legem invitatis dedit.
Si autem servos legerimus, ut plura habent exemplaria, ad prophetas referendum est: quia invitati per eos, venire
contempserunt.
Sequitur iterum misit alios servos, dicens: dicite invitatis, etc.. Servi qui secundo missi sunt, melius est ut
prophetae intelligantur, quam apostoli; ita tamen si servus supra fuerit scriptus; sin autem servos ibidem legas,
hic servi secundi, apostoli sunt intelligendi. Chrysostomus super Matth.. Quos misit cum eis dixit: in viam
gentium ne abieritis...
Sed potius ite ad oves perditas domus Israel. Origenes in Matth..
Vel qui primi mittuntur servi vocare invitatos ad nuptias habentur prophetae convertentes ex populo per suas
prophetias ad laetitiam et restitutionem ecclesiae ad Christum. Qui autem noluerunt venire in primis invitati, sunt
qui noluerunt audire verba prophetarum. Iterum alii transmissi, alia congregatio prophetarum est. Hilarius in
Matth.. Vel servi primo missi, qui invitatos vocarent, apostoli sunt; qui autem admonentur ut veniant, invitati
antea, populus Israel est: in gloriam enim aeternitatis per legem est advocatus. Apostolorum ergo erat proprium
commonefacere eos quos invitaverant prophetae.
Qui vero iterum cum praeceptorum conditione mittuntur, apostolici viri sunt successores eorum.
Gregorius in evang.. Sed quia hi qui prius invitati sunt, ad nuptiarum convivium venire noluerunt, in secunda
invitatione iam dicitur ecce prandium meum paravi. Hieronymus. Prandium paratum, et tauri, et altilia occisa,
vel per metaphoram opes regiae describuntur, ut ex carnalibus intelligantur spiritualia; vel certe dogmatum
magnitudo et doctrina Dei lege plenissima sentiri potest. Chrysostomus super Matth.. Cum ergo dominus
apostolis dixit: euntes praedicate, dicentes quia appropinquavit regnum caelorum, hoc significavit quod hic
dicitur prandium meum paravi: idest, ex lege et prophetis Scripturarum mensas ornavi: unde sequitur tauri mei et
altilia occisa sunt. Gregorius.
Per tauros autem patres veteris testamenti significantur; qui ex permissione legis inimicos suos virtutis corporeae
cornu feriebant. Altilia vero saginata dicimus: ab eo enim quod est alere, altilia, quasi alitilia, vel quasi alita
vocamus. Per altilia ergo patres novi testamenti figurantur; qui dum gratiam pinguedinis internae dulcedinis
253

