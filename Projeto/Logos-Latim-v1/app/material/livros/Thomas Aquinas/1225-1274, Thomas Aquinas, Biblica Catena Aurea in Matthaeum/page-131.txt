Issachar enim interpretatus est merces, ut significetur pretium proditoris. Remigius.
Interpretatur autem Iscariotes memoria domini, quia secutus est dominum; sive memoriale mortis, quoniam
meditatus est in corde suo ut dominum traderet in mortem; seu suffocatio, quia seipsum strangulavit. Et
sciendum, quod duo discipuli hoc nomine sunt vocati, per quos omnes christiani designantur: per Iudam Iacobi
illi qui in confessione fidei perseverant; per Iudam Iscariotem illi qui relicta fide retro convertuntur. Glossa.
Duo et duo nominatim exprimuntur, ut iugalis societas approbetur. Augustinus de Civ. Dei. Elegit ergo hos in
discipulos, quos et apostolos nominavit, humiliter natos, inhonoratos, illitteratos, ut quicquid magnum essent et
facerent, ipse in eis esset et faceret. Habuit inter eos unum quo malo utens bene, et suae passionis impleret
dispositum, et ecclesiae suae tolerandorum malorum praeberet exemplum. Rabanus.
Qui etiam non per imprudentiam inter apostolos eligitur: magna est enim veritas quam nec adversarius minister
infirmat.
Voluit etiam a discipulo prodi, ut tu a socio proditus, modeste feras tuum errasse iudicium, periisse beneficium.
|#2 Lectio 2
Glossa. Quia manifestatio spiritus, ut apostolus dicit, ad utilitatem ecclesiae datur, post datam apostolis
potestatem, mittit eos ut potestatem ad aliorum utilitatem exequantur: unde dicitur hos duodecim misit Jesus.
Chrysostomus in Matth.. Attendite autem opportunitatem missionis. Postquam enim viderunt mortuum
suscitantem, mare increpantem, et cetera huiusmodi, et sufficienter virtutis eius demonstrationem susceperant per
verba et per opera, tunc eos mittit. Glossa. Mittens autem docet eos quo eant, quid praedicent, et quid faciant.
Primo quidem quo eant: unde dicitur praecipiens eis, et dicens: in viam gentium ne abieritis, et in civitates
Samaritanorum ne intraveritis: sed potius ite ad oves quae perierunt domus Israel.
Hieronymus. Non est autem contrarius locus iste ei praecepto quo postea dicitur: euntes docete omnes gentes:
quia hoc ante resurrectionem, illud post resurrectionem praeceptum est. Et oportebat primum adventum Christi
nuntiare Iudaeis, ne iustam haberent excusationem, dicentes, ideo a se dominum reiecisse, quia ad gentes et
Samaritanos apostolos miserit. Chrysostomus in Matth..
Ideo etiam primo ad Iudaeos mittit, ut quasi in quadam palaestra in Iudaea exercitati, ad agones orbis terrarum
intrarent, et velut quosdam pullos debiles ad volandum eos inducens. Gregorius in evang.. Vel quia prius soli
Iudaeae voluit, et postmodum gentibus praedicari, quatenus redemptoris nostri praedicatio a propriis repulsa,
gentiles populos quasi extraneos quaereret.
Erant etiam tunc quidam qui de Iudaeis vocandi essent et de gentilibus vocandi non essent; qui nec ad vitam
reparari mererentur, nec tamen gravius de contempta praedicatione iudicari. Hilarius in Matth.. Legis etiam
lectio obtinere privilegium evangelii debebat, hoc minus Israel sceleris sui excusationem habiturus, quod plus
sedulitatis in admonitione sensisset. Chrysostomus in Matth..
Item ne aestimarent, quia Christo conviciabantur et daemoniacum eum vocabant, quod propter hoc eos odio
haberet, primum eos emendare studuit, et ab omnibus aliis discipulos abducens, eis medicos et doctores mittit; et
non solum prohibuit aliis annuntiare antequam Iudaeis, sed neque viam quae ad gentes fert, pertingere
concedebat: quod signat cum dicit in viam gentium ne abieritis.
Et quia Samaritani contrarii erant Iudaeis, quamvis faciliores essent ut converterentur ad fidem, tamen neque
Samaritanis priusquam Iudaeis praedicari permisit: unde dicit et in civitates Samaritanorum ne intraveritis.
Glossa. Samaritani quidem fuerunt gentiles dimissi in terra Israel a rege Assyriorum post captivitatem ab eo
factam, et multis periculis coacti ad Iudaismum sunt conversi, circumcisionem, et quinque libros Moysi
recipientes, cetera vero omnino abhorrentes: unde Iudaei Samaritanis non commiscebantur. Chrysostomus in
Matth.. Ab his ergo discipulos avertens, ad filios Israel mittit, quos oves pereuntes vocat, non abscondentes,
undique veniam eis excogitans, et attrahens eorum mentem. Hilarius in Matth.. Qui tamen licet oves vocentur, in
Christum luporum ac viperarum linguis et faucibus saevierunt.
Hieronymus. Iuxta tropologiam vero praecipitur nobis qui Christi censemur nomine, ne in viam gentium, et
haereticorum ambulemus errorem; ut quorum religio separata est, separetur et vita.
Glossa. Postquam autem docuit eos quo eant, insinuat quid praedicent: unde subditur euntes autem praedicate
dicentes, quia appropinquavit regnum caelorum.
Rabanus. Hic appropinquare dicitur regnum caelorum per collatam nobis fidem invisibilis creatoris, non aliqua
motione electorum. Recte autem caeli vocantur sancti, qui Deum fide retinent, et diliguntur caritate.
Chrysostomus in Matth.. Vides mysterii magnitudinem, vides apostolorum dignitatem.
Nihil sensibile praecipiuntur dicere, ut Moyses et prophetae; sed nova quaedam et inopinata; illi enim terrena
bona praedicaverunt, hi autem regnum caelorum, et omnia quae illic sunt bona.
Gregorius in evang.. Adiuncta sunt autem praedicatoribus sanctis miracula, ut fidem verbis daret virtus ostensa,
et nova facerent qui nova praedicarent: unde sequitur infirmos curate, mortuos suscitate, leprosos mundate,
Daemones eicite.
Hieronymus. Ne enim hominibus rusticanis, et absque eloquii venustate, indoctis et illitteratis nemo crederet
pollicentibus regna caelorum, dat potestatem praedicta faciendi, ut magnitudinem promissorum probet
magnitudo signorum. Hilarius in Matth.. Tota autem virtutis dominicae potestas in apostolis refertur: ut qui in
131

