qui omnem suam spem in divitiis collocant. Hieronymus. Quia vero divitiae habitae difficile contemnuntur, non
dixit quod impossibile est divitem intrare in regnum caelorum, sed difficile.
Ubi difficile ponitur, non impossibilitas praetenditur, sed raritas demonstratur. Hilarius.
Periculosa enim cura est velle ditescere, et grave onus innocentia subiit incrementis opum occupata; rem enim
saeculi famulatus Dei non sine saeculi vitiis assequetur. Hinc difficile est divitem regnum caelorum adire.
Chrysostomus in Matth..
Quia vero dixerat difficile divitem intrare in regnum, procedit ad ostendendum quod est impossibile: unde
sequitur et iterum dico vobis: facilius est camelum per foramen acus transire, quam divitem intrare in regnum
caelorum. Hieronymus.
Secundum hoc nullus divitum salvus erit.
Sed si legamus Isaiam, quomodo cameli Madian et epha veniant ad ierusalem cum donis atque muneribus, et qui
quondam curvi erant et vitiorum gravitate distorti ingrediantur portas ierusalem, videbimus quomodo et isti
cameli, quibus divites comparantur, cum deposuerint gravem sarcinam peccatorum et totius corporis pravitatem,
intrare possunt per angustam et arctam viam quae ducit ad vitam. Chrysostomus super matthaeum.
Gentium etiam animae assimilatae sunt tortuosis camelis, in quibus erat gibbus idololatriae: quoniam cognitio
Dei erectio est animarum. Acus autem est filius Dei, cuius prima pars subtilis est secundum divinitatem, alia
vero crassior secundum incarnationem eius.
Tota autem recta est et nullam habet deflexionem, per cuius vulnus passionis gentes ingressae sunt in vitam
aeternam. Hac acu consuta est immortalitatis tunica: ipsa est acus quae spiritui consuit carnem: haec acus
Iudaicum populum iunxit et gentium: haec acus amicitiam Angelorum et hominum copulavit. Facilius est ergo
gentiles transire per foramen acus, quam divites Iudaeos intrare in regnum caelorum.
Si enim gentes cum tanto labore divelluntur ab irrationabilibus idolorum culturis, quanto magis Iudaei
divelluntur a rationabilibus Dei culturis? Glossa. Aliter dicitur, quia hierosolymis quaedam porta erat, quae
foramen acus dicebatur, per quam camelus, nisi deposito onere et flexis genibus, transire non poterat: per quod
significatur, divites non posse transire viam arctam quae ducit ad vitam, nisi sordibus peccatorum et divitiis
depositis, saltem non amando. Gregorius Moralium. Vel nomine divitis quemlibet elatum, cameli appellatione
propriam condescensionem significat.
Camelus autem per foramen acus transiit, cum redemptor noster usque ad susceptionem mortis, per angustias
passionis intravit, quae passio velut acus extitit, quia dolore corpus pupugit. Facilius autem camelus foramen
acus quam dives regnum caelorum ingreditur: quia nisi ipse prius per passionem suam formam nobis humilitatis
ostenderet, nequaquam se ad humilitatem ipsius superba nostra rigiditas inclinaret. Chrysostomus in Matth..
Discipuli autem inopes existentes turbantur, pro salute aliorum dolentes, et doctorum iam viscera assumentes:
unde sequitur audientes autem discipuli, mirabantur dicentes: quis ergo poterit salvus esse? Augustinus de
quaest.
Evang.. Cum autem pauci sint divites in comparatione multitudinis pauperum, intelligendum est, quod omnes qui
divitias cupiunt, in divitum numero haberi discipuli animadvertunt. Chrysostomus in Matth.. Dei autem opus hoc
esse consequenter ostendit, quoniam multa opus est gratia ut homo in divitiis dirigatur; unde sequitur aspiciens
autem Jesus dixit eis: apud homines hoc impossibile est: apud Deum autem omnia possibilia sunt. Per hoc quod
dicit aspiciens, significat evangelista quod mansueto oculo timidam eorum mentem mitigavit. Remigius.
Non autem hoc sic intelligendum est quod possibile sit apud Deum quod dives cupidus, avarus et superbus intret
in regnum caelorum; sed ut convertatur, et sic intret. Chrysostomus in Matth..
Neque etiam hoc ideo dicitur ut resupinus iaceas, et sicut ab impossibilibus abstineas; sed magnitudinem iustitiae
considerans insilias, Deum rogans.
|#7 Lectio 7
Origenes in Matth.. Audiverat Petrus verbum Christi dicentis: si vis perfectus esse, vade et vende omnia quae
habes; Deinde consideravit adolescentem cum tristitia abeuntem, et difficultatem divitum ingrediendi in regnum
caelorum; ideo quasi qui non facilem rem consummaverat, fiducialiter quaesivit. Etsi enim minima cum fratre
reliquit; sed non minima aestimata sunt apud Deum, considerantem quoniam ex tanta plenitudine dilectionis illa
minima reliquerunt, ut etiam si multas habuissent possessiones, omnia reliquissent. Et puto quod magis Petrus
confidens de affectu suo quam de ipsa quantitate rerum relictarum, fiducialiter interrogavit; unde dicitur tunc
respondens Petrus dixit ei: ecce nos reliquimus omnia. Chrysostomus in Matth..
Qualia omnia, o beate Petre? arundinem, rete, navigium. Omnia quidem haec dicit, non propter munificentiam,
sed ut per interrogationem hanc inopem inducat plebem. Quia enim dominus dixerat: si vis perfectus esse; ne
dicat aliquis inopum: quid igitur? si non habuero, non possum esse perfectus? interrogat Petrus, ut tu inops
discas quoniam in nullo hinc diminutus es. Qui enim claves regni caelorum acceperat, pro his quae ibi sunt iam
confidit, et pro orbe terrarum universo interrogat. Intuere autem et qualiter respondet diligenter, sicut Christus
inquisivit: etenim Christus duo a divite expetiit: dare pauperibus quae habebat, et sequi se: propter hoc ipse
addidit et secuti sumus te. Origenes in Matth..

230

