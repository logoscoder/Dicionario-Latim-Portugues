Augustinus de Trin.. Est autem in promptu intelligere cur spiritus sanctus missus dicatur, cum in ipsum
dominum corporali specie velut columba descendit: facta est enim quaedam creaturae species ex tempore, in qua
visibiliter ostenderetur spiritus sanctus. Haec autem operatio visibiliter expressa, et oculis oblata mortalibus
missio spiritus sancti dicta est; non ut appareret invisibilis eius substantia, sed ut corda hominum exterioribus
visis commota, ad occultam aeternitatem converterentur.
Non autem sic assumpta est creatura, in qua spiritus sanctus apparuit, in unitatem scilicet personae, sicut
assumpta est humana illa forma ex virgine. Neque enim columbam beatificavit spiritus aut sibi in personae suae
unitatem in aeternum coniunxit. Proinde, quamquam illa columba spiritus dicta sit, ut ostenderetur per
columbam spiritum demonstratum, non tamen ita possumus dicere spiritum sanctum et Deum et columbam, sicut
dicimus filium et Deum et hominem; nec sicut dicimus filium agnum Dei, non solum ioanne baptista dicente, sed
etiam ioanne evangelista vidente agnum occisum in Apocalypsi: illa quippe visio prophetica non est exhibita
oculis corporeis per formas corporeas, sed in spiritu per spiritales imagines corporum. De illa vero columba
nullus unquam dubitavit quin oculis visa sit; nec sicut dicimus filium petram (scriptum est enim 1 Cor. 10, 4:
petra erat Christus), ita possumus dicere spiritum columbam. Illa enim petra iam erat in creatura, et per actionis
modum nuncupata est nomine Christi quem significabat; non autem sic illa columba, quae ad haec tantummodo
significanda repente extitit. Magis autem simile hoc mihi videtur flammae illi quae in rubo apparuit Moysi, et illi
quam populus in eremo fiebant dum lex daretur in monte. Ad hoc sequebatur, et fulguribus ac tonitruis quae
enim rerum illarum corporalis extitit species, ut aliquid significaret atque praeteriret.
Propter has ergo corporales formas missus dicitur spiritus sanctus; illae vero species corporales ad
demonstrandum quod opus fuit, ad tempus apparuerunt, et postea destiterunt. Hieronymus in Matth..
Sedit autem super caput iesu, ne quis putaret vocem patris ad ioannem factam, non ad dominum; unde sequitur et
venientem super se.
|#8 Lectio 8
Augustinus in serm. De epiph.. Non enim ut ante per Moysen aut per prophetas, nec per typos aut figuras,
venturum in carne pater filium docuit, sed palam venisse monstravit, dicens hic est filius meus. Hilarius in
Matth.. Vel ut ex his quae consummabantur in Christo, cognosceremus post aquae lavacrum et de caelestibus
portis sanctum in nos spiritum involare et caelestis nos gloriae unctione perfundi et paternae vocis adoptione
filios Dei fieri. Hieronymus in Matth..
Mysterium autem trinitatis in baptismate demonstratur. Dominus baptizatur, spiritus descendit in habitu
columbae, patris vox filio testimonium perhibentis auditur.
Augustinus in serm. De epiph.. Nec mirum si in dominico lavacro mysterium non defuit trinitatis, cum nostrum
lavacrum trinitatis compleat sacramentum.
Voluit enim dominus primo circa se exhibere quod erat postea humano generi praecepturus. Augustinus de fide
ad Petrum. Quamvis autem pater et filius et spiritus sanctus sint una natura, firmissime tamen tene tres esse
personas; patremque solum esse qui dixit hic est filius meus dilectus, et filium solum esse super quem illa vox
patris insonuit, et spiritum sanctum solum esse qui in specie columbae super Christum baptizatum descendit.
Augustinus de Trin..
Haec autem opera sunt totius trinitatis.
In sua quippe substantia pater et filius et spiritus sanctus unum sunt, sine ullis intervallis temporum vel locorum;
in meis autem vocibus separati sunt pater, filius et spiritus sanctus, nec simul dici poterunt; et in litteris
visibilibus sua separatim locorum spatia tenuerunt: quia similitudine utcumque cognoscitur, inseparabilem in
seipsa trinitatem per visibilis creaturae speciem separabiliter demonstrari. Quod autem solius patris vox sit,
ostenditur ex hoc quod dicit hic est filius meus. Hilarius in libro de Trin.. Non solum nomine contestatus est eum
esse filium, sed proprietate.
Multi enim nos filii Dei sumus, sed non talis est hic filius; hic enim et proprius et verus est filius: origine, non
adoptione; veritate, non nuncupatione; nativitate, non creatione.
Augustinus super ioannem.
Pater autem diligit filium, sed quomodo pater filium, non quomodo dominus servum; sed quomodo unicum, non
quomodo adoptatum. Et ideo subditur in quo mihi complacui. Remigius. Vel si ad humanitatem Christi referatur,
si legatur in quo mihi complacui, quia istum solum reperi sine peccato. Si vero legatur in quo mihi complacuit,
subauditur placitum meum constituere, ut per eum agerem quae agenda sunt, idest genus humanum redimerem.
Augustinus de cons. Evang..
Haec autem verba et alii duo, marcus et Lucas, similiter narrant; sed de verbis vocis quae de caelo facta est,
variant locutionem, salva tamen sententia. Quod enim matthaeus ait dictum hic est filius meus dilectus, et alii
duo dicunt: tu es filius meus dilectus, ad eamdem sententiam explicandam valet; vox enim caelestis unum horum
dixit; sed evangelista ostendere voluit ad id valere quod dictum est hic est filius meus, ut illis potius qui
audiebant indicaretur quod ipse esset filius Dei; atque ita dictum referre voluit: tu es filius meus, ac si illi
diceretur hic est filius meus. Non enim Christo indicabatur quod sciebat; sed audiebant qui aderant, propter quos
vox facta est. Iam vero quod alius dicit in quo mihi complacui, alius: in te complacuit mihi, si quaeris quid
43

