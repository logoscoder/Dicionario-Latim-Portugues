Sequitur et descendentibus illis de monte praecepit Jesus, dicens: nemini dixeritis visionem hanc, donec filius
hominis a mortuis resurgat. Non vult ergo in populis praedicari, ne et incredibile esset pro rei magnitudine, et
post tantam gloriam apud rudes animos sequens crux scandalum faceret. Remigius. Sive quia, si maiestas illius
divulgaretur in populo, populi impedirent dispensationem passionis eius, resistendo principibus sacerdotum, et
sic redemptio humani generis retardaretur.
Hilarius in Matth.. Silentium etiam rerum gestarum quas viderant imperat, ut cum essent spiritu sancto repleti,
tunc gestorum spiritualium testes essent.
|#3 Lectio 3
Hieronymus. Traditio Pharisaeorum est iuxta Malachiam prophetam, quod elias veniat ante salvatoris adventum,
et reducat cor patrum ad filios et filiorum ad patres, et restituat omnia in antiquum statum.
Aestimant ergo discipuli transformationem gloriae hanc esse quam in monte viderant; et ideo dicitur et
interrogaverunt eum discipuli eius dicentes: quid ergo Scribae dicunt, quod eliam oporteat primum venire? ac si
dicerent: si iam venisti in gloriam, quomodo praecursor tuus non apparet? maxime autem hoc dicunt, quia eliam
viderant recessisse. Chrysostomus in Matth.. Non autem adventum eliae discipuli de Scripturis sciebant; sed
Scribae eis manifestabant, et ferebatur hic sermo in plebe indocta, sicut et de Christo. Non autem ut oportebat,
adventus Christi et eliae a Scribis interpretabatur. Scripturae enim duos dant Christi adventus; eum scilicet qui
factus est, et eum qui futurus est. Sed Scribae plebem evertentes, secundum adventum solum commemorabant
plebi, et dicebant quoniam si hic est Christus, oportebat eliam praevenire. Est igitur solutio quam Christus
inducit.
Sequitur at ille respondens ait: elias quidem venturus est, et restituet omnia.
Dico vobis, quia elias iam venit. Ne autem existimes eum in sermone errasse si quandoque dicit eliam venturum,
et quandoque venisse: cum enim dicit quod elias venturus est et restaurabit omnia, de ipso elia in propria persona
loquitur: qui quidem restaurabit omnia, dum corriget infidelitatem Iudaeorum qui tunc invenientur, quod est
convertere corda patrum ad filios idest Iudaeorum ad apostolos. Augustinus de quaest. Evang.. Vel restituet
omnia, idest eos quos Antichristi persecutio perturbaverit: vel ut ipse restituat moriendo quae debet.
Chrysostomus in Matth.. Si autem tot bona erunt ex eliae praesentia, quare tunc non eum misit? dicemus, quia et
tunc Christum aestimantes eliam, non crediderunt ei.
Tunc autem eliae credent, quia cum post tantam expectationem venerit, annuntians Jesum, facilius suscipient
quae ab eodem dicentur. Cum vero dicit quod elias iam venit, ioannem eliam vocat, propter ministerii modum:
sicut enim elias secundi adventus praecursor erit, ita ioannes praecursor factus est primi.
Propter hoc autem ioannem eliam nominat, ut ostendat primum suum adventum veteri testamento et prophetiae
convenire.
Hieronymus. Ipse ergo qui venturus est in secundo salvatoris adventu iuxta corporis fidem, nunc per ioannem
venit in virtute et spiritu.
Sequitur et non cognoverunt eum, sed fecerunt in eo quaecumque voluerunt, hoc est, spreverunt et decollaverunt
eum.
Hilarius in Matth.. Ut domini adventum praenuntians, passionem quoque praecurreret et iniuriae et vexationis
exemplo; unde sequitur sic et filius hominis passurus est ab eis. Chrysostomus in Matth.. In quo opportune suam
passionem commemorat ex passione ioannis, multam eis praebens consolationem.
Hieronymus. Quaeritur ergo, cum Herodes et Herodias ioannem interfecerint, quomodo ipsi quoque Jesum
crucifixisse dicantur, cum legamus eum a Scribis et Pharisaeis interfectum. Et breviter respondendum, quod in
ioannis necem Pharisaeorum factio consenserit: et in occisione domini Herodes iunxerit voluntatem suam; qui
illusum atque despectum remisit ad Pilatum, ut eum crucifigeret. Rabanus.
Ex indicio autem passionis suae, quam dominus eis saepius praedixit, et praecursoris sui, quam iam completam
cernebant, discipuli cognoscebant ioannem sibi in eliae vocabulo demonstratum esse: unde sequitur tunc
intellexerunt discipuli quia de ioanne baptista dixisset eis. Origenes in Matth.. Quod autem dixit propter ioannem
elias iam venit, non anima eliae est intelligenda, ne incidamus in dogma transcorporationis, quod alienum est ab
ecclesiastica veritate; sed, sicut Angelus praedixit: venit in spiritu et virtute eliae.
|#4 Lectio 4
Origenes in Matth.. Concupiscens Petrus spectabilem illam vitam, et praeponens utilitatem suam utilitatibus
plurimorum, dicebat bonum est nos hic esse. Sed quoniam caritas non quaerit quae sua sunt, hoc quod videbatur
bonum Petro, non fecit Jesus; sed quasi de monte excelso divinitatis descendit ad turbam: ut qui non poterant
ascendere sursum propter infirmitatem animarum suarum, illis proficiat; unde dicitur et cum venisset ad turbam:
nisi enim cum discipulis suis electis venisset ad turbam, non accessisset ad eum ille de quo subditur accessit ad
eum homo genibus provolutus ante eum dicens: domine, miserere filio meo. Ubi considerandum est, quod
quandoque qui patiuntur, credunt, et deprecantur pro sua salute; quandoque autem pro eis alii faciunt: sicut nunc
qui genibus volvitur, pro filio rogat; quandoque vero a semetipso salvator etiam a nullo rogatus, sanat.
Primo autem quaeramus quid est quod sequitur quia lunaticus est, et male patitur.
209

