|#2 Lectio 2
Chrysostomus super Matth..
Postquam ostendit quia ipse est vox clamantis in deserto, prudenter evangelista subiunxit ipse autem ioannes
habebat vestimentum de pilis camelorum, in quo ostenditur quae sit vita ipsius: nam ipse quidem testificabatur
de Christo, vita autem eius de ipso. Nemo autem potest esse alterius testis idoneus, nisi prius fuerit suus. Hilarius
in Matth..
Fuerant enim praedicanti ioanni et locus opportunior et vestitus utilior et cibus aptior. Hieronymus. De pilis enim
camelorum habebat vestimentum, non de lana. Aliud austerae vestis indicium est, aliud luxuriae mollioris.
Chrysostomus super Matth..
Servis autem Dei non convenit habere vestimentum ad speciem visionis vel ad carnis delectamentum, sed tantum
ad tegumentum nuditatis. Habebat enim ioannes vestem non mollem neque delicatam, sed cilicinam, gravem et
asperam, et conterentem corpus potius quam foventem, ut de virtute animae eius ipse habitus corporis loqueretur.
Sequitur et zonam pelliceam circa lumbos suos. Consuetudo enim erat apud Iudaeos ut zonis laneis uterentur:
ideo iste, quasi durius aliquid facere volens, zona pellicea cingebatur. Hieronymus. Porro quod sequitur, esca
eius erat locustae et mel silvestre, habitatori solitudinis congruum est, ut non delicias ciborum, sed necessitates
humanae carnis expleret. Rabanus.
Tenui victu contentus, et ex minutis volatilibus et melle invento in truncis arborum. In dictis autem arnulphi
Galliarum episcopi reperimus minimum genus locustarum fuisse in deserto Iudaeae, quae corpusculis in modum
digiti manus exilibus et brevibus in herbis facile capiuntur, coctaeque in oleo pauperem praebent gustum.
Similiter narrat, in eodem deserto esse arbores habentes lata folia et rotunda, lactei coloris, et melliti saporis,
quae natura fragilia manibus fricantur et eduntur, et hoc est quod mel silvestre dicitur. Remigius. Sub hoc autem
habitu vestimentorum et vilitate ciborum ostendit se peccata totius generis humani deflere.
Rabanus. Potest et habitus et gustus eius, qualitatem internae conversationis exprimere: nam austerioribus
utebatur indumentis quia vitam peccantium increpavit.
Hieronymus. Zona quidem pellicea, qua cinctus fuit et elias, mortificationis est indicium. Rabanus. Locustas et
mel silvestre edebat quia dulcius sapiebat turbis praedicatio eius; sed citius finem sortita est: in melle enim
dulcedo, in locustis est alacer volatus, sed cito deciduus.
Remigius. Per ioannem autem, qui Dei gratia interpretatur, significatur Christus, qui mundo gratiam attulit; per
vestimentum illius designatur ecclesia gentium.
Hilarius in Matth.. Cum exuviis immundarum pecudum, quibus gentiles pares existimantur, Christi praedicator
induitur, fitque sanctificatum habitu prophetali quidquid in eis vel inutile fuerat vel sordidum. Zonae autem
praecinctio, efficax in omne opus bonum est apparatus, ut ad omne ministerium Christi simus accincti. In esum
etiam eliguntur locustae fugaces hominum, et ad omnem adventum nostri sensus evolantes: nos scilicet, qui ab
omni sermone et congressu ipsis quibusdam corporis saltibus efferebamur voluntate vagi, in operibus inutiles, in
verbis queruli, sede peregrini; nunc sumus sanctorum alimonia et satietas prophetarum electi, simul cum melle
silvestri, dulcissimum ex nobis cibum non ex alveariis legis, sed ex truncis silvestrium arborum praebituri.
|#3 Lectio 3
Chrysostomus super Matth..
Conversatione ioannis exposita, convenienter subiungit tunc exibat ad eum; amplius enim resonabat conversatio
vitae eius in eremo, quam vox clamoris ipsius. Chrysostomus in Matth..
Erat enim mirabile in humano corpore tantam patientiam videre: quod denique et Iudaeos magis attrahebat,
magnum eliam in eo videntes.
Conferebat autem ad stuporem quod dereliquerat eos gratia prophetarum, et post longum tempus reversa
videbatur ad eos. Praedicationis etiam modus immutatus ad id proderat: nihil enim assuetorum apud alios
prophetas audiebant, puta praelia et victorias Babylonicas et persicas, sed caelos, et quidem illic regnum, et
supplicium Gehennae. Dicit autem tunc exibat ad eum ierosolyma et omnis Iudaea et omnis regio circa
iordanem, et baptizabantur ab eo in iordane.
Glossa. Baptismo praecurrente, non peccata dimittente. Remigius.
Baptismus enim ioannis figuram gerebat catechumenorum: nam sicut modo catechizantur pueri, ut digni fiant
sacramento baptismatis, ita ioannes baptizabat, ut baptizati ab eo, postea devote vivendo digni fierent accedere
ad Christi baptismum.
In iordane autem baptizabat, ut ibi aperiretur ianua regni caelestis ubi datus est aditus filiis Israel terram
promissionis intrandi.
Sequitur confitentes peccata sua. Chrysostomus super Matth..
Ad comparationem enim sanctitatis ioannis quis poterat arbitrari se iustum? sicut enim vestis candida si fuerit
posita iuxta nivem, ad comparationem nivis sordida invenietur, sic ad comparationem ioannis omnis homo
videbatur immundus; et ideo peccata sua confitebantur.

36

