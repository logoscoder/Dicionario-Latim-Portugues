Vel terra hic, sicut quidam dicunt, quamdiu est in hoc statu, terra mortuorum est, quia vanitati subiecta est; cum
autem liberata fuerit de corruptione, fit terra vivorum, ut mortales hereditent immortalem. Alterum exponentem
legi, quasi caelum, in quo habitaturi sunt sancti, dicatur terra vivorum, quod quantum ad inferiorem regionem
caelum est, quantum autem ad superius caelum dicitur terra. Alii dicunt, quia corpus nostrum terra est, et
quamdiu subiacet morti, terra est mortuorum; cum autem fuerit conforme factum gloriae corporis Christi, erit
terra vivorum. Hilarius in Matth.. Vel hereditatem terrae mitibus dominus pollicetur, idest eius corporis quod
ipse assumpsit habitaculum: et quia per mansuetudinem mentis nostrae habitat Christus in nobis, nos quoque
clarificati corporis eius gloria vestiemur.
Chrysostomus in Matth.. Vel aliter, Christus hic spiritualibus sensibilia immiscuit: quoniam enim aestimatur qui
mitis est omnia sua perdere, contrarium promittit, dicens quod cum stabilitate sua possidet qui non est protervus;
qui autem aliter est, multoties animam et hereditatem paternam perdit. Quia vero propheta dixerat: mansueti
hereditabunt terram, a consuetis verbis contexit sermonem.
Glossa. Mites etiam, qui seipsos possederunt, hereditatem patris in futuro possidebunt. Plus autem est possidere
quam habere: multa enim habemus quae statim amittimus.
|#3 Lectio 3
Ambrosius super Lucam.
Cum hoc feceris, ut scilicet sis pauper et mitis, memento quia peccator es, et lugeto peccata tua; unde sequitur
beati qui lugent. Et bene tertia benedictio est peccata deflentis, quia trinitas est quae peccata condonat. Hilarius
in Matth..
Lugentes enim hic dicuntur non orbitates aut contumelias aut damna moerentes, sed peccata vetera flentes.
Chrysostomus super Matth..
Et qui sua quidem peccata lugent, beati sunt, sed mediocriter; beatiores autem sunt qui aliena lugent peccata:
tales convenit esse omnes doctores. Hieronymus.
Luctus enim hic non mortuorum ponitur communi lege naturae, sed peccatis et vitiis mortuorum. Sic flevit
Samuel Saulem, et Paulus eos qui post immunditiam poenitentiam egerunt. Chrysostomus super Matth..
Cum autem consolatio sit lugentium cessatio luctus, qui sua peccata lugent, consolabuntur indulgentiam
consecuti.
Chrysostomus in Matth..
Et licet talibus sufficiat venia frui, non terminat retributionem in peccatorum remissione, sed et multarum facit
participes consolationum et hic et in futuro. Semper enim maiores laboribus Deus dat retributiones.
Chrysostomus super Matth..
Qui vero aliena peccata lugent, consolabuntur: qui cum in saeculo illo providentiam cognoverint Dei et
intellexerint quod qui perierunt non fuerunt Dei, de cuius manu nemo rapere potest, de eis, luctu derelicto, in sua
beatitudine laetabuntur. Vel aliter.
Augustinus de serm. Dom.. Luctus est tristitia de amissione carorum. Conversi autem ad Deum ea quae in hoc
mundo cara habebant amittunt: non enim gaudent his rebus quibus ante gaudebant; et donec fiant in illis amor
aeternorum, nonnulla moestitia sauciantur. Consolabuntur ergo spiritu sancto, qui maxime propterea Paraclitus
nominatur, idest consolator, ut temporalem amittentes, aeterna laetitia perfruantur, et ideo dicit quoniam ipsi
consolabuntur. Glossa. Vel per luctum duo genera compunctionis intelliguntur: scilicet pro miseriis huius mundi,
et pro desiderio caelestium; unde filia caleph petivit irriguum superius et inferius. Huiusmodi autem luctum non
habet nisi pauper et mitis, qui cum mundum non diligat, quod miser est recognoscit, et ideo caelum concupiscit.
Convenienter ergo lugentibus promittitur consolatio, ut qui tristatus est in praesenti, gaudeat in futuro. Maior est
autem retributio lugentis quam pauperis et mitis: plus enim est gaudere in regno, quam habere et possidere:
multa enim cum dolore possidemus. Chrysostomus in Matth.. Notandum autem, quod hanc beatitudinem non
simpliciter, sed omnino cum intensione et cumulo posuit; ideoque non dixit: qui moerent, sed qui lugent.
Siquidem praeceptum istud totius philosophiae magisterium est. Si enim qui filios vel proximos mortuos lugent,
toto illo doloris sui tempore nec pecuniarum nec gloriae amore tenentur, non invidia consumuntur, non iniuriis
permoventur nec aliis vitiis obsidentur, utpote solis luctibus mancipati; multo magis qui propria peccata lugent,
sicut ea lugere dignum est, celsiorem hanc philosophiam debent ostendere.
|#4 Lectio 4
Ambrosius super Lucam.
Postquam delicta deflevi, esurire incipio et sitire iustitiam. Aeger enim cum in gravi morbo est, non esurit; unde
sequitur beati qui esuriunt et sitiunt iustitiam. Hieronymus. Non nobis sufficit velle iustitiam, nisi iustitiae
patiamur famem, ut sub hoc exemplo, nunquam nos satis iustos, sed semper esurire iustitiae opera intelligamus.
Chrysostomus super Matth..
Quoniam omne bonum quod non ex amore ipsius boni faciunt homines, ingratum est ante Deum. Esurit autem
iustitiam qui secundum iustitiam Dei desiderat conversari; sitit autem iustitiam qui scientiam eius acquirere
cupit. Chrysostomus in Matth.. Iustitiam autem dicit vel universalem, vel particularem avaritiae contrariam. Quia
56

