Qui vero receperint verbum, afflictiones curasque doctorum quas pro se tolerabunt, in argumentum sibi vertunt
humilitatis.
Et ne levis culpa videatur esse apostolos non recipere, subdit amen dico vobis: tolerabilius erit terrae sodomorum
et gomorrhaeorum in die iudicii quam illi civitati. Hieronymus. Quia sodomitis et gomorrhaeis non fuit
praedicatum; huic autem cum praedicatum sit, non recipit evangelium. Remigius. Vel quia sodomitae et
gomorrhaei inter vitia carnis et hospitales fuisse leguntur; quamvis non tales hospites receperint sicut apostoli.
Hieronymus. Si autem tolerabilius erit terrae sodomorum quam illi civitati quae non recipit evangelium, ergo
inter peccatores supplicia diversa sunt. Remigius.
Specialiter tamen sodomorum et gomorrhaeorum mentionem facit, ut per hoc demonstret quia illa peccata sunt
Deo magis odibilia quae fiunt contra naturam, pro quibus deletus est mundus aquis diluvii, quatuor civitates
subversae, et mundus quotidie diversis malis affligitur.
Hilarius in Matth.. Mystice autem instruit nos dominus non immisceri eorum domibus aut familiaritatibus qui
Christum aut insectantur aut nesciunt; et in quacumque civitate interrogare quis eorum habitatione sit dignus,
idest, sicubi ecclesia sit, et Christus habitator; neque quoquam alibi transire, quia haec est domus digna et iustus
hospes. Iudaeorum autem plures erant futuri quorum tantus in favorem legis affectus esset, ut quamvis per
admirationem operum in Christum credidissent, tamen in legis operibus morarentur; alii vero explorandae
libertatis, quae in Christo est, curiosi, transire se ad evangelia ex lege essent simulaturi; multi etiam in haeresim
per intelligentiae perversitatem traducerentur. Et quia istiusmodi omnes penes se esse veritatem catholicam
mentiuntur, domo ipsa, idest ecclesia, caute utendum est.
|#5 Lectio 5
Chrysostomus in Matth..
Quia superius apostolorum removit sollicitudinem, et signorum suorum ostensione eos armavit, consequenter
praedicit eis mala quae debebant eis contingere.
Primo quidem ut discerent praescientiae eius virtutem; secundo ut nullus suspicaretur, quoniam propter
imbecillitatem magistri haec eis supervenirent mala; tertio ut ipsi sustinentes non obstupescerent, dum
inopinabiliter et praeter spem evenirent; quarto ut hoc audiente non turbentur in tempore crucis; Deinde ut
discant quoniam nova haec praelii lex est.
Nudos enim mittit, a suscipientibus iubet cibari; neque in hoc sistit, sed ulterius suam virtutem ostendit dicens
ecce ego mitto vos, sicut oves in medio luporum.
Ubi considerandum, quod non simpliciter ad lupos, sed in medio luporum mittit, ut sic suam virtutem magis
demonstrent, cum oves lupos superaverint, etiam in medio luporum existentes; et plurimos morsus accipientes ab
eis, non solum non consumuntur, sed et illos convertunt: multo autem mirabilius est et maius, transmutare
mentes eorum quam interficere eos. Inter lupos autem ovium mansuetudinem eos docet ostendere. Gregorius in
evang..
Qui enim locum praedicatoris suscipit, mala inferre non debet, sed tolerare; ut ex ipsa sua mansuetudine iram
sumentium mitiget, et peccatorum vulnera ipse in aliis afflictionibus vulneratus sanet.
Quoniam et si quando zelus rectitudinis exigit ut erga subditos saeviat, furor ipse de amore sit, non de
crudelitate: quatenus et iura disciplinae foris exhibeat, et intus paterna pietate diligat quos foris castigat.
Multi autem cum regiminis iura suscipiunt, ad lacerandos subditos inardescunt, terrorem potestatis exhibent,
domini videri appetunt, patres se esse minime recognoscunt, humilitatis locum in elationem dominationis
immutant, et si quando extrinsecus blandiuntur, intrinsecus saeviunt: de quibus dicitur: veniunt ad vos in
vestimentis ovium, intrinsecus autem sunt lupi rapaces. Contra quae nobis considerandum est, quia sicut oves
inter lupos mittimur, ut sensum servantes innocentiae, morsum malitiae non habeamus. Hieronymus.
Lupos autem Scribas et Pharisaeos vocat, qui sunt clerici Iudaeorum. Hilarius in Matth.. Lupos etiam significat
omnes hos qui vesano furore in apostolos desaevituri erant. Chrysostomus in Matth.. Malorum autem erat eis
consolatio mittentis virtus: et ideo ante omnia posuit dicens ecce ego mitto vos; quasi dicat: ne turbemini,
quoniam in medio luporum mittimini: possum enim facere ut nihil mali sustineatis; non solum lupis non
suppositi, sed leonibus terribiliores effecti. Sed ita expedit fieri; hoc enim vos clariores facit, et meam virtutem
magis divulgat. Deinde ut aliquid etiam a seipsis inferant, et non sine causa coronari aestimentur, subdit estote
ergo prudentes sicut serpentes, et simplices sicut columbae. Hieronymus. Ut per prudentiam devitent insidias,
per simplicitatem non faciant malum. Et serpentis astutia ponitur in exemplum: quia toto corpore occultat caput,
ut illud in quo vita est, protegat. Ita et nos toto periculo corporis caput nostrum, qui Christus est, custodiamus;
idest fidem integram et incorruptam servare studeamus. Rabanus. Solet etiam serpens eligere strictas rimas, per
quas transiens veterem pellem exuat: similiter praedicator transiens per angustam viam, veterem hominem
omnino deponat. Remigius.
Pulchre etiam dominus praedicatores serpentis prudentiam monet habere: quia primus homo per serpentem
deceptus est; ac si diceret: quia hostis callidus fuit ad decipiendum, vos prudentes sitis ad liberandum: ille
laudavit lignum, vos laudate crucis virtutem. Hilarius in Matth.. Ille animum primo mollioris sexus aggressus est,
spe Deinde illexit, et communionem immortalitatis spopondit. Pari ergo opportunitate, introspecta uniuscuiusque
135

