Quid autem distat haec parabola a parabola zizaniorum? etenim illic hi quidem salvantur, hi autem pereunt, sicut
et hic. Sed illic quidem propter pravorum dogmatum haeresim, et in anteriori parabola de semine, quia non
attendebant quae dicebantur; hic autem propter vitae nequitiam, propter quam quamvis et piscatione capti, idest
cognitione Dei fruentes, non possunt salvari. Ne autem audiens quoniam malos foras miserunt, aestimes hanc
poenam non esse periculosam, per expositionem eius gravitatem ostendit, dicens: sic erit in consummatione
saeculi: exibunt Angeli, etc.. Quamvis alibi dicat, quod ipse segregabit eos sicut separat pastor oves, hic Angelos
hoc facere dicit, sicut et in parabola zizaniorum. Gregorius in evang.. Timendum est autem hoc potius quam
exponendum: aperta enim voce tormenta peccantium dicta sunt, ne quis ad ignorantiae suae excusationem
recurreret, si quid de aeterno supplicio obscure diceretur. Rabanus. Cum enim venerit finis mundi, tunc verum
secernendorum piscium indicium demonstrabitur; et quasi in quodam quietissimo portu boni mittentur in vasa
caelestium mansionum; malos autem torrendos et exsiccandos, Gehennae flamma suscipiet.
|#12 Lectio 12
Chrysostomus in Matth..
Recedentibus turbis, dominus discipulis in parabolis loquitur; ex quibus sapientiores sunt facti, ita quod
intelligunt quae dicuntur: quocirca dicit eis intellexistis haec omnia? dicunt ei: etiam. Hieronymus.
Ad apostolos enim proprie sermo est, quos non vult audire tantum ut populum, sed etiam intelligere ut magistros
futuros. Chrysostomus in Matth..
Deinde quia intellexerunt, rursus eos laudat: unde sequitur ait illis: ideo omnis Scriba doctus in regno caelorum
similis est homini patrifamilias, qui profert de thesauro suo nova et vetera. Augustinus de Civ. Dei. Non dixit:
vetera et nova: quod utique dixisset, nisi maluisset meritorum ordinem servare quam temporum.
Manichaei etiam dum sola Dei promissa nova tenere se arbitrantur, remanent in vetustate carnis, et novitatem
inducunt erroris. Augustinus de quaest.
Evang.. Utrum autem ista conclusione exponere voluit quem dixerit thesaurum in agro absconditum (quoniam
sanctae Scripturae intelliguntur, quae nomine duorum testamentorum novi et veteris concluduntur); an ostendere
voluit, eum doctum habendum in ecclesia qui etiam Scripturas veteres parabolis explicatas intellexerit, ab istis
novis accipiens regulas, quia et ista dominus per parabolas enuntiavit; ut si ipse, in quo illa complentur et
manifestantur, per parabolas adhuc loquitur, donec passio eius velum discindat, ut nihil sit occultum quod non
reveletur; multo magis illa quae tam longe de illo scripta sunt, parabolis operta esse noverimus: quae cum Iudaei
ad litteram accipiant, noluerunt esse docti in regno caelorum. Gregorius in evang..
Sed si per novum et vetus quod dicitur, utrumque testamentum accipimus, Abraham doctum fuisse denegamus,
qui novi et veteris testamenti etsi facta novit, minime verba nuntiavit. Moysen quoque docto patrifamilias
comparare non possumus: quia etsi testamentum edocuit vetus, novi tamen dicta non protulit. Sed in eo quod hic
dicitur, intelligi valet quia non de his qui fuerant, sed de his qui esse in ecclesia poterant, loquebatur; qui tunc
nova et vetera proferunt, cum utriusque testamenti praedicamenta vocibus et moribus loquuntur. Hilarius in
Matth..
Discipulis enim est locutus, quos Scribas propter scientiam nuncupat, eo quod intellexerint ea quae ille nova et
vetera, idest in evangeliis et lege protulit, quae sunt et eiusdem patrisfamilias, uniusque utraque thesauri: ipsos
etiam sub patrisfamilias nomine sibi comparat, eo quod doctrinam de spiritus sancti thesauro suo novorum ac
veterum sunt adepti. Hieronymus.
Vel apostoli instructi Scribae dicuntur, quasi notarii salvatoris, qui verba illius et praecepta signabant in tabulis
cordis carnalibus rerum caelestium sacramentis, et pollebant opibus patrisfamiliae, eicientes de thesauro
doctrinarum suarum nova et vetera: ut quicquid in evangelio praedicabant, legis et prophetarum vocibus
comprobarent.
Unde et sponsa dicit in cantico canticorum: nova cum veteribus, dilecte mi, servavi tibi. Gregorius in evang..
Vel aliter. Vetus est ut pro culpa humanum genus in aeterna poena intereat, et novum ut conversus in regnum
vivat. Prius autem de regni similitudine thesaurum inventum ac margaritam bonam protulit; postmodum inferni
poenas de malorum combustione narravit: atque in conclusione subiungit ideo doctus Scriba, etc.; ac si dicat: ille
in sancta ecclesia doctus praedicator est qui et nova scit proferre de suavitate regni, et vetusta dicere de terrore
supplicii: ut vel poenae terreant quos praemia non invitant.
|#13 Lectio 13
Hieronymus. Post parabolas quas dominus ad populum est locutus, et quas soli apostoli intelligunt, transit in
patriam suam, ut ibi apertius doceat: et hoc est quod dicitur et factum est, cum consummasset Jesus parabolas
istas transiit inde; et veniens in patriam suam docebat eos in synagogis eorum. Augustinus de cons.
Evang.. A superiori sermone parabolarum istarum sic transit ut non ostendat consequentis ordinis necessitatem;
praesertim quia marcus ab istis parabolis non in quod matthaeus, sed in aliud intendens, in quod et Lucas, ita
contexuit narrationem ut credibilius ostendatur hoc esse potius consequenter gestum quod ipsi duo consequenter
adiungunt, de navi scilicet in qua dormiebat Jesus, et de miraculo expulsorum Daemoniorum; quae matthaeus
superius recolens interposuit. Chrysostomus in Matth.. Patriam autem eius hic Nazareth vocat: non enim fecit ibi
180

