Hieronymus. Cum autem superflue phylacteria dilatent, et magnas faciant fimbrias, gloriam cupientes ab
hominibus, consequenter arguuntur in reliquis; unde dicitur amant enim primos accubitus in coenis, et primas
cathedras in synagogis.
Rabanus. Notandum, quod non salutari in foro, non primo sedere vel discumbere vetat eos quibus hoc officii
ordine convenit: sed eos qui haec, sive habita sive non habita, indebite amant, a fidelibus quasi improbos dicit
esse cavendos. Chrysostomus super Matth.. Non enim vituperat eos qui in primo loco recumbunt, sed eos qui
amant primos discubitus; ad voluntatem vituperationem referens, non ad factum. Sine causa enim loco se
humiliat qui corde se praefert: aliquis enim iactator audiens laudabile esse in ultimo loco discumbere, discumbit
post omnes, et non solum iactantiam cordis non dimittit, sed adhuc aliam iactantiam humilitatis acquirit, ut qui
vult videri iustus, et humilis videatur. Multi enim superbi corpore quidem in novissimo recumbentes, cordis
autem elatione videntur sibi in capite recumbere; et multi sunt humiles in capite recumbentes, et conscientia se in
ultimo esse existimant. Chrysostomus in Matth.. Intende ubi in eis vana gloria dominabatur: in synagogis
scilicet, in quas intrabant alios directuri: in coenis hoc pati qualitercumque tolerabile erat, quamvis doctorem in
admiratione esse oporteat, non in ecclesia solum, sed ubique. Si autem diligere talia est incusatio, quam malum
est studere ut his aliquis potiatur? chrysostomus super Matth..
Primas etiam salutationes amant, non solum in tempore, ut eos primum salutemus, sed etiam in voce, ut
clamantes dicamus: ave, Rabbi; et in corpore, ut flexis capitibus eis incurvemur; et in loco, ut in publico
salutentur: unde dicit et salutationes in foro. Rabanus. Quamvis in hoc culpa non careant, si iidem in foro litibus
interesse qui in cathedra Moysi magistri synagogae cupiunt appellari, et vocari ab hominibus Rabbi.
Chrysostomus super Matth.. Idest, vocari volunt, et non esse: nomen appetunt, et officium negligunt. Origenes in
Matth..
In ecclesia etiam Christi inveniuntur mensarum suscipientes primatum, ut diacones fiant: consequenter autem
primas cathedras eorum qui dicuntur presbyteri, praeripere ambiunt; quidam autem machinantur ut episcopi
vocentur ab hominibus, hoc est Rabbi. Christi autem discipulus diligit quidem in spiritualibus coenis recubitus
primos, ut meliora spiritualium ciborum manducet; diligit etiam cum apostolis sedentibus super duodecim
thronos, primas cathedras, actibus bonis dignum se praebere festinans cathedris huiusmodi; sic autem et
salutationes diligit quae fiunt in nundinis caelestibus, idest caelestibus primitivorum congregationibus. Vocari
autem Rabbi neque ab hominibus, neque ab aliquo alio diligit iustus, quia unus est magister omnium; unde
subdit vos autem nolite vocari Rabbi. Chrysostomus in Matth.. Vel aliter. Praemissorum, de quibus Pharisaeos
incusaverat, alia quidem sicut parva et vilia praetermisit, quasi discipulis de his instrui non indigentibus; sed
quod erat omnium malorum causa, idest thronum appetere magistralem, hoc in medium ducit ad discipulos
instruendum: unde subdit vos autem nolite vocari Rabbi: unus est enim magister vester. Chrysostomus super
Matth..
Quasi dicat nolite vocari Rabbi, ne quod Deo debetur, vobis praesumatis.
Nolite et alios vocare Rabbi, ne divinum honorem hominibus deferatis. Unus est enim magister omnium, qui
omnes homines naturaliter docet. Si enim homo hominem erudiret, omnes homines discerent qui habent
doctores; nunc autem quia non homo docet, sed Deus, multi quidem docentur, pauci autem discunt. Non enim
homo intellectum praestat homini docendo, sed a Deo praestitum per admonitionem exercet. Hilarius in Matth..
Et ut meminerint discipuli se filios parentis unius, et per novae nativitatis generationem terreni ortus excessisse
primordia, subdit omnes autem vos fratres estis.
Hieronymus contra Helvidium. Omnes autem homines affectu fratres dici possunt: quod in duo dividitur: in
speciale et commune.
In speciale, quia omnes christiani fratres vocantur; porro in commune, quia omnes homines ex uno patre nati,
pari inter nos germanitate coniungimur.
Sequitur et patrem nolite vocare vobis super terram. Chrysostomus super Matth..
In mundo enim, quamvis homo hominem generat, tamen unus est pater qui omnes creavit. Non enim initium
vitae habemus ex parentibus, sed transitum vitae per eos accipimus. Origenes in Matth..
Sed quis non vocat patrem in terris? qui per omnem actum secundum Deum impletum dicit: pater noster, qui es
in caelis. Glossa. Quia vero apparebat quis esset omnium pater, in hoc quod dixerat qui es in caelis, vult
exponere quis sit omnium magister: unde praeceptum de magistro iterum repetit, dicens ne vocemini magistri,
quia magister vester unus est: Christus. Chrysostomus in Matth..
Non tamen, dum dicitur Christus magister, excluditur pater; sicut neque ex hoc quod Deus pater noster dicitur,
hominum pater excluditur Christus.
Hieronymus contra Helvidium. Quaeritur autem quare adversum hoc praeceptum apostolus doctorem gentium se
esse dixerit, aut quomodo in monasteriis vulgato sermone se invicem patres vocant.
Quod sic solvitur. Aliud est esse natura patrem, vel magistrum, aliud indulgentia.
Nos si hominem patrem vocamus, honorem aetati deferimus, non auctorem nostrae ostendimus vitae. Magister
enim dicitur ex consortio veri magistri: et ne infinita replicem, quomodo unus per naturam Deus, et unus filius
non praeiudicat ceteris, ne per adoptionem dii vocentur et filii, ita et unus pater et magister non praeiudicat aliis
ut abusive vocentur et patres et magistri. Chrysostomus in Matth..
265

