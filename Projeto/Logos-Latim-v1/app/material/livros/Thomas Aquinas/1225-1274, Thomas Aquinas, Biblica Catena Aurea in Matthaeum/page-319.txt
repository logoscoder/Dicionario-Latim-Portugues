Sequitur alii autem palmas in faciem eius dederunt, dicentes: prophetiza nobis, Christe, quis est qui te percussit?
Glossa.
In contumeliam ei hoc dicitur, qui se prophetam haberi voluit a populis.
Hieronymus. Stultum autem erat verberantibus respondere, et prophetare caedentem, cum palam percutientis
insania videretur. Chrysostomus in Matth..
Attende autem, quod evangelista cum summa diligentia ea quae videntur esse exprobratissima exponit, nihil
occultans aut verecundans; sed gloriam existimans maximam, dominatorem orbis terrarum pro nobis talia
sustinere. Hoc autem legamus continue, hoc nostrae menti inscribamus, et in his gloriemur. Augustinus de
quaest.
Evang.. Quod autem dictum est expuerunt in faciem eius, significavit eos qui praesentiam gratiae eius respuunt.
Item tamquam colaphis eum caedunt, qui ei honores suos praeferunt; palmas in faciem eius dant qui perfidia
caecati eum non venisse affirmant, tamquam praesentiam eius exterminantes et repellentes.
|#17 Lectio 17
Augustinus de cons. Evang..
Inter praedictas domini contumelias trina negatio Petri facta est, quam non omnes evangelistae eodem ordine
narrant. Lucas enim explicat prius tentationem Petri, tunc demum contumelias domini; sed matthaeus et marcus
eas primo commemorant, et Deinde Petri tentationem. Sic enim hic sequitur Petrus vero sedebat foris in atrio.
Hieronymus. Foris sedebat, ut videret exitum rei; et non appropinquabat iesu, ne ministris aliqua suspicio
nasceretur.
Chrysostomus in Matth.. Et qui quando detentum magistrum vidit solum, ita efferbuit ut gladium evaginaverit, et
auriculam absciderit; quando contumelias Christi audivit, negator efficitur, et vilis puellae minas non sustinet;
sequitur enim et accessit ad eum una ancilla, dicens: et tu cum Jesu Galilaeo eras. Rabanus. Quid sibi vult quia
prima eum prodit ancilla, cum viri magis eum potuerint recognoscere; nisi quod iste sexus peccare in nece
domini videretur, ut eius passione redimeretur? sequitur at ille negavit coram omnibus dicens: nescio quid dicis.
Palam coram omnibus negavit, quia se manifestare expavit: quod dicebatur se nescire respondit, quia pro
salvatore adhuc mori noluit.
Leo Papa in serm. 9 de passione. Ob hoc autem, sicut apparet, haesitare permissus est, ut in ecclesiae principe
remedium poenitentiae conderetur, et nemo auderet de sua virtute confidere, quando mutabilitatis periculum nec
beatus Petrus potuisset evadere.
Chrysostomus in Matth..
Non solum autem semel, sed et secundo et tertio negat in brevi tempore; unde sequitur exeunte autem eo ianuam,
vidit eum alia ancilla, et ait his qui erant ibi: et hic erat cum Jesu Nazareno. Augustinus de cons. Evang..
Intelligitur autem quod postquam exiit foras, cum iam semel negasset, gallus cantavit primum, quod marcus
dicit. Chrysostomus in Matth.. Ut ostendat quod neque vox galli eum a negatione detinuit, neque in memoriam
suae promissionis reduxit.
Augustinus de cons. Evang..
Non autem foris ante ianuam iterum negavit, sed cum redisset ad focum: neque enim exierat, et foris eum vidit
altera ancilla; sed cum exiret, eum vidit; idest, cum surgeret et exiret, animadvertit et dixit his qui erant ibi, idest
qui simul aderant ad ignem in atrio: et hic erat cum Jesu Nazareno. Ille autem qui foras exierat, hoc audito
regressus est, ut se quasi purgaret negando. Vel, quod est credibilius, non audivit quod de eo dictum fuerat cum
foras exiret, et posteaquam rediit, dictum est ei quod Lucas commemorat.
Sequitur et iterum negavit cum iuramento: quia non novi hominem. Hieronymus.
Scio quosdam pio affectu erga apostolum Petrum locum hunc ita interpretatos ut dicerent, Petrum hominem
negasse, non Deum; et esse sensum: nescio hominem, quia scio Deum. Hoc quam frivolum sit, prudens lector
intelligit: si enim iste non negavit, ergo mentitus est dominus, qui dixerat: ter me negabis. Rabanus. In hac autem
negatione Petri dicimus, non solum abnegare Christum qui dicit eum non esse Christum, sed qui cum sit, negat
se esse christianum.
Augustinus de cons. Evang.. Nunc iam de tertia negatione inspiciamus; sequitur enim et post pusillum
accesserunt qui stabant, et dixerunt Petro: vere et tu ex illis es. Lucas autem dixit: intervallo facto quasi horae
unius; et ut eum convincant, consequenter adiungunt nam et loquela tua manifestum te facit.
Hieronymus. Non quod alterius sermonis esset Petrus, aut gentis externae: omnes quippe Hebraei erant, et qui
arguebant et qui arguebantur: sed quia unaquaeque provincia et regio habeat proprietates suas, et vernaculum
loquendi sonum vitare non possit. Remigius. Vide autem quam sint noxia pravorum hominum colloquia: ipsa
quippe coegerunt Petrum negare dominum, quem prius confessus fuerat esse Dei filium; sequitur enim tunc
coepit detestari et iurare, quia non novisset hominem.
Rabanus. Nota, quia primum ait: nescio quid dicis; secundo, cum iuramento negat; tertio, quia coepit detestari et
iurare, quia non novit hominem.
Perseverare quippe in peccato dat incrementum scelerum; et qui minima spernit, cadit in maiora.

319

