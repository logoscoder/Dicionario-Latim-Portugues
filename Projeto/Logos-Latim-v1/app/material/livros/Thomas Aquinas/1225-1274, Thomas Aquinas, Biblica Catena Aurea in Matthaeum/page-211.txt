quoniam et discipuli in fide infirmati sunt, sed non omnes; columnae enim illae non aderant, scilicet Petrus,
Iacobus et ioannes. Hieronymus. Hoc est autem quod in alio loco dominus dicit: quaecumque in nomine meo
petieritis, credentes accipietis. Ergo quoties non accipimus, non praestantis est impossibilitas, sed poscentium
culpa. Chrysostomus in Matth.. Sciendum tamen, quod sicut multoties accedentis fides accipere sufficit effectum
miraculi; ita multoties facientium miracula sufficit virtus, etiam non credentibus illis qui expetierint miracula
operari: etenim qui circa Cornelium, ex propria fide allexerunt gratiam spiritus sancti; ille autem mortuus qui
proiectus est in sepulchrum elisei, sola virtute corporis sancti resuscitatus est. Contigit et tunc discipulos
infirmari in fide: imperfectius enim dispositi erant ante crucem; et ideo fidem dicit hic esse causam signorum:
unde subditur amen quippe dico vobis: si habueritis fidem sicut granum sinapis, dicetis monti huic: transi hinc, et
transibit. Hieronymus. Putant aliqui fidem grano sinapis comparatam parvam dici, cum apostolus dicat: etsi
habuero tantam fidem ita ut montes transferam. Magna est ergo fides quae grano sinapis comparatur. Gregorius
Moralium.
Granum quippe sinapis nisi teratur, nequaquam virtus eius agnoscitur: sic si virum sanctum tritura persecutionis
opprimat, mox in fervorem virtutis vertitur quidquid in illo antea despicabile infirmumque videbatur. Origenes in
Matth.. Vel ideo omnis fides grano sinapis comparatur, quoniam contemnitur quidem fides ab hominibus, et
modicum aliquid et vile apparet; cum vero consecutum fuerit huiusmodi semen bonam animam quasi terram, fit
arbor magna. Sic autem magna est praedicta lunatici infirmitas, et fortis ad curandum inter omnia mala, ut monti
assimiletur, nec expellatur nisi per omnem fidem eius qui passiones huiusmodi sanare voluerit.
Chrysostomus in Matth.. Unde et de translatione montium mentionem facit, et ultra procedit dicens et nihil
impossibile erit vobis. Rabanus. Sic enim fides mentem nostram capacem donis caelestibus facit, ut quaecumque
volumus, facillime a fideli domino impetrare possimus.
Chrysostomus in Matth..
Si autem dixeris: ubi apostoli montes transtulerunt? illud dicam, quia multa maiora fecerunt, mortuos plurimos
suscitantes.
Dicuntur autem post apostolos sancti quidam apostolis minores, montes necessitate imminente transtulisse. Si
autem apostolorum tempore montes non sunt translati, hoc non fuit quia non potuerunt sed quia noluerunt,
utilitate non imminente.
Nec dominus dixit quod hoc essent facturi, sed quod hoc facere possent. Probabile tamen est factum esse, sed
scriptum non est; neque enim omnia miracula quae fecerunt, scripta sunt. Hieronymus. Vel montis translatio non
eius significatur quem oculis carnis aspicimus, sed illius qui a domino translatus fuerat ex lunatico, qui per
prophetam corrumpere dicitur omnem terram. Glossa. Ut sit sensus: dicetis monti huic, idest superbo diabolo:
transi hinc, idest ab obsesso corpore in altum maris, idest in profundum inferni, et transibit; et nihil impossibile
erit vobis, idest nulla incommoditas insanabilis.
Augustinus de quaest. Evang..
Vel aliter. Ne discipuli in miraculis faciendis extollerentur in superbiam, admoniti sunt potius per humilitatem
fidei, quasi per sinapis granum, elationem terrenam, quae montis nomine significata est, curare transferre.
Rabanus. Dum autem docet apostolos quomodo Daemon debeat expelli, omnes instituit ad vitam: ut scilicet
noverimus graviora quaecumque vel immundorum spirituum vel hominum tentamenta ieiuniis et orationibus
esse superanda, iram quoque domini hoc remedio singulari posse placari; unde subdit hoc autem genus non
eicitur nisi per orationem et ieiunium.
Chrysostomus in Matth.. Quod dicit non solum de genere lunaticorum, sed et de universo genere Daemonum.
Ieiunium enim multam sapientiam imponit, et hominem quasi Angelum de caelo constituit, et incorporeas
potestates impugnat. Sed et oratione opus est, quasi principaliori. Qui enim orat ut oportet, et ieiunat, non multis
indiget; et ita non fit avarus, sed ad eleemosynam promptus est. Qui etiam ieiunat, levis est, et vigilanter orat, et
concupiscentias perniciosas extinguit, et propitium Deum facit, et animam superbam humiliat. Qui ergo orat cum
ieiunio, duplices habet alas, etiam ipsis ventis leviores. Neque enim oscitat et torpet orans (quod et multi
patiuntur); sed est igne vehementior, et terra fixior; ideoque talis maxime Daemoniis adversatur; nihil enim est
homine decenter orante potentius. Si autem infirmum est tibi corpus ad continue ieiunandum, non tamen ad
orandum; et si ieiunare non potes, potes tamen non lascivire. Non parvum autem est hoc, neque multum a ieiunio
distans. Origenes in Matth..
Si ergo aliquando oportuerit nos circa curationem tale aliquid patientium permanere, non adiuremus, neque
interrogemus, neque loquamur quasi audienti spiritui immundo; sed abigamus ieiuniis et orationibus nostris
spiritus malignos.
Glossa. Vel hoc genus Daemonii, idest ista carnalium voluptatum mutabilitas, non vincitur nisi spiritus oratione
confirmetur, et caro per ieiunium maceretur.
Remigius. Vel ieiunium hic intelligitur generale, quo non solum abstinemus a cibis, sed ab omnibus illecebris
carnalibus, et peccatorum passionibus. Similiter oratio intelligenda est generalis, quae in piis et bonis operibus
consistit: de qua dicit apostolus: sine intermissione orate.
|#6 Lectio 6
211

