Medici ergo loquuntur quae volunt: quia nec immundum spiritum arbitrantur, sed corporalem aliquam
passionem; et dicunt humida moveri in capite secundum aliquam compassionem ad lumen lunare, quod
humidam habet naturam.
Nos autem qui evangelio credimus, dicemus hanc passionem immundum spiritum in hominibus operari.
Observat enim quaedam schemata lunae, et sic operatur, ut ab observatione lunae pati homines mentiatur, et per
hoc culpabilem Dei creaturam ostendat: sic et alii Daemones secundum aliqua stellarum schemata insidiantur
hominibus, ut iniquitatem in excelso loquantur, quasdam stellas dicentes maleficas, quasdam beneficas: cum
nulla stella a Deo sit facta ut male faciat. In hoc autem quod subditur nam saepe cadit in ignem, et crebro in
aquam. Chrysostomus in Matth.. Considerandum est, quod nisi providentia hic homo esset munitus, dudum
periisset: Daemon enim qui ipsum in ignem et in aquam mittebat, interfecisset eum omnino, nisi Deus eum
refrenasset. Hieronymus.
Quod autem dicit et obtuli eum discipulis tuis, et non potuerunt curare eum, latenter accusat apostolos: cum
impossibilitas curandi interdum non ad imbecillitatem curantium, sed ad eorum qui curandi sunt, fidem referatur.
Chrysostomus in Matth.. Inspice autem et aliunde eius insipientiam, qualiter coram turba interpellat Jesum
adversus discipulos.
Sed ipse eos liberat ab accusatione, defectum curationis imputans illi: ex multis enim monstratur eum infirmum
in fide fuisse. Non tamen tantum in eius personam invehitur, ne ipsum conturbaret; sed in omnes Iudaeos.
Probabile est enim multos praesentium de discipulis inconvenientia cogitasse; et ideo sequitur respondens Jesus
ait: o generatio incredula et perversa, quousque ero vobiscum? usquequo patiar vos? per hoc autem quod dicit
usquequo ero vobiscum? ostendit desideratam ab eo esse mortem, et concupiscibilem recessum. Remigius.
Sciendum quoque, quia dominus non tantum tunc coeperat pati improbitatem Iudaeorum, sed a longo prius
tempore: et ideo hic dicit usquequo patiar vos? ac si dicat: quia longo tempore coepi pati vestras improbitates,
ideo indigni estis mea praesentia.
Origenes in Matth..
Vel quoniam non potuerant eum sanare discipuli, quasi adhuc modicae fidei constituti, propterea dixit o
generatio incredula; et quod ait perversa, ostendit quoniam ex perversitate malitia est introducta extra naturam.
Puto autem, quod propter perversitatem totius humani generis, quasi gravatus malitia eorum, dixit usquequo ero
vobiscum? Hieronymus. Non autem credendum est quod taedio superatus sit, et mansuetus ac mitis in verba
furoris eruperit; sed quod in similitudinem medici, si aegrotum videat contra sua praecepta se gerere, dicat:
usquequo ascendam in domum tuam? usquequo artis perdam industriam, me aliud iubente, et te aliud
perpetrante? quod autem non sit iratus homini sed vitio, ac per unum hominem Iudaeos arguat infidelitatis, patet
ex hoc quod infert afferte huc illum ad me. Chrysostomus in Matth.. Postquam enim discipulos excusaverat,
ducit patrem pueri ad spem benignam credendi, quod ab hoc malo eripietur; et ut inducatur pater ad fidem futuri
miraculi, videns Daemonem tumultum pati ex hoc solum quod vocabatur, increpavit eum; unde sequitur et
increpavit eum Jesus. Non ille qui patiebatur, sed Daemon increpatur. Remigius.
In quo facto reliquit exemplum praedicatoribus, ut vitia persequantur, homines vero sublevent. Hieronymus. Sive
increpavit puerum, quia propter peccata sua a Daemone fuerat oppressus.
Sequitur et exiit ab eo Daemon et curatus est puer ex illa hora. Rabanus.
Mihi autem videtur, iuxta tropologiam, lunaticus esse qui per horarum momenta mutatur ad vitia; et nunc quidem
in ignem fertur, quo adulterantium corda succensa sunt, nunc in aquas, scilicet voluptatum, vel cupiditatum, quae
non valent extinguere caritatem.
Augustinus de quaest. Evang..
Vel ignis ad iram pertinet, eo quod alta petat; aqua ad voluptates carnis. Origenes in Matth.. De inconstantia
autem peccatoris dicitur: stultus ut luna mutatur. Et est videre in talibus impetus quosdam quasi operum
bonorum subrepere; aliquando autem quasi quadam abreptione spiritus a passionibus comprehenduntur, et
cadunt a statu bono in quo stare putabantur. Forsitan ergo Angelus, qui sortitus est huius lunatici custodiam pater
huius appellatur, deprecans quasi pro filio medicum animarum, ut liberet eum qui non potest sanari a passione
per verbum humile discipulorum Christi, quia non recipit eorum admonitionem veluti surdus; et ideo opus est ei
Christi sermo, ut iam de cetero sine ratione non agat.
|#5 Lectio 5
Chrysostomus in Matth..
Acceperant discipuli a domino potestatem spirituum immundorum; et quia oblatum daemoniacum curare non
potuerant, videtur quod in dubitationem devenerint, ne forte gratiam, quae erat eis tradita, perdidissent; et ideo
dicit tunc accesserunt ad Jesum discipuli eius secreto, et dixerunt: quare nos non potuimus eicere illum?
interrogant quidem singulariter, non propter verecundiam, sed quia de ineffabili et magna re erant eum
interrogaturi.
Sequitur dixit illis Jesus: propter incredulitatem vestram. Hilarius in Matth..
Crediderant quidem apostoli, nondum tamen erant perfectae fidei: nam domino in monte demorante, et ipsis cum
turbis residentibus, quidam tepor eorum fidem retardaverat. Chrysostomus in Matth.. Unde manifestum est hinc
210

