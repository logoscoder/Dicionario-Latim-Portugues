fuerat, tardabat, comminatur etiam eis praesentia mala, cum dicit venient haec omnia super generationem istam.
Chrysostomus super Matth..
Sicut enim omnia bona quae in singulis generationibus a constitutione mundi omnes sancti merebantur, illis
novissimis sunt donata qui receperunt Christum; sic omnia mala quae in singulis generationibus a constitutione
mundi pati meruerunt omnes iniqui, super novissimos Iudaeos venerunt, quia Christum repulerunt.
Aut ita. Sicut omnis iustitia praecedentium sanctorum, immo omnium sanctorum, tantum mereri non potuit
quantum gratiae datum est hominibus in Christo, sic omnium peccata impiorum tantum malum mereri non
potuerunt quantum venit super Iudaeos, ut corpore talia paterentur, qualia passi sunt a Romanis: et sic
postmodum omnes generationes eorum usque in finem saeculi proicerentur a Deo, et ludibrium fierent gentibus
universis.
Quid enim peius potest fieri quam filium cum misericordia et humilitate venientem non suscipere, sed tali modo
interficere? vel ita. Omnis gens vel civitas non statim cum peccaverit, punit eam Deus, sed expectat per multas
generationes; quando autem placuerit Deo perdere civitatem illam aut gentem, videtur omnium generationum
praecedentium peccata reddere illis: quoniam quae omnes merebantur, haec sola passa est; sic et generatio
Iudaeorum pro patribus suis videtur punita.
Vere autem non pro illis, sed pro se condemnati sunt. Chrysostomus in Matth..
Qui enim multos iam peccantes vidit, et incorrectus permansit, eadem rursus vel graviora faciens, maiori est
poenae obnoxius.
|#12 Lectio 12
Chrysostomus in Matth..
Post praedicta, ad civitatem convertit dominus sermonem, ex hoc erudire volens auditores; unde dicit ierusalem,
ierusalem.
Haec autem duplicatio miserentis est, et valde diligentis. Hieronymus. Ierusalem autem non saxa et aedificia
civitatis, sed habitatores vocat, quam patris plangit affectu. Chrysostomus super Matth.. Praevidens ruinam
civitatis illius, et plagam quae a Romanis superventura erat, recordabatur quidem sanguinis sanctorum suorum
qui effusus erat ab illis, et postmodum effundendus: unde addit quae occidis prophetas et lapidas eos qui ad te
missi sunt.
Missum ad te Isaiam occidisti, et servum meum ieremiam lapidasti, ezechielem tractum per lapides excerebrasti:
quomodo salvaberis, quae ad te medicum non venire permittis? et non dixit: occidisti, aut: lapidasti; sed occidis
et lapidas, idest, quasi hanc propriam et naturalem consuetudinem habes ut occidas et lapides sanctos.
Eadem enim fecit apostolis quae fecerat aliquando prophetis. Chrysostomus in Matth.. Deinde, cum vocasset
eam, et abominabiles eius occisiones dixisset, quasi se excusando dixit quoties volui congregare filios tuos?
quasi dicat: neque praedictis occisionibus me a tua benevolentia avertisti; sed volui te mihi adiungere, non semel
aut bis, sed multoties.
Magnitudinem autem amoris sub similitudine gallinae ostendit. Augustinus de quaest. Evang.. Hoc enim genus
animantis magnum affectum in filios habet, ita ut eorum infirmitate affecta infirmetur et ipsa: et, quod difficile in
ceteris animantibus invenies, alis suis filios protegens contra milvum pugnat; sic et mater nostra, Dei sapientia,
per carnis susceptionem infirmata quodammodo, secundum illud apostoli: quod infirmum est Dei, fortius est
hominibus, protegit infirmitatem nostram, et resistit diabolo, ne nos rapiat. Origenes in Matth.. Filios autem
ierusalem dicit, secundum quod dicimus semper civium successores praecedentium filios.
Dicit autem quoties volui, cum sit manifestum semel eum docuisse in corpore Iudaeos: semper enim Christus
praesens fuit et in Moyse et in prophetis et in Angelis, ministrantibus saluti humanae per singulas generationes.
Si quis autem non fuerit congregatus ab eo, iudicabitur quasi noluerit congregari. Rabanus. Cessent igitur
haeretici Christo principium ex virgine dare; omittant alium legis et prophetarum Deum praedicare. Augustinus
in Enchir.. Ubi est autem illa omnipotentia qua in caelo et in terra omnia quaecumque voluit fecit, si colligere
filios ierusalem voluit, et non fecit? an non potius illa quidem filios suos ab ipso colligi noluit, sed ea quoque
nolente, filios eius collegit ipse quos voluit? chrysostomus in Matth..
Deinde comminatur poenam quam semper formidaverunt, scilicet civitatis et templi eversionem, dicens ecce
relinquetur vobis domus vestra deserta. Chrysostomus super Matth.. Sicut enim corpus, anima recedente, prius
quidem frigescit, Deinde putrescit et solvitur, sic et templum nostrum, Dei spiritu recedente, prius seditionibus et
indisciplinatione replebitur, Deinde veniet ad ruinam. Origenes.
Semper etiam eis qui noluerunt congregari sub alis eius, comminatur Christus ecce relinquetur vobis domus
vestra deserta, idest anima et corpus. Sed et si quis ex vobis noluerit congregari sub alis Christi, ex tempore illo
ex quo congregationem refugit actu magis quam corpore, non videbit pulchritudinem verbi, donec poenitens a
proposito malo dicat benedictus qui venit in nomine domini. Tunc enim verbum Dei benedictum venit super cor
hominis quando fuerit quis conversus ad Deum; unde sequitur dico enim vobis: non me videbitis amodo donec
dicatis: benedictus qui venit in nomine domini.
Hieronymus. Quasi dicat: nisi poenitentiam egeritis, et confessi fueritis ipsum esse me, de quo prophetae
cecinerunt, filium omnipotentis patris, faciem meam non videbitis. Habent ergo Iudaei datum sibi tempus
273

