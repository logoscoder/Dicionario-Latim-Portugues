Hieronymus. Sequitur et dixit illi: haec omnia tibi dabo. Arrogans et superbus de iactantia loquitur: non enim
potest omnia regna dare, cum sciamus plerosque sanctos viros a Deo reges factos.
Chrysostomus super Matth..
Sed eas quae per iniquitatem fiunt in mundo, ut puta per furtum aut per periuria acquisitas divitias diabolus dat.
Non ergo diabolus quibus vult divitias dare potest, sed his qui volunt ab illo recipere.
Remigius. Miranda etiam est diaboli dementia. Illi promittebat dare regna terrena qui suis fidelibus dat regna
caelestia, et gloriam mundi ei qui est caelestis gloriae dominus. Ambrosius super Lucam.
Habet autem ambitio domesticum periculum: ut enim dominetur aliis prius servit, curvatur obsequio ut honore
dominetur, et dum vult esse sublimior fit remissior.
Unde aperte subditur si cadens adoraveris me. Glossa. Ecce antiqua diaboli superbia.
Sicut enim in principio voluit se similem Deo facere, ita nunc volebat divinum sibi usurpare cultum, dicens si
cadens adoraveris me. Ergo qui adoraturus est diabolum, ante corruit.
Sequitur tunc dicit ei Jesus: vade, Satana. Chrysostomus super Matth..
In quo finem tentandi diabolo ponit, ne progrediatur ulterius tentans. Hieronymus. Non autem, ut plerique putant,
eadem Satanas et Petrus condemnantur sententia. Petro enim dicitur: vade retro me, Satana, idest sequere me qui
contrarius es meae voluntati; huic autem dicitur vade, Satana; et non ei dicitur retro, ut subaudiatur: vade in
ignem aeternum qui paratus est tibi et Angelis tuis. Remigius. Vel, secundum alia exempla: vade retro, idest,
reminiscere, recordare in quanta gloria conditus fuisti et in quantam miseriam cecidisti. Chrysostomus super
Matth..
Videndum autem quia Christus cum passus fuisset tentationis iniuriam, dicente sibi diabolo si filius Dei es, mitte
te Deorsum, non est turbatus neque diabolum increpavit. Nunc autem quando diabolus usurpavit sibi Dei
honorem, exasperatus est, et repulit eum dicens vade, Satana, ut nos illius discamus exemplo nostras quidem
iniurias magnanimiter sustinere, Dei autem iniurias nec usque ad auditum sufferre, quoniam in propriis iniuriis
esse quempiam patientem laudabile est, iniurias autem Dei dissimulare nimis est impium. Hieronymus.
Dicens autem diabolus salvatori si cadens adoraveris me, e contrario audit, quod ipse magis adorare eum debeat
dominum et Deum suum.
Augustinus contra sermonem Arianorum.
Unde sequitur scriptum est enim: dominum Deum tuum adorabis et illi soli servies. Unus dominus Deus noster
est ipsa trinitas, cui soli servitutem pietatis iure debemus. Augustinus de Civ. Dei.
Nomine autem servitutis, cultus Deo debitus intelligitur: latriam quippe nostri, ubicumque sanctarum
Scripturarum positum est, interpretati sunt servitutem; sed ea servitus quae debetur hominibus, secundum quam
praecepit apostolus servos dominis suis subditos esse debere, Graece nuncupari solet dulia; latria vero aut
semper, aut tam frequenter ut pene semper, ea servitus dicitur quae pertinet ad colendum Deum.
Chrysostomus super Matth..
Diabolus autem, sicut, rationabiliter intelligi potest, non quasi obediens praecepto recessit, sed divinitas Christi
et spiritus sanctus qui erat in eo excussit inde diabolum; unde sequitur tunc reliquit eum diabolus. Quod ad
nostram proficit consolationem, quia non tamdiu homines Dei diabolus tentat quamdiu vult, sed quamdiu
Christus permittit.
Etsi permittit eum paulisper tentare, tamen repellit propter infirmam naturam.
Augustinus de Civ. Dei. Post tentationem vero sancti Angeli spiritibus immundis metuendi domino ministrabant,
et per hoc magis magisque innotescebat Daemonibus quantus esset; unde sequitur et ecce Angeli accesserunt et
ministrabant ei. Chrysostomus super Matth..
Non autem dixit: descendentes Angeli, ut ostendat quia semper ad ministerium eius erant in terris, sed tunc
praecipiente domino recesserunt ab eo, ut locus diabolo adversus Christum daretur, ne forte videns Angelos circa
eum non appropinquaret ad eum. In quibus autem rebus illi ministrabant scire non possumus: utrum ad
sanationes infirmitatum, an ad correctiones animarum, an ad effugationem Daemonum, quae omnia per Angelos
facit, unde eis facientibus ipse facere videtur; tamen manifestum est quod non propter necessitatem impotentiae
eius ei ministrabant, sed propter honorem potestatis ipsius: non enim dicitur quod adiuvent eum, sed quod
ministrent. Gregorius in evang.. Ex his autem unius personae utraque natura ostenditur: quia et homo est quem
diabolus tentat, et idem ipse Deus est cui ab Angelis ministratur.
Chrysostomus super Matth..
Nunc breviter perstringamus quid significent Christi tentationes.
Ieiunium est abstinentia rei malae, esuries est desiderium eius, usus eius est panis. Qui ergo peccatum sibi
convertit ad usum, lapidem convertit in panem.
Respondeat ergo diabolo persuadenti, quia non in solo usu illius rei vivit homo, sed in observantia mandatorum
Dei. Quando vero quis inflatus fuerit quasi sanctus, ductus est quasi super templum, et quando aestimaverit se
consistere in sanctimoniae summitate, positus est supra pinnaculum templi.
Et haec tentatio sequitur primam, quia victoria tentationis gloriationem operatur et fit causa iactantiae. Sed vide
quod Christus ieiunium ultro susceperit. Super templum autem diabolus eum duxit, ut tu ad abstinentiam
laudabilem sponte procedas; extolli autem ad fastigium sanctitatis non acquiescas; fuge exaltationem cordis et
48

