duram sustinuit vitam, et non attendistis. Non autem dicit ille illud et ego hoc, sed communiter: quia una intentio
utriusque erat; unde sequitur venit enim ioannes neque manducans neque bibens; et dicunt: Daemonium habet.
Venit filius hominis, etc.. Augustinus contra faustum.
Vellem autem ut mihi Manichaei dicerent quid manducabat et quid bibebat Christus, qui in comparatione ioannis
non manducantis neque bibentis, hic se dixit manducantem ac bibentem. Non enim dictum est quod ioannes
omnino non biberet; sed quod vinum et siceram non biberet: bibebat ergo aquam. Cibus autem eius non omnino
nullus erat, sed locustae, et mel silvestre. Unde ergo dictus est non manducans neque bibens, nisi quia illo victu
quo Iudaei utebantur, non utebatur? hoc ergo dominus nisi uteretur, non in eius comparatione manducans
bibensque diceretur. Mirum autem si non manducans dicitur qui locustas et mel comedit, et manducans dicitur
qui pane et olere contentus est. Chrysostomus. Dicit ergo venit Jesus; ac si dicat: per contrariam viam venimus
ego et ioannes et idem fecimus: sicut si venatores per duas contrarias vias aliquod animal insequantur, ut in
alterum incidat. Universum autem hominum genus ieiunium et duram viam admiratur; et propter hoc
dispensatum est a prima aetate ita nutriri ioannem, ut per hoc digna fide essent quae dicerentur ab ipso. Incessit
siquidem dominus per hanc viam quando quadraginta diebus ieiunavit; sed tamen et aliter docuit quod sibi esset
credendum; multo enim maius erat quod testaretur pro eo ioannes qui per hanc viam incesserat, quam quod ipse
per hanc viam incederet. Aliter ioannes nihil plus ostendit praeter vitam et iustitiam; Christus autem et a
miraculis testimonium habebat. Dimittens ergo ioannem ieiunio fulgere, ipse contrariam incessit viam, ad
mensam intrans publicanorum, et manducans et bibens. Hieronymus. Si ergo ieiunium vobis placet, cur ioannes
displicuit? si saturitas, cur filius hominis? quorum alterum Daemonium habentem, alterum voracem et ebrium
nuncupastis.
Chrysostomus. Qualem igitur iam excusationem accipient? propter hoc subdit et iustificata est sapientia a filiis
suis: hoc est, etsi vos persuasi non estis, sed me iam incusare non habetis: quod et de patre ait propheta: ut
iustificeris in sermonibus tuis: etsi enim nihil in vobis expleatur a procuratione Dei, quae est circa vos; omnia
quae sunt ex parte sua, complet, ut inverecundis neque umbram relinquat ingratae dubitationis. Hieronymus.
Iustificata est ergo sapientia a filiis suis; idest, Dei dispensatio atque doctrina, vel ipse Christus, qui est Dei
virtus et Dei sapientia, iuste fecisse, ab apostolis suis filiis comprobatus est. Hilarius in Matth.. Est autem ipsa
sapientia non ex effectu, sed ex natura. Plures enim dictum apostolicum, quod ait: Christum Dei sapientiam et
Dei virtutem, his modis solent eludere, quod in eo ex virgine creando efficax Dei sapientia et virtus extiterit.
Sed ne tale posset intelligi, ipsum se sapientiam nuncupavit, eam in se, non quae sunt eius ostendens. Non enim
idem opus virtutis et virtus; et efficiens discernitur ab effectu. Augustinus de quaest.
Evang.. Vel iustificata est sapientia a filiis suis: quia sancti apostoli intellexerunt regnum Dei non esse in esca et
potu, sed in aequanimitate tolerandi; quos nec copia sublevat, nec deprimit egestas; unde et Paulus dicebat: scio
abundare et penuriam pati. Hieronymus.
In quibusdam libris legitur iustificata est sapientia ab operibus suis: sapientia namque non quaerit vocis
testimonium, sed operum. Chrysostomus in Matth..
Si autem exempla vilia sunt de pueris, non mireris: ad imbecillitatem enim audientium loquebatur: sicut ezechiel
multa dicit exempla Iudaeis convenientia, Dei magnitudine indigna.
Hilarius. Mystice autem Iudaeos nec ioannis praedicatio inflexit, quibus et lex gravis visa est, potibus cibisque
praescriptis, et difficilis et molesta peccatum in se, quod Daemonium nuncupat, habens: quia per observantiae
difficultatem necesse eis esset in lege peccare: rursusque in Christo evangelii praedicatio vitae libertate non
placuit, per quam difficultates legis et onera laxata sunt, et ad eam publicani peccatoresque crediderunt. Atque ita
tot et tantis admonitionum generibus frustra habitis, nec per gratiam iustificantur, et a lege sunt abdicati: et
iustificata est sapientia a filiis suis, ab his scilicet qui regnum caelorum fidei iustificatione diripiunt, confitentes
iustum sapientiae opus, quod munus suum ad fideles a contumacibus transtulerit.
|#7 Lectio 7
Glossa. Hucusque Iudaeos communiter increpaverat; nunc autem quasi nominatim quasdam civitates increpat,
quibus specialiter praedicaverat, nec tamen converti volebant: unde dicitur tunc coepit exprobrare civitatibus in
quibus factae sunt plurimae virtutes eius, quia non egissent poenitentiam. Hieronymus. Exprobratio enim
civitatum corozaim et bethsaidae et capharnaum, capituli huius titulo panditur, quod ideo exprobraverit eis, quia
post factas virtutes et signa quamplurima, non egerint poenitentiam: unde subdit vae tibi, corozaim, vae tibi,
bethsaida. Chrysostomus in Matth.. Ut autem non dicas a natura ipsos esse malos, ponit nomen civitatis, scilicet
bethsaida, a qua quandoque processerunt apostoli; etenim Philippus et duo binarii principalium apostolorum hinc
fuerunt: scilicet Petrus et Andreas, Iacobus et ioannes. Hieronymus.
Sed per hoc quod dicit vae, hae urbes Galilaeae a salvatore planguntur, quod post tanta signa atque virtutes non
egerint poenitentiam. Rabanus. Corozaim autem, quae interpretatur mysterium meum, et bethsaida, quae domus
fructuum, vel domus venatorum dicitur, civitates sunt Galilaeae sitae in littore maris Galilaeae.
Plangit ergo dominus civitates quae quondam mysterium Dei tenuerunt, et virtutum iam fructum gignere
debuerunt, et in quas spiritales venatores sunt missi. Hieronymus.

148

