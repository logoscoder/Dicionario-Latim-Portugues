Et quia tria a discipulis quaesita sunt, distinctis et temporis et intelligentiae significationibus separantur.
Respondetur ergo primo de civitatis occasu, et Deinde confirmatur veritate doctrinae, ne quis fallax ignorantibus
possit obrepere; unde sequitur et respondens Jesus, dixit eis: videte ne quis vos seducat: multi enim venient in
nomine meo, dicentes: ego sum Christus. Chrysostomus in Matth..
Neque enim de hierosolymae destructione, neque de secundo adventu respondit statim; sed de malis quibus
statim obviandum erat. Hieronymus. Unus autem eorum de quibus loquitur fuit simon Samaritanus, quem in
actibus apostolorum legimus, qui se magnam dicebat esse virtutem, haec quoque inter cetera in suis voluminibus
scripta dimittens: ego sum sermo Dei, ego omnipotens, ego omnia Dei. Sed et ioannes apostolus in epistola sua 1
loquitur: audistis quia Antichristus venturus est; nunc autem Antichristi multi sunt. Ego reor omnes
haeresiarchas Antichristos esse, et sub nomine Christi ea docere quae contraria sunt Christo. Nec mirum si
aliquos ab his videamus seduci, cum dominus dixerit et multos seducent. Origenes.
Multi autem sunt qui seducuntur: quia larga est porta quae ducit ad perditionem, et multi sunt qui intrant per
eam.
Hoc autem solum sufficit ad cognoscendum seductionem Antichristorum, qui dicunt ego sum Christus, quod
numquam legitur Christus dixisse. Sufficiebant enim ad credendum quod ipse est Christus, opera Dei, et sermo
quem docebat, et virtus ipsius. Omnis etiam sermo qui profitetur expositionem Scripturarum secundum fidem
earum, et non habet veritatem, Antichristus est. Veritas enim Christus est, et simulata veritas Antichristus. Sed et
omnes virtutes invenimus esse Christum, omnes simulatas virtutes Antichristum: quoniam omnes species boni
quascumque habet Christus in se in veritate ad aedificationem hominum, omnes eas habet diabolus in specie ad
seductiones sanctorum. Opus ergo est nobis Deo auxiliatore, ne quis nos seducat, vel sermo, vel virtus. Malum
enim est invenire aliquem secundum mores vitae errantem; multo autem peius arbitror esse non secundum
verissimam regulam Scripturarum sentire.
|#3 Lectio 3
Augustinus ad Hesychium.
Interrogantibus discipulis ea dominus respondit quae iam ex illo tempore fuerant secutura, sive de excidio
ierusalem, unde orta est ipsius interrogationis occasio; sive de adventu suo per ecclesiam, in qua usque ad finem
venire non cessat; in suis enim veniens agnoscitur, dum eius quotidie membra nascuntur; sive de ipso fine in quo
apparebit vivos iudicaturus et mortuos.
Cum itaque signa dicat quae ad ista tria pertinent, quod eorum trium signorum ad aliquid horum referendum sit,
diligenter considerandum est, ne forte quod pertinet ad unum, referendum putemus ad alterum. Chrysostomus in
Matth..
Hic autem loquitur de praeliis quae hierosolymis erant futura, cum dicit audituri enim estis praelia et opiniones
praeliorum. Origenes in Matth..
Qui audit ipsas voces quae fiunt in praeliis, audit praelia; qui autem de praeliis longe gestis audit, opiniones vel
rumores audit praeliorum. Chrysostomus in Matth.. Quia vero per hoc turbari etiam discipuli poterant, ideo
subdit videte ne turbemini. Deinde quia aestimabant post illud bellum quo ierusalem destrueretur, statim finem
mundi esse venturum, eos in vera opinione stabilit, dicens oportet enim haec fieri, sed nondum statim est finis.
Hieronymus. Idest, non putemus diem instare iudicii, sed in tempus aliud reservari; cuius signum perspicue in
consequentibus ponitur.
Consurget enim gens in gentem, et regnum in regnum. Rabanus. Vel admonentur apostoli ne his advenientibus
terreantur, ut hierosolymam Iudaeamque deserant; quia non statim finis, sed in quadragesimum annum desolatio
provinciae, ultimumque urbis et templi sequetur excidium: de quibus subditur consurget enim gens in gentem, et
regnum in regnum.
Constat autem hic acerbissimos dolores, quibus omnis vastata est provincia, ad litteram contigisse.
Chrysostomus in Matth..
Deinde ut ostendat quoniam et ipse praeliabitur contra Iudaeos, non solum bella praenuntiat, sed et plagas
divinitus illatas: unde subdit et erunt pestilentiae et fames et terraemotus per loca. Rabanus. Notandum quod in
hoc quod dicit consurget gens in gentem, ostenditur perturbatio hominum; erunt pestilentiae, ecce inaequalitas
corporum; erit fames, ecce sterilitas terrae; terraemotus per loca, ecce respectus irae desuper. Chrysostomus in
Matth..
Et non simpliciter haec fient secundum consuetudinem antea in hominibus existentem; sed ex ira quae erit
desuper: et propter hoc non simpliciter dixit ea esse ventura, neque repente; sed cum quadam significatione
subdit haec autem omnia sunt initia dolorum, idest Iudaicorum malorum. Origenes.
Vel aliter: sicut aegrotant corpora ante mortem, sic necesse est ante corruptionem mundi ut quasi languens terra
frequentius terraemotibus conquassetur, aer etiam vim mortiferam concipiens pestilens fiat; et vitalis virtus terrae
deficiens, suffocet fructus. Consequens autem est ut propter inopiam ciborum, in avaritiam et bella homines
excitentur; sed quia insurrectiones et lites interdum fiunt propter avaritiam, interdum autem propter
concupiscentiam principatus, et gloriam vanam; adhuc profundiorem dabit aliquis causam eorum quae ante
finem mundi sunt ventura. Sicut enim adventus Christi in pluribus gentibus divina virtute fecit pacem, sic
275

