Vel dicendum, quod per hoc quod dicit ad quemdam, ostendit quod ad ignotum hominem mittit, monstrans hinc
quoniam poterat non pati. Qui enim menti huius persuasit ut eos susciperet, quid non utique operatus esset in his
qui eum crucifigebant, si tamen voluisset non pati? ego autem non hoc admiror solum quoniam eum suscepit,
ignotus existens: sed quoniam suscipiendo Christum, multorum odium contempsit. Hilarius in Matth.. Vel ideo
hominem cum quo Pascha celebraturus esset non nominat, nondum enim christiani nominis honor credentibus
erat praestitus.
Rabanus. Vel nomen praetermittit, ut omnibus verum Pascha celebrare volentibus, Christumque hospitio suae
mentis suscipere, danda facultas designetur. Hieronymus.
In hoc etiam morem veteris testamenti nova Scriptura conservat: frequenter enim legimus: dixit ille illi, et in loco
illo et illo; et tamen nomen personarum locorumque non ponitur.
Sequitur et dicite ei: magister dicit: tempus meum prope est. Chrysostomus in Matth.. Hoc autem dixit discipulis,
passionem commemorans, ut ex multiplici passionis enuntiatione exercitati meditarentur quod futurum erat;
simul autem demonstrans quod volens ad passionem venit.
Sequitur apud te facio Pascha: in quo demonstrat quoniam usque ad ultimum diem non erat contrarius legi.
Addidit autem cum discipulis meis, ut sufficiens fieret praeparatio, et ut ille ad quem mittebat non existimaret
eum occultari velle.
Sequitur et fecerunt discipuli sicut constituit illis Jesus, et paraverunt Pascha.
Origenes in Matth.. Forsitan autem aliquis requiret, ex eo quod Jesus celebravit more Iudaico Pascha, quia
convenit et nos imitatores Christi similiter facere: non considerans quod Jesus factus est sub lege, non ut eos, qui
sub lege erant, sub lege relinqueret, sed ut ex lege educeret; quanto ergo magis non convenit illos introire in
legem, qui prius fuerant extra legem? sed spiritualiter celebrantes quae in lege corporaliter celebranda
mandantur, ut in azymis sinceritatis et veritatis celebremus Pascha, secundum voluntatem agni dicentis: nisi
manducaveritis carnem meam, et biberitis sanguinem meum, non habebitis vitam in vobis.
|#6 Lectio 6
Hieronymus. Quia supra dominus de passione sua praedixerat, nunc etiam de proditore praedicit, dans ei
poenitentiae locum, ut cum intelligeret sciri cogitationes suas et occulta cordis consilia, poeniteret eum facti sui;
unde dicitur vespere autem facto, discumbebat cum duodecim discipulis suis. Remigius. Cum duodecim dicit,
quia Iudas adhuc erat in numero qui iam recesserat merito. Hieronymus.
Omnia enim sic agit Iudas ut tollatur suspicio proditoris. Remigius. Et notandum quia pulchre vespere facto
discubuisse dicitur, quoniam ad vesperam agnus immolari solebat. Rabanus. Ideo etiam vespere discubuit cum
discipulis, quia in passione Christi, quando verus sol ad occasum properavit, refectio aeterna omnibus fidelibus
praeparata fuit. Chrysostomus in Matth.. Designat autem evangelista quod comedentibus illis disputat Jesus de
traditione Iudae, ut et a tempore et a mensa ostendat malitiam proditoris; et ideo sequitur et edentibus illis, dixit:
amen dico vobis, quia unus vestrum me traditurus est. Leo Papa in serm. 7 de passione. In quo notam sibi esse
proditoris sui conscientiam demonstravit, non aspera ac aperta impium increpatione confundens, sed levi et tacita
admonitione conveniens, ut facilius corrigeret poenitudo quem nulla deformasset abiectio. Origenes in Matth..
Vel dixit generaliter, ut testimonio percussi cordis singulorum qualitas probaretur, et ut Iudae ostenderet
malitiam, qui nec cognitori consiliorum suorum credebat; esto quia in primis putavit latere quasi hominem, qui
postquam vidit conscientiam suam positam in verbis ipsius, quorum primum infidelitatis erat, secundum
impudentiae: et ut etiam discipulorum ostenderet bonitatem, quia plus credebant verbis Christi quam
conscientiae suae; unde sequitur et contristati valde coeperunt singuli dicere: numquid ego sum, domine?
unusquisque enim discipulorum sciebat ex his quae docuerat Jesus, quoniam ad malum vertibilis est humana
natura, et in colluctatione adversus rectores huius mundi tenebrarum; et propter hanc causam unusquisque eorum
timens interrogavit: unde et de omnibus futuris timendum est nobis infirmis. Videns autem dominus de seipsis
timentes discipulos, demonstravit proditorem inditio propheticae vocis dicentis: qui manducavit panem mecum,
ampliavit adversum me supplantationem; unde sequitur at ipse respondens ait: qui intingit mecum manum in
paropside, hic me tradet. Hieronymus.
O mira domini patientia. Prius dixerat: unus vestrum me tradet; perseverat proditor in malo; manifestius arguit,
et tamen nomen proprium non designat. Iudas enim, ceteris contristatis et retrahentibus manum, et
interdicentibus cibos ori suo, temeritate et impudentia qua proditurus erat, etiam manum cum magistro mittit in
paropsidem, ut audacia bonam conscientiam mentiretur. Chrysostomus in Matth.. Mihi autem videtur et hoc
Christum fecisse, quod scilicet Iudas cum eo in paropside intingeret, magis eum confundens, et in amorem suum
attrahens. Rabanus. Quod autem dicit hic matthaeus in paropside, marcus dicit: in catino. Paropsis enim est vas
escarum quadrangulatum a paribus assibus, idest aequis lateribus, dictum; catinum vero vas fictile aptum ad
immittendum liquorem; et potuit fieri ut in mensa vas fictile quadrangulatum contineretur. Origenes in Matth..
Haec est autem propria consuetudo hominum nimis malorum, ut post Salem et panem insidientur hominibus,
maxime nihil inimicitiae ab eis habentibus. Si autem et post spiritualem mensam, abundantius videbis
multitudinem malitiae eius, non recordatus nec in corporalibus bonis magistri dilectionem, nec in spiritualibus

305

