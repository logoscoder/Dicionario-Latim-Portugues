scribitur simon cognomine Petrus, ad distinctionem alterius simonis qui appellatur chananaeus de vico Galilaeae
chana, ubi dominus aquas convertit in vinum. Rabanus. Idem est autem Graece sive Latine Petrus, quod syriace
cephas; et in utraque lingua nomen a petra derivatum est. Nec dubium quin illa de qua Paulus ait: petra autem
erat Christus. Remigius. Fuerunt autem nonnulli qui in hoc nomine, Graeco scilicet atque Latino, quod est
Petrus, quaerentes Hebraicae linguae interpretationem, dixerunt, quod interpretatur discalcians, sive dissolvens
vel agnoscens.
Sed illi qui hoc dicunt, duabus tenentur contrarietatibus. Prima est ex proprietate Hebraicae linguae, in qua p non
exprimitur, sed loco eius ph ponitur. Unde Pilatum dicunt Philatum. Secunda ex interpretatione evangelistae, qui
narrat dominum dixisse: tu vocaberis cephas, et ipse de suo addit: quod interpretatur Petrus. Simon interpretatur
obediens: obedivit enim verbis Andreae, et cum eo venit ad Christum; sive quia obedivit praeceptis divinis, et
quia ad unius iussionis vocem secutus est dominum; sive, ut quibusdam placet, interpretatur deponens
moerorem, et audiens tristitiam: domino enim surgente deposuit moerorem dominicae passionis, et tristitiam
audivit, dicente ei domino: alius te cinget, et ducet quo tu non vis.
Sequitur et Andreas frater eius. Chrysostomus in Matth.. Non parva autem et haec laus est. Petrum enim
denominavit a virtute, Andream vero a nobilitate, quae est secundum morem, in hoc quod eum fratrem Petri
dixit. Marcus autem post duos vertices, scilicet Petrum et ioannem, Andream numerat; hic autem non ita: marcus
enim secundum dignitatem eos ordinavit. Remigius. Andreas autem interpretatur virilis. Sicut enim apud Latinos
a viro derivatur virilis, ita apud Graecos ab andros, derivatur Andreas. Bene autem virilis dicitur, quia relictis
omnibus secutus est Christum, et viriliter in mandatis eius perseveravit.
Hieronymus. Evangelista autem paria iuga apostolorum quaeque consociat. Iungit enim Petrum et Andream
fratres, non tam carne quam spiritu; Iacobum et ioannem qui patrem corporis relinquentes, verum patrem secuti
sunt: unde sequitur Iacobus zebedaei et ioannes frater eius: Iacobum quoque appellat zebedaei, quia et alius
sequitur Iacobus Alphaei. Chrysostomus in Matth.. Vide autem quia non secundum dignitatem ordinat. Mihi
enim videtur ioannes non aliis solum, sed etiam fratre maior esse. Remigius. Interpretatur autem Iacobus
supplantans, sive supplantator: quia non solum vitia carnis supplantavit, sed etiam eamdem carnem Herode
trucidante contempsit. Ioannes interpretatur Dei gratia, quia prae omnibus diligi a domino meruit: unde ob
praecipui amoris gratiam, super pectus domini in coena recubuit.
Sequitur Philippus et bartholomaeus.
Philippus interpretatur os lampadis, sive lampadarum, quia lumen quo illuminatus est a domino, mox invento
fratri per officium oris studuit propinare. Bartholomaeus syrum nomen est, non Hebraeum, et interpretatur filius
suspendentis aquas id est Christi: qui corda suorum praedicatorum de terrenis ad caelestia sublevat et suspendit,
ut quo magis caelestia penetrat, eo corda suorum auditorum gutta sanctae praedicationis magis inebriet et
infundat.
Sequitur thomas et matthaeus publicanus.
Hieronymus. Ceteri evangelistae in coniunctione nominum primum ponunt matthaeum, postea thomam; nec
publicani nomen ascribunt, ne antiquae conversationis recordantes sugillare evangelistam viderentur; iste vero et
post thomam se ponit, et publicanum appellat: ut ubi abundavit peccatum, superabundet et gratia.
Remigius. Thomas autem interpretatur abyssus, sive geminus, qui Graece dicitur didymus. Bene autem didymus
abyssus interpretatur; quia quo diutius dubitavit, eo profundius effectum dominicae passionis credidit, et
mysterium divinitatis agnovit: unde dixit: dominus meus et Deus meus. Matthaeus autem interpretatur donatus,
quia Dei munere de publicano evangelista factus est.
Sequitur et Iacobus Alphaei et thaddaeus.
Rabanus. Iste Iacobus est qui in evangeliis frater domini nominatur, et etiam in epistola ad Galatas: quia maria
uxor Alphaei, soror fuit mariae matris domini, quam ioannes evangelista mariam Cleophae nominavit: fortasse
quia idem Cleophas et Alphaeus est dictus.
Vel ipsa maria, defuncto Alphaeo, post Iacobum natum, nupsit Cleophae. Remigius.
Et bene dicitur filius Alphaei, idest iusti, sive docti: quia non solum vitia carnis supplantavit, sed etiam curam
carnis contempsit: nam cuius meriti fuerit, testes sunt apostoli qui eum episcopum hierosolymitanae ecclesiae
ordinaverunt: unde et ecclesiastica historia inter cetera de eo dicit, quia carnem nunquam comedit, et vinum et
siceram non bibit, balneis et lineis vestibus non est usus, die noctuque flexis genibus orabat. Adeo etiam magni
meriti fuit ut ab omnibus iustus vocaretur.
Thaddaeus autem ipse est quem Lucas Iudam Iacobi, idest fratrem Iacobi appellat, cuius epistola in ecclesia
legitur, in qua se fratrem Iacobi nominat. Augustinus de cons. Evang.. Nonnulli autem codices habent
Lebbaeum. Quis autem unquam prohibuit duobus vel tribus nominibus unum hominem vocari? Remigius.
Iudas autem interpretatur confessus, eo quod filium Dei confessus sit. Rabanus.
Thaddaeus autem sive Lebbaeus interpretatur corculus, idest cordis cultor.
Sequitur simon chananaeus, et Iudas Iscariotes, qui et tradidit eum. Hieronymus.
Simon chananaeus ipse est qui ab alio evangelista scribitur zelotes, chana quippe zelus interpretatur. Iudas autem
Iscariotes, vel a vico in quo ortus est, vel ex tribu Issachar vocabulum sumpsit, ut quodam vaticinio in
condemnationem sui natus sit.
130

