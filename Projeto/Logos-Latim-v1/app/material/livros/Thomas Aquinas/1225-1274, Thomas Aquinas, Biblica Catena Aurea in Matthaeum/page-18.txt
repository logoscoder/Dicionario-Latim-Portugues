arguere, non es corrector sed proditor. Unde vir iustus ioseph tanto flagitio quod de uxore fuerat suspicatus,
magna benignitate pepercit.
Aestuabat utique certa adulterii suspicio; et tamen, quia ipse solus sciebat, noluit eam divulgare sed occulte
dimittere, volens prodesse peccanti, non punire peccantem.
Hieronymus. Vel hoc testimonium mariae est quod ioseph sciens illius castitatem et admirans quod evenerat,
celat silentio cuius mysterium nesciebat.
Remigius. Videbat enim gravidam quam noverat castam; et quia legerat: egredietur virga de radice iesse, unde
novit mariam duxisse originem et legerat etiam: ecce virgo concipiet, non diffidebat hanc prophetiam in ea esse
implendam. Origenes.
Sed si suspicionem in ea non habebat, quomodo iustus erat ut immaculatam dimitteret? ideo ergo dimittere
volebat quoniam magnum sacramentum in ea esse cognoscebat cui approximare se indignum aestimabat. Glossa.
Vel cum vellet eam dimittere iustus erat; cum occulte, pius notatur, eam ab infamia defendens. Et hoc est: cum
esset iustus voluit dimittere eam; cum nollet eam traducere in publicum, idest diffamare, voluit hoc facere
occulte. Ambrosius super Lucam. Nemo autem quam non accepit, dimittit; et ideo quam volebat dimittere,
fatebatur acceptam. Glossa. Vel cum nollet eam traducere in domum suam ad cohabitationem assiduam voluit
occulte dimittere eam, idest tempus nuptiarum mutare; vera enim virtus est cum nec pietas sine iustitia nec sine
pietate servatur iustitia, quae separatae ab invicem dilabuntur.
Vel iustus erat per fidem, qua credebat Christum de virgine nasciturum; unde voluit se humiliare ante tantam
gratiam.
|#11 Lectio 11
Remigius. Quia, sicut dictum est, cogitabat ioseph occulte mariam dimittere, hoc autem si fecisset perpauci
essent qui non magis suspicarentur eam esse meretricem quam virginem, idcirco repente consilium ioseph divino
mutatum est consilio; unde dicitur: haec autem eo cogitante.
Glossa. In quo notatur animus sapientis, qui nihil temere vult incipere. Chrysostomus in Matth.. Notatur etiam
mansuetudo ioseph quia nulli enarravit suam suspicionem, neque ei quae suspecta erat; sed in se cogitabat.
Augustinus in serm. 14 de nativ.. Sed ioseph ista cogitante, non timeat maria David filia, quoniam sicut David
veniam contulit sermo propheticus, sic mariam liberat Angelus salvatoris.
Ecce enim iterum virginis ille paranymphus gabriel advenit; unde sequitur ecce Angelus domini apparuit ioseph.
Glossa. Hoc igitur verbo apparuit significatur potestas apparentis, qui quando vult et quomodo, exhibet se
videndum.
Rabanus. Quomodo autem Angelus ioseph apparuerit, demonstratur cum dicitur in somnis, idest quomodo Iacob
scalam vidit per imaginationem quamdam oculis cordis ostensam. Chrysostomus in Matth.. Ideo autem non
apparuit manifeste ioseph sicut pastoribus quia valde fidelis erat; pastores autem indigebant quasi rudes. Virgo
autem indiguit quasi primo de maximis instruenda. Similiter etiam zacharias indiguit ante conceptionem prolis
mirabili visione. Glossa.
Apparens Angelus nomen exprimit, genus commemorat et timorem excludit dicens: ioseph fili David. Ioseph,
eum ex nomine quasi notum et familiarem sibi ostendit.
Chrysostomus super Matth..
Filium David eum nominans, voluit eum adducere in memoriam promissionis Dei ad David, ut de semine eius
Christus nasceretur. Chrysostomus in Matth.. Dicens autem noli timere, monstrat eum iam timere ne offenderet
Deum quasi adulteram habens; alias neque cogitasset eam expellere. Severianus.
Sponsus etiam ne timeat admonetur quia pius animus, dum compatitur, plus pavescit, ac si dicat: hic non est
mortis causa, sed vitae, quia quae vitam parturit non meretur occidi. Chrysostomus super Matth..
Dicens etiam ne timeas, cognitionem se cordis eius ostendere voluit, ut per hoc futurorum bonorum, quae de
Christo erat dicturus, faceret fidem. Ambrosius super Lucam. Non autem te moveat quod eam coniugem vocat;
non enim virginitatis ereptio, sed coniugii testificatio, nuptiarum celebratio declaratur. Hieronymus contra
Helvidium. Non tamen est putandum quod ex eo quod uxor est appellata, sponsa esse desierit, cum hanc esse
consuetudinem Scripturae noverimus, quod sponsos viros, et sponsas appellet uxores sicut deuteronomii
testimonio approbatur: si quis (inquit) invenerit virginem desponsatam viro in campo, et vim faciens dormierit
cum ea, moriatur, quia humiliavit uxorem proximi sui. Chrysostomus in Matth..
Dicit autem noli timere accipere, idest domi retinere; iam enim mente dimissa erat. Rabanus. Vel noli timere
accipere eam nuptiali conventu et assidua cohabitatione. Chrysostomus super Matth..
Propter tres autem causas apparuit Angelus ioseph hoc dicens ei. Primo, ne iustus homo ignorans faceret rem
iniustam ex proposito iusto. Deinde propter honorem ipsius matris; nam si dimissa fuisset, apud infideles turpi
suspicione carere non poterat. Tertio, ut intelligens ioseph sanctam conceptionem, diligentius se custodiret ab illa
quam prius.
Ideo tamen non ante conceptionem virginis venit ad ioseph, ut nec cogitaret haec quae cogitavit nec pateretur
quae passus est zacharias culpam infidelitatis incurrens de conceptione coniugis iam longaevae; incredibilior
enim erat res virginem posse concipere quam anum. Chrysostomus in Matth..
18

