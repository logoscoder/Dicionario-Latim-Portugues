iebuzaeorum, sed regnum caelorum. Lex enim promittebat bona temporalia, sed dominus regna caelestia.
Chrysostomus in Matth..
Considerandum etiam, quod in hac praedicatione nihil de seipso manifeste praedicabat, quod interim conveniens
erat, quia nondum de eo decentem habebant opinionem. Incipiens etiam, nihil grave et onerosum dixit, sicut
ioannes dixerat securim exscindendae arbori imminentem, et huiusmodi; sed in principio benigna proposuit,
regnum caelorum evangelizans.
Hieronymus. Mystice autem: ioanne tradito, Christus incipit praedicare, quia desinente lege, consequenter oritur
evangelium.
|#7 Lectio 7
Chrysostomus super Matth..
Antequam Christus aliquid dicat vel faciat, vocat apostolos, ut nihil illos lateat nec verborum Christi nec operum,
ut postmodum fiducialiter dicere possint: non possumus quae vidimus et audivimus non loqui. Hinc est quod
dicitur ambulans Jesus iuxta mare Galilaeae. Rabanus. Mare Galilaeae idem est quod stagnum Genesareth, mare
tiberiadis et lacus salinarum. Glossa.
Decenter autem per piscatoria vadit loca, piscatores piscaturus; unde sequitur vidit duos fratres, simonem, qui
vocatur Petrus, et Andream fratrem eius.
Remigius. Vidit autem non tam corporaliter quam spiritualiter ad corda eorum respiciens. Chrysostomus in
Matth..
In mediis autem operationibus existentes eos vocavit, monstrans quod omnibus occupationibus sequelam suam
praeponere oportet; unde sequitur mittentes retia in mare, quod quidem eorum officio congruebat; propter quod
sequitur erant enim piscatores. Augustinus de verb. Dom.. Non enim elegit reges aut senatores aut philosophos
aut oratores, immo elegit plebeios, pauperes et indoctos piscatores. Augustinus super ioann.. Si enim doctus
eligeretur, fortassis ideo se diceret electum, quia doctrina eius eligi meruit. Dominus autem noster Jesus Christus
volens superborum frangere cervices, non quaesivit per oratorem piscatorem, sed de piscatore lucratus
imperatorem. Magnus Cyprianus orator, sed prius Petrus piscator. Chrysostomus super Matth..
Futurae etiam dignitatis gratiam artificii opera prophetabant: nam sicut qui retia iactat in aquam, nescit quos
pisces comprehensurus est, sic doctor, quando divini sermonis retia super populum iactat, nescit qui sunt
accessuri ad Deum. Sed quoscumque Deus excitaverit, illi adhaerent eius doctrinae.
Remigius. De his autem piscatoribus loquitur dominus per ieremiam dicens: mittam in vos piscatores meos et
piscabuntur vos. Unde et hic subditur venite post me. Glossa. Non tam pedibus, quam affectu et imitatione. Et
faciam vos fieri piscatores hominum. Chrysostomus super Matth..
Idest doctores; ut cum rete verbi Dei comprehendatis homines de mundo tempestuoso et periculoso ubi homines
non ambulant, sed feruntur, quia diabolus cum delectatione compellit eos in mala, ubi alterutrum homines se
comedunt, sicut pisces fortiores devorant iuniores - ut translati vivant in terra, corporis Christi membra facti.
Gregorius in evang.. Nulla autem Petrus et Andreas Christum miracula facere viderant, nihil ab eo de praemio
aeternae retributionis audierant, et tamen ad unum domini praeceptum, hoc quod possidere videbantur, obliti
sunt; unde sequitur at illi continuo, relictis retibus, secuti sunt eum. In quo affectum debemus potius pensare
quam censum.
Multum enim reliquit qui sibi nihil retinuit, multum dimisit qui cum re possessa et concupiscentiis renuntiavit. A
sequentibus ergo tanta dimissa sunt quanta a non sequentibus concupisci potuerunt. Exteriora enim nostra
domino quantumlibet parva sufficiunt, nec perpendit quantum in eius sacrificio, sed ex quanto proferatur.
Aestimationem quippe pretii regnum Dei non habet, sed tantum valet quantum habes.
Chrysostomus super Matth..
Non autem praedicti discipuli secuti sunt Christum, doctoris cupientes honorem, sed operis lucrum: sciebant
enim quam pretiosa est anima hominis, quam grata est apud Deum salus ipsius et quanta est merces.
Chrysostomus in Matth.. Tantae igitur promissioni crediderunt, et per sermones quibus sunt capti, crediderunt se
alios posse piscari. Chrysostomus super Matth..
Haec igitur cupientes, secuti sunt, omnibus relictis; in quo nos docuerunt quia nemo potest terrena possidere et
perfecte ad caelestia pervenire.
Glossa. In his ergo datum est exemplum illis qui censum deserunt pro Christi amore. Subditur autem exemplum
eorum qui etiam carnales affectus pro Deo postponunt; unde dicitur et procedens inde, vidit alios duos. Nota,
quia vocat binos et binos, sicut alibi legitur quod misit eos binos et binos ad praedicandum.
Gregorius in evang.. Quatenus hic nobis tacitus innuat, quia qui caritatem erga alterum non habet, praedicationis
officium suscipere nullatenus debet.
Duo enim sunt praecepta caritatis, et minus quam inter duos caritas haberi non potest. Chrysostomus super
Matth..
Super caritatem etiam fraternitatis ecclesiae recte posuit fundamenta, ut ex radicibus caritatis exuberans quasi
humor ascendat in ramos; et hoc super naturalem caritatem, ut non solum per gratiam, sed etiam per naturam
ipsa caritas firmior habeatur; unde dicit fratres: sic enim fecit Deus et in veteri testamento, super Moysen et
51

