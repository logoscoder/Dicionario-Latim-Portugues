affectiones quae non possunt esse nisi in anima. Eis enim narrantibus legimus: et miratus est Jesus, et iratus, et
multa huiusmodi.
Augustinus de haeres.. Apollinaristae autem sicut Ariani, Christum dixerunt carnem solam sine anima
suscepisse.
In qua quaestione testimoniis evangelicis victi, mentem, quae rationalis est anima hominis, defuisse animae
Christi, sed pro hac ipsum verbum in ea fuisse dixerunt. Augustinus Lib. 83 quaest.. Sed si ita est, belluam
quamdam cum figura humani corporis Dei verbum suscepisse crederetur. Augustinus de haeres.. De ipsa vero
eius carne sic a recta fide dissensisse perhibentur ut dicerent carnem illam et verbum unius eiusdemque
substantiae esse, contentiosissime asseverantes verbum carnem factum, hoc est; verbi aliquid in carnem fuisse
mutatum atque conversum, non autem carnem de mariae carne suscepisse. Cyrillus ad ioannem Antiochenum.
Furere autem arbitramur eos qui suspicati sunt, quod mutationis obumbratio circa divinam verbi naturam potest
contingere: manet enim quod est semper, et non mutatur, nec conversionis est capax. Leo ad
Constantinopolitanos.
Nos autem non ita dicimus Christum hominem ut aliquid ei desit quod ad humanam certum est pertinere
naturam, sive animam sive mentem rationabilem, sive carnem, quae non de femina sumpta sit, sed facta de verbo
in carnem converso atque mutato. Quae ter falsa Apollinaristarum haeresis tres varias protulit partes.
Leo ad palaestinos. Eutyches quoque tertium Apollinaris dogma delegit, ut, negata humanae carnis atque animae
veritate, totum dominum nostrum Jesum Christum unius assereret esse naturae, tamquam verbi divinitas ipsa se
in carnem animamque verteret, et concipi, nasci aut nutriri, et cetera huiusmodi, eius tantum essentiae fuerit,
scilicet divinae, quae nihil horum in se sine carnis recepit veritate, quoniam natura unigeniti, natura est patris,
natura est spiritus sancti, simul impassibilis et sempiterna.
Verum si ab Apollinaris perversitate haereticus iste decesserit, ne convinceretur Deitatem passibilem sentire
atque mortalem, et tamen verbi incarnati, id est verbi et carnis, unam audet pronuntiare naturam; non dubie in
Manichaei et Marcionis transit insaniam, et dominum Jesum Christum simultorie omnia credit egisse, nec
humanum ipsum corpus, sed phantasticam corporis speciem oculis apparuisse cernentium. Idem ad Iulianum. In
eo vero quod eutyches in episcopali iudicio ausus est dicere ante incarnationem duas fuisse in Christo naturas,
post incarnationem autem unam, necessarium fuit ut ad reddendam rationem professionis suae sollicitis
interrogationibus urgeretur. Arbitror enim eum talia loquentem hoc habere persuasum quod anima quam salvator
assumpsit, prius in caelis sit commorata quam de maria virgine nasceretur. Sed hoc catholicae mentes auresque
non tolerant, quia nil secum dominus de caelo veniens nostrae conditionis exhibuit, nec animam eius, quae
anterior extitisset, nec carnem, quae non materni corporis esset, accepit.
Unde quod in Origene merito damnatum est, qui animarum antequam corporibus insererentur non solum miras,
sed et diversas fuisse asseruit actiones, necesse est quod in isto plectatur.
Remigius. Has igitur haereses in principio evangelii sui evangelistae destruunt, nam matthaeus cum narrat eum
duxisse originem per reges Iudaeorum, verum hominem eum ostendit, et veram carnem habuisse. Similiter et
Lucas, qui sacerdotalem stirpem et personam describit.
Marcus autem, cum ait: initium evangelii Jesu Christi filii Dei, et ioannes cum ait: in principio erat verbum
manifestant eum ante omnia saecula semper fuisse Deum apud Deum patrem.
|#2 Lectio 2
Augustinus de cons. Evang..
Matthaeus evangelista ostendit generationem Christi secundum carnem se suscepisse narrandam, quia
genealogiam Christi exorsus est. Lucas autem tamquam sacerdotem in expiandis peccatis magis assignans, non
ab initio evangelii sui, sed a baptismo Christi generationes enarrat, ubi testimonium ioannes perhibuit dicens:
ecce qui tollit peccata mundi. In generationibus etiam matthaei significatur nostrorum susceptio peccatorum a
domino Christo. In generationibus autem Lucae significatur abolitio nostrorum peccatorum ab ipso, ideo
generationes Christi matthaeus descendens enarrat, Lucas autem ascendens. Humanam autem Christi
generationem matthaeus descendendo describens, ab Abraham generationes commemorat.
Ambrosius super Lucam.
Prior enim Abraham meruit fidei testimonium, quia credidit Deo, et reputatum est ei ad iustitiam. Ideo etiam
auctor generis debuit significari, quia instaurandae ecclesiae sponsionem primus emeruit, cum dicitur:
benedicentur in te omnes tribus terrae. Et iterum David delatum est quod Jesus filius eius diceretur, unde huic
praerogativa servatur ut ab eo generationis dominicae manaret exordium.
Chrysostomus in Matth..
Evangelista igitur matthaeus generationem dominicae carnis per seriem parentum volens commendare
memoriae, ordiens a patre Abraham, dicit Abraham genuit Isaac. Cur non dixit: Ismael, quem primitus genuit?
sequitur Isaac autem genuit Iacob.
Cur non dixit: esau, qui eius primogenitus fuit? quia scilicet per illos ad David pervenire non posset. Glossa.
Omnes tamen fratres Iudae, cum ipso in generatione computat, quod etiam ideo factum est, quia Ismael et esau

7

