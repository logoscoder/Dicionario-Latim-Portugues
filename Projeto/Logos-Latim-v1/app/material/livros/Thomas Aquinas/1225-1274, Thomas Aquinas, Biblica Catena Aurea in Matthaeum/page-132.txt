Adam imagine et similitudine Dei erant figurati, nunc perfectam Christi imaginem sortiantur; et quicquid
malorum Adae corpori Satanae instinctus intulerat, hoc rursum ipsi de communione dominicae potestatis
emendent. Gregorius in evang..
Haec autem signa in exordio ecclesiae necessaria fuerunt: ut enim fides cresceret credentium, miraculis erat
nutrienda.
Chrysostomus. Postea autem steterunt, reverentia fidei ubique plantata. Si autem et postea facta sunt, pauca et
rara fuerunt; consuetudo enim est Deo talia facere cum aucta fuerint mala: tunc enim suam demonstrat
potentiam.
Gregorius. Sancta tamen ecclesia quotidie spiritualiter facit quod tunc per apostolos corporaliter faciebat; quae
nimirum tanto maiora sunt, quanto per haec non corpora, sed animae suscitantur.
Remigius. Infirmi quippe sunt ignavi qui non habent vires bene vivendi; leprosi sunt immundi opere, vel
delectatione carnali; mortui sunt qui opera mortis agunt; daemoniaci fiunt qui in potestatem diaboli sunt redacti.
Hieronymus. Et quia semper dona spiritualia, si merces media sit, viliora sunt, adiungitur avaritiae condemnatio,
cum subdit gratis accepistis, gratis date; quasi dicat: ego magister et dominus absque pretio vobis hoc tribui: ergo
et vos sine pretio date. Glossa.
Hoc autem dicit ne Iudas, qui loculos habebat, de praedicta potestate pecuniam congregare vellet, damnans etiam
hic perfidiam simoniacae haereseos. Gregorius in evang.. Praesciebat namque nonnullos donum accepti spiritus
in usum negotiationis inflectere, et miraculorum signa ad avaritiae obsequium declinare.
Chrysostomus in Matth.. Vide autem qualiter morum diligentiam non minus habet quam signorum, monstrans
quoniam signa sine his nihil sunt. Etenim superbiam eorum comprimit, dicens gratis accepistis; et ab amore
pecuniarum mundos esse praecipit dicens gratis date. Vel ut non videatur eorum esse beneficium, ait gratis
accepistis; quasi dicat: nihil vos de vestro largimini suscipientibus: neque enim mercede hoc accepistis, neque
laborantes in ea gratia: gratis enim accepistis; ita igitur aliis date; neque enim est condignum pretium eorum
invenire.
|#3 Lectio 3
Chrysostomus in Matth..
Quia spiritualium mercationem supra dominus prohibuerat, consequenter radicem omnium malorum evellens, ait
nolite possidere aurum neque argentum. Hieronymus.
Si enim sic praedicant ut pretium non accipiant, superflua est auri et argenti nummorumque possessio; nam si
haec habuissent, videbantur non causa salutis hominum, sed causa lucri praedicare.
Chrysostomus in Matth..
Per hoc ergo praeceptum primo quidem discipulos facit non esse suspectos; secundo ab omni eos liberat
sollicitudine, ut vacationem omnem tribuant verbo Dei; tertio docet eos suam virtutem. Hoc nempe eis postea
dixit: numquid aliquid defuit vobis quando misi vos sine sacculo et pera? Hieronymus. Qui autem divitias
detruncaverat, quae per aurum et argentum et aes signantur, propemodum et vitae necessaria amputat, ut apostoli
doctores verae religionis, qui instituebant omnia Dei providentia gubernari, seipsos ostenderent nihil cogitare de
crastino.
Glossa. Unde addit neque pecuniam in zonis vestris. Duo enim sunt genera necessariorum: unum quo emuntur
necessaria, quod intelligitur per pecuniam in zonis; aliud ipsa necessaria, quod intelligitur per peram.
Hieronymus. Per hoc autem quod dicit neque peram in via, arguit philosophos qui vulgo appellantur
Bactroperitae, quod contemptores saeculi et omnia pro nihilo ducentes, cellarium secum vehant.
Sequitur neque duas tunicas. In duabus tunicis duplex mihi videtur innuere vestimentum: non quod in locis
Scythiae et glaciali nive rigentibus, una quis tunica debeat esse contentus; sed quod in tunica vestimentum
intelligamus, ne alio vestiti, aliud nobis futurorum timore reservemus.
Sequitur neque calceamenta. Et Plato etiam praecipit illas duas corporis summitates non esse velandas, nec
assuefieri debere mollitiei capitis et pedum: cum enim haec habuerint firmitatem, cetera robustiora sunt.
Sequitur neque virgam: qui enim domini habemus auxilium, baculi praesidium cur quaeramus? Remigius.
Ostendit etiam dominus his verbis, quia sancti praedicatores revocati sunt ad primi hominis dignitatem: qui
quamdiu caelestes possedit thesauros, ista non concupivit: sed mox ut peccando illa amisit, ista desiderare coepit.
Chrysostomus in Matth..
Felix autem est ista commutatio: nam pro auro et argento et huiusmodi, acceperunt potestatem curandi infirmos,
suscitandi mortuos, et alia huiusmodi: unde non a principio dixit eis non possideatis aurum vel argentum; sed
quando dixerat leprosos mundate, Daemones eicite.
Ex quo patet quod Angelos eos ex hominibus, ut ita dicam, constituit, ab omni solvens vitae huius sollicitudine:
ut una sola detineantur cura, quae est doctrinae; a qua et eos solvit, dicens: ne solliciti sitis quid loquamini.
Quare quod videtur esse valde onerosum et grave, hoc maxime leve eis ostendit, et facile: nihil enim est ita
iucundum, ut a cura et sollicitudine erutum esse; et maxime cum possibile fuerit ab hac erutos in nullo minorari,
Deo praesente, et pro omnibus nobis effecto.

132

