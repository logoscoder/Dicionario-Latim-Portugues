et nos non ideo vocati sumus a Christo ut haec solum operemur quae ad nostrum pertinent usum, sed ad gloriam
Dei; et sicut mercenarius prius aspicit opus suum, Deinde quotidianum cibum, sic et nos primum debemus
aspicere quae ad gloriam Dei pertinent, Deinde quae ad nostram utilitatem; et sicut mercenarius totam diem circa
domini opus impendit, unam autem horam circa suum cibum, sic et nos omne tempus vitae nostrae debemus
impendere circa gloriam Dei, modicam autem partem circa usus nostros terrenos. Et sicut mercenarius ea die qua
opus non fecerit, erubescit intrare in domum et petere panem, quomodo tu non confunderis intrare in ecclesiam
et stare ante conspectum Dei, quando nihil bonum in conspectu Dei gessisti? Gregorius in evang..
Vel paterfamilias, idest conditor noster, habet vineam, universam scilicet ecclesiam, quae ab Abel iusto usque ad
ultimum electum qui in fine mundi nasciturus est, quot sanctos protulit, quasi tot palmites misit. Ad erudiendam
autem dominus plebem suam, quasi ad excolendam vineam suam, nullo tempore destitit operarios mittere: quia
et prius per patres, et postmodum per legis doctores, Deinde per prophetas, ad extremum vero per apostolos,
quasi per operarios in vineae cultum laboravit; quamvis in quolibet modulo vel mensura quisquis cum fide recta
bonae actionis extitit, huius vineae operarius fuit.
Origenes in Matth.. Totum autem hoc saeculum praesens, unum diem dicere possumus; magnum quidem
quantum ad nos, modicum autem quantum ad Dei vitam. Gregorius. Mane autem mundi fuit aetas ab Adam
usque ad Noe; et ideo dicitur qui exiit primo mane conducere operarios in vineam suam. Et modum conductionis
subiungit dicens conventione autem facta cum operariis ex denario diurno. Origenes.
Salutis autem arbitror nomen esse denarium. Remigius. Denarius enim dicitur qui antiquitus pro decem nummis
imputabatur, et figuram regis habet. Recte ergo per denarium designatur observari Decalogi praemium. Pulchre
ergo dicit conventione facta ex denario diurno, quia unusquisque in agro sanctae ecclesiae pro spe futurae
remunerationis laborat.
Gregorius. Tertia vero hora a Noe fuit usque ad Abraham; de qua dicitur et egressus circa horam tertiam vidit
alios in foro stantes otiosos. Origenes.
Forum autem est quicquid est extra vineam, idest extra ecclesiam Christi. Chrysostomus super Matth..
In hoc enim mundo vendendo et emendo vivunt homines, et invicem sibi fraudem facientes, vitam suam
sustentant.
Gregorius. Qui autem sibi vivit, qui carnis suae voluptatibus pascitur, recte otiosus arguitur, quia fructum divini
operis non sectatur. Chrysostomus super matthaeum. Vel otiosi sunt peccatores, illi enim mortui dicuntur.
Otiosus autem est qui opus Dei non operatur. Vis ergo non esse otiosus? non aliena tollas, et de tuis des; et
operatus es in vinea domini, misericordiae vitem colens.
Sequitur et dixit illis: ite et vos in vineam meam. Nota, quod solis primis convenit specialiter dare denarium;
alios autem sub incerto pacto conduxit, dicens quod iustum fuerit dabo vobis.
Sciens enim dominus quia praevaricaturus fuerat Adam, et omnes postmodum in diluvio erant perituri, certum
fecit pactum ad eum, ne quando dicat, ideo se neglexisse iustitiam, quia nesciebat quae praemia fuerat
recepturus. Istis autem non fecit pactum, quia tantum paratus est retribuere quantum mercenarii recipere non
sperabant. Origenes in Matth..
Vel operarios tertiae horae non invitavit ad totum opus; quidquid autem poterant operari, suo arbitrio servavit.
Poterant enim aequale opus facere in vinea eis qui ex mane sunt operati, quicumque in tempore brevi volebant
operantem virtutem ad opus extendere, quae ante non fuerat operata. Gregorius in evang..
Sexta quoque hora est ab Abraham usque ad Moysen; nona est a Moyse usque ad adventum domini: unde
sequitur iterum autem exiit circa sextam et nonam horam, et fecit similiter. Chrysostomus super Matth.. Ideo
autem coniunxit sextam et nonam, quia in sexta et nona generationem vocavit Iudaeorum, et frequentavit cum
hominibus disponere testamenta, quasi definito salutis omnium tempore iam appropinquante. Gregorius.
Undecima vero hora est ab adventu domini usque ad finem mundi.
Operator ergo mane, hora tertia, sexta et nona, antiquus ille et Hebraicus populus designatur, qui in electis suis
ab ipso mundi exordio, dum recta fide Deum studuit colere, quasi non destitit in vineae cultura laborare. Ad
undecimam vero gentiles vocantur: unde sequitur circa undecimam vero exiit, et invenit alios stantes, et dixit
illis: quid hic statis tota die otiosi? qui enim transacto tam longo mundi tempore pro vita sua laborare
neglexerant, quasi tota die otiosi stabant.
Sed pensate quid inquisiti respondeant: sequitur enim dicunt ei: quia nemo nos conduxit. Nullus quippe ad eos
patriarcha, nullus propheta ad eos venerat. Et quid est dicere nemo nos conduxit, nisi vitae nobis nemo viam
praedicavit? chrysostomus super Matth.. Quae est enim conductio nostra, et conductionis merces? promissio
vitae aeternae: gentes enim solae neque Deum sciebant neque Dei promissa. Hilarius in Matth..
Hi igitur mittuntur ad vineam: unde sequitur dixit eis: ite et vos in vineam meam.
Rabanus. Postquam autem operis diurni ratio reddita est, ad remunerationis tempus opportunum, dicit cum autem
sero factum esset; hoc est, cum dies totius mundi ad vesperam consummationis inclinata esset.
Chrysostomus super Matth..
Considera, quia sero, non alio mane mercedem reddit; ergo adhuc stante saeculo isto iudicium est futurum, et
unicuique merces sua reddenda; et hoc propter duas rationes. Prima est quia ipsa beatitudo futura est merces
iustitiae; ideo non in illo saeculo fit iudicium, sed ante illud.
233

