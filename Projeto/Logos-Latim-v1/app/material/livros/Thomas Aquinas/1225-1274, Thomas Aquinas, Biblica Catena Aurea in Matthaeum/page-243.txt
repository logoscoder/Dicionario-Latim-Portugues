Unde matthaeus solus, qui Iudaeis evangelium scripsit, asinam domino refert adductam, ut eidem etiam genti
Hebraeae, si poeniteat, non desperandam monstret esse salutem.
Chrysostomus super Matth..
Propter quasdam autem similitudines, animalibus assimilati sunt homines, Dei filium non cognoscentes. Est
enim animal immundum, et prae ceteris pene iumentis magis irrationale et stultum et infirmum et ignobile et
oneriferum. Sic fuerunt homines ante Christi adventum, passionibus diversis immundi, irrationabiles, verbi
ratione carentes, stulti propter Dei contemptum, infirmi secundum animam; ignobiles, quia obliti generationis
caelestis, facti fuerunt servi passionum et Daemonum; oneriferi, quia sufferebant sarcinam erroris a Daemonibus
vel Pharisaeis impositam. Ligata autem erat asina, idest diabolici erroris vinculo impedita, ut non haberet
libertatem eundi quo vellet: nam antequam peccemus, liberum habemus arbitrium sequi voluntatem diaboli an
non; quod si semel peccantes obligaverimus nos operibus eius, iam nostra virtute evadere non possumus; sed
sicut navis fracto gubernaculo illuc ducitur ubi tempestas voluerit, sic et homo divinae auxilio gratiae perdito per
peccatum, non quod vult agit, sed quod diabolus vult.
Et nisi Deus valida manu misericordiae suae solverit eum, usque ad mortem in peccatorum suorum vinculis
permanebit: et ideo dicit discipulis solvite, scilicet per doctrinam vestram, et per miracula vestra; quia omnes
Iudaei et gentes per apostolos sunt liberati; et adducite mihi, idest, ad gloriam meam illos convertite. Origenes in
Matth.. Unde et ascendens in caelum iussit discipulis suis ut solverent peccatores, dans eis spiritum sanctum.
Absoluti autem et proficientes, et nutriti verbi divinitate, digni habentur remitti in locum ex quo erant assumpti,
non iam ad opera priora, sed ut praedicarent eis filium Dei; et hoc est quod significat dicens et confestim dimittet
eos.
Hilarius in Matth.. Vel per asinam et pullum duplex vocatio ex gentibus ostenditur. Erant enim Samaritani sub
quadam observantiae suae consuetudine servientes, qui scilicet significantur per asinam; erant etiam indomitae
gentes et feroces, qui scilicet significantur per pullum. Igitur duo mittuntur, ut solvant ligatos erroris vinculis: per
Philippum enim Samaria credidit, per Petrum Cornelius Christo, tamquam primitiae gentium, adductus est.
Remigius. Sicut autem tunc dictum est apostolis si quis vobis aliquid dixerit, dicite quia dominus his opus habet,
sic nunc praedicatoribus est praeceptum, ut si aliquid adversitatis obstiterit, a praedicando non cessarent.
Hieronymus.
Vestis autem apostolica quae iumento superponitur, vel doctrina virtutum, vel discretio Scripturarum intelligi
potest, sive ecclesiasticorum dogmatum veritates; quibus nisi anima instructa fuerit et ornata, sessorem habere
dominum non meretur.
Remigius. Dominus autem super asellum sedens, hierosolymam tendit; quia praesidens sanctae ecclesiae, vel
animae fideli, et eam in hoc saeculo regit, et post hanc vitam ad visionem caelestis patriae introducit.
Apostoli autem et ceteri doctores vestimenta posuerunt super asinam: quia gloriam quam acceperunt a Christo
gentibus dederunt. Turba autem vestimenta sternebat in via: quia credentes ex circumcisione, gloriam quam
habebant ex lege, contemnebant. Ramos autem de arboribus praecidebant: quia ex prophetis acceperunt exempla
de Christo, quasi de arboribus virentibus. Vel turba, quae vestimenta stravit in via, significat martyres, qui
vestimenta sua, idest corpora, quae tegumenta sunt animarum, pro Christo ad martyrium tradiderunt. Vel
significantur illi qui corpora sua per abstinentiam domant.
Illi autem ramos arborum praecidunt qui dicta et exempla sanctorum patrum quaerunt ad suam, vel filiorum
salutem.
Hieronymus. Quod autem ait turbae autem quae praecedebant, et quae sequebantur, utrumque populum ostendit,
et qui ante evangelium, et qui post evangelium domino crediderunt, consona Jesum confessionis voce laudare.
Chrysostomus super Matth.. Et illi quidem prophetantes de Christo venturo clamaverunt; hi autem laudantes
clamant de adventu Christi iam adimpleto.
|#2 Lectio 2
Hieronymus. Introeunte Jesu cum turba, tota hierosolymorum civitas commovetur, mirans frequentiam, nesciens
virtutem: unde dicitur et cum intrasset hierosolymam, commota est universa civitas, dicens: quis est hic?
chrysostomus super Matth.. Merito autem commovebantur videntes rem mirabilem.
Homo laudabatur quasi Deus, sed Deus laudabatur in homine. Puto autem quod nec ipsi qui laudabant, sciebant
quid laudabant; sed spiritus subito ingressus in eos, veritatis verba fundebat.
Origenes in Matth.. Sed et quando intravit Jesus hierosolymam veram, admirantes virtutes caelestes, dicebant:
quis est iste rex gloriae? Hieronymus. Aliis autem vel ambigentibus vel interrogantibus, nisi plebecula confitetur:
unde sequitur populi autem dicebant: hic est Jesus propheta a Nazareth Galilaeae.
A minoribus incipiunt, ut ad maiora perveniant. Prophetam enim dicunt quem Moyses sui similem dixerat esse
venturum, et qui proprie apud Graecos scribitur cum tu arthru martyria, idest cum articuli testimonio.
A Nazareth autem Galilaeae, quia ibi educatus fuerat, ut flos campi nutriretur in flore virtutum. Rabanus.
Notandum autem, quod hic introitus eius in ierusalem fuit ante quinque dies Paschae.
Narrat enim ioannes, quod ante sex dies Paschae venerit in bethaniam, et in crastinum asino sedens venerit in
ierusalem; ubi notanda est concordia non solum in rebus, sed etiam in temporibus veteris et novi testamenti.
243

