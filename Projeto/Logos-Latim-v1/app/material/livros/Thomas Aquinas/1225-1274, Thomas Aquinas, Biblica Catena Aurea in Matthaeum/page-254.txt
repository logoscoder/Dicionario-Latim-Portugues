percipiunt, a terrenis desideriis ad sublimia contemplationis suae penna sublevantur. Dicit ergo tauri mei et altilia
occisa sunt; ac si diceret: patrum praecedentium mortes aspicite, et remedia vitae vestrae cogitate. Chrysostomus
super Matth.. Vel aliter. Ideo dicit et saginata et tauros, non quia et tauri non fuerint saginati, sed quia non omnes
saginati fuerunt tauri; ergo saginata tantummodo dicit prophetas, qui fuerunt spiritu sancto repleti; tauros autem
qui prophetae fuerunt et sacerdotes, sicut ieremias et ezechiel: ut enim tauri duces sunt gregis, ita et sacerdotes
principes sunt populi. Hilarius. Vel aliter. Tauri gloriosa martyrum species est, qui confessioni Dei, tamquam
hostia electa, sunt immolati; saginata vero sunt homines spirituales, tamquam caelesti pane ad evolandum aves
pastae, ceteros accepti cibi ubertate expleturae.
Gregorius. Notandum vero, quod in priore invitatione nil de tauris et altilibus dicitur; in secunda autem iam tauri
et altilia mactata memorantur: quia omnipotens Deus, cum verba eius audire volumus, adiungit exempla: ut
omne quod impossibile credimus, tanto nobis ad superandum fiat facilius, quanto per hoc transisse et alios
audimus. Origenes in Matth.. Vel quia prandium quod paratur, est eloquium Dei; fortia quaeque eloquiorum Dei,
tauri intelligantur; suavia vero et delectabilia eorum, sunt saginata. Si quis enim proferat quaedam dicta modica
et non firma, et non magnam virtutem rationis habentia, videntur macra esse quae proferuntur; saginata autem
sunt cum ad unamquamque propositionem exempla multa rationis probatione repleta inducuntur: puta si aliquis
de castitate sermonem loquitur, recte intelligitur turtur; sed cum ipsum sanctitatis sermonem cum rationis
probatione de Scripturis repletum protulerit, ita ut delectet et confirmet animum audientis, protulit eum
saginatum. Chrysostomus super Matth.. Quod autem dicitur et omnia parata sunt, intelligitur quia quicquid
quaeritur ad salutem, iam adimpletum est in Scripturis: qui enim ignorans est, invenit ibi quod discat; qui
contumax est, invenit ibi quod timeat; qui laborat, invenit ibi promissa, quibus excitetur ad opus. Glossa. Vel
omnia parata sunt, idest, introitus regni paratus est per fidem meae incarnationis, qui ante fuerat clausus.
Chrysostomus super Matth.. Vel omnia parata dicit quae pertinent ad mysterium dominicae passionis et nostrae
redemptionis.
Dicit autem venite ad nuptias, non pedibus, sed fide et moribus.
Sequitur illi autem neglexerunt. Quare autem neglexerint, manifestat cum subditur et abierunt alius in villam
suam, alius vero ad negotiationem suam. Chrysostomus in Matth.. Quamvis autem videantur rationabiles
occasiones esse; sed hinc discimus quod etiam si necessaria sint quae detinent, omnibus tamen praeponere
spiritualia oportet. Mihi autem videtur quod his occasionibus usi, negligentiae velamina proponebant. Hilarius in
Matth.. Ambitione enim saeculi, tamquam villa, homines occupantur; plures vero propter pecuniae cupiditatem
negotiatione detinentur. Chrysostomus super Matth.. Vel aliter. Cum labore manuum nostrarum aliquid facimus,
puta exercentes agrum vel vineam, aut opus ligni vel ferri, villam colere videmur; cum autem non labore
manuum nostrarum alia lucra sequimur, totum hoc negotiatio appellatur. O miserrimus mundus, et miseri qui
eum sequuntur.
Semper enim mundialia opera homines excluserunt a vita. Gregorius in evang.. Qui ergo intentus labori terreno,
vel mundi actionibus deditus, mysterium incarnationis dominicae pensare, et secundum illud vivere dissimulat,
quasi ad villam vel negotium pergens, venire ad regis nuptias recusat; et plerumque, quod est gravius, nonnulli
vocati gratiam non solum respuunt, sed etiam persequuntur: unde subditur reliqui vero tenuerunt servos eius, et
contumeliis affectos occiderunt. Chrysostomus super Matth.. Vel per occupationem villae, populares Iudaeorum
significat, quos mundi delectatio separavit a Christo; per occupationem vero negotiationis, sacerdotes, ceterosque
ministros templi significavit, quos lucri obtentu venientes ad ministerium legis et templi, avaritia separavit a
fide; de quibus non dixit quod malignati sunt, sed neglexerunt: qui enim odio aut invidia crucifixerunt Christum,
illi malignati sunt: qui autem negotiis impediti non crediderunt, illi neglexisse dicuntur, non malignari. De sua
tamen morte dominus tacet, quia in priori parabola dixerat; sed ostendit mortem discipulorum suorum, quos post
ascensum ipsius occiderunt Iudaei, stephanum lapidantes, et Iacobum Alphaei occidentes: propter quae
ierusalem destructa est a Romanis. Et notandum, quod ira in Deo non proprie, sed translative dicitur; tunc enim
irasci dicitur quando ulciscitur; unde et hic dicitur rex autem cum audisset, iratus est. Hieronymus. Quando
invitabat ad nuptias, et agebat opera clementiae, hominis nomen appositum est: nunc autem quando ad ultionem
venit, homo siletur, et rex tantum dicitur. Origenes in Matth..
Dicant autem qui peccant in Deum legis et prophetarum et totius creationis, utrum iste qui et homo dicitur et
iratus proponitur, ipse est pater Christi.
Quod si dixerint hunc ipsum esse, cogendi sunt confiteri quoniam multa in eo secundum passibilem hominum
naturam esse dicuntur: non quia ipse passibilis est, sed quia morem gerit passibilis naturae hominum. Et
secundum hanc consequentiam suscipere convenit et iram Dei et poenitentiam et cetera huiusmodi in prophetis.
Sequitur et Missis exercitibus suis.
Hieronymus. Per hos exercitus, Romanos intelligimus sub duce vespasiano et tito, qui, occisis Iudaeae populis,
praevaricatricem incenderunt civitatem. Chrysostomus super Matth.. Romanus autem exercitus dicitur exercitus
Dei: quia domini est terra et plenitudo eius; nec etiam venissent Romani ierusalem, nisi eos dominus excitasset.
Origenes in Matth.. Vel Angelorum agmina sunt exercitus regis nostri.
Missis ergo exercitibus extinxisse homicidas dicitur, quia in hominibus omne iudicium per Angelos exercetur.
Homicidas ergo perdit, quia persequentes interimit; civitatem eorum igni succendit, quia illorum non solum
254

