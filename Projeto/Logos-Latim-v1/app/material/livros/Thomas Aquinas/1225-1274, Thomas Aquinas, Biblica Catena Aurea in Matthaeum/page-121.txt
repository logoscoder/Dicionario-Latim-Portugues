Cum Christus fecisset miraculum, non permansit in eodem loco, ne Iudaeorum zelum accenderet ampliorem.
Hoc et nos faciamus, non obstinate obsistentes eis qui insidiantur; unde dicitur et cum transiret inde Jesus,
scilicet a loco ubi miraculum fecerat, vidit hominem sedentem in telonio matthaeum nomine. Hieronymus.
Ceteri evangelistae propter verecundiam et honorem matthaei, noluerunt eum nomine appellare vulgato, sed
dixerunt levi: duplici enim vocabulo fuit.
Ipse autem matthaeus (secundum illud Salomonis Prov. 18, 17: iustus accusator est sui) matthaeum se et
publicanum nominat, ut ostendat legentibus nullum debere salutem desperare, si ad meliora conversus sit, cum
ipse de publicano in apostolum sit repente mutatus. Glossa. Dicit autem sedentem in telonio, idest in domo ubi
vectigalia congregantur. Erat enim telonearius dictus a telon Graece, quod est vectigal. Chrysostomus in Matth..
Per hoc ergo monstrat vocantis virtutem: quoniam non desistentem a periculoso officio ex mediis ipsum evulsit
malis, sicut et Paulum adhuc insanientem; et ideo sequitur et ait illi: sequere me.
Sicut vidisti vocantis virtutem, ita addisce vocati obedientiam. Neque enim resistit, neque domum abire rogavit,
et suis hoc communicare. Remigius. Humana etiam pericula, quae ei a principibus accidere poterant, parvipendit,
dum officii sui rationes imperfectas reliquit; unde sequitur et surgens secutus est eum. Et quia terrena lucra
deseruit ideo iure factus est dominicorum talentorum dispensator. Hieronymus.
Arguit autem in hoc loco Porphyrius et Iulianus augustus vel imperitiam historici mentientis, vel stultitiam
eorum qui statim secuti sunt salvatorem; quasi irrationabiliter quemlibet vocantem hominem sunt secuti, cum
tantae virtutes tantaque signa praecesserint, quae apostolos, antequam crederent, vidisse non dubium est. Certe
fulgor ipse, et maiestas divinitatis occultae, quae etiam in facie refulgebat humana, ad se videntes trahere poterat
in primo aspectu. Si enim in magnete lapide haec esse vis dicitur ut ferrum trahat, quanto magis dominus
omnium creaturarum ad se trahere poterat quos volebat? chrysostomus in Matth..
Sed cur non cum Petro et ioanne et aliis eum vocavit? quoniam durius adhuc dispositus erat; sed post multa
miracula et multam Christi famam, quando aptiorem eum ad obedientiam scivit qui intima cordis novit.
Augustinus de cons.
Evang.. Vel probabilius videtur quod haec praetermissa recordando matthaeus commemorat: quia ante
sermonem habitum in monte credendum est vocatum esse matthaeum: in eo quippe monte tunc Lucas
commemorat omnes duodecim electos, quos apostolos nominat.
Matthaeus enim vocationem suam refert inter miracula: magnum enim miraculum fuit quod publicanus factus est
apostolus.
Chrysostomus in Matth..
Quid est autem quod de aliis apostolis non dicitur qualiter et quando sunt vocati, nisi de Petro et Andrea et
Iacobo et ioanne et matthaeo? hi enim maxime erant in inconvenientibus, et humilibus studiis: neque enim telonii
officio est aliquid deterius, neque piscatione vilius.
Glossa. Congruam autem caelestis beneficii vicem impendens matthaeus, Christo magnum convivium in domo
sua paravit, ut illi commodaret sua temporalia a quo expectabat perpetua bona; unde sequitur et factum est
discumbente eo in domo.
Augustinus de cons. Evang..
Hic matthaeus non expressit in cuius domo discumbebat Jesus; unde posset videri non hoc ex ordine subiunxisse,
sed quod alio tempore factum est recordatus interposuisse; nisi marcus et Lucas, qui hoc omnino similiter
narrant, manifestarent, in domo levi, hoc est matthaei, discubuisse Jesum. Chrysostomus in Matth..
Honoratus autem matthaeus ingressu Christi in domum eius, omnes publicanos, qui erant eiusdem artis,
convocavit; unde sequitur ecce multi publicani et peccatores venientes discumbebant cum Jesu et discipulis eius.
Glossa.
Publicani enim vocantur qui publicis negotiis implicantur, quae sine peccato aut vix aut nunquam possunt
tractari. Et pulchrum fuit praesagium: quia qui apostolus et doctor gentium erat futurus, in prima sua conversione
peccantium gregem post se trahit ad salutem; ut iam perficeret exemplo quod perficere debebat et verbo.
Hieronymus. Tertullianus hos dicit fuisse ethnicos, dicente Scriptura: non erit vectigal pendens ex Israel; quasi
matthaeus non fuerit Iudaeus. Dominus autem non convivatur cum ethnicis, cum id maxime caveret, ne legem
solvere videretur, qui et discipulis praecepit: in viam gentium ne abieritis. Viderant autem publicanum a peccatis
ad meliora conversum, locum invenisse poenitentiae, et ob id etiam ipsi non desperant salutem.
Chrysostomus in Matth.. Unde accesserunt ad redemptorem nostrum, et non solum ad colloquendum, sed etiam
ad convescendum recepti sunt: non enim solum disputans aut curans aut arguens inimicos, sed etiam convescens
emendabat multoties eos qui male dispositi erant, per hoc docens nos quoniam omne tempus et omne opus potest
nobis tribuere utilitatem.
Hoc autem videntes Pharisaei indignati sunt: de quibus subditur et videntes Pharisaei dicebant discipulis eius:
quare cum publicanis et peccatoribus manducat magister vester? notandum, quod cum discipuli visi sunt peccare,
Christum alloquuntur dicentes: ecce discipuli tui faciunt quod non licet facere in sabbato; hic apud discipulos
Christo detrahunt; quae omnia malignantium erant, et volentium separare a doctore corda discipulorum.
Rabanus. Duplici autem errore tenebantur, quia et se iustos arbitrabantur, qui superbiae fastu a iustitia longe

121

