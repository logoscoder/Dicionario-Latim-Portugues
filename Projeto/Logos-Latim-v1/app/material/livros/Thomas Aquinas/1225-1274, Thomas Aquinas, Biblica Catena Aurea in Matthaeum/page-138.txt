Hieronymus. Spiritualiter autem possumus dicere cum persecuti vos fuerint in una civitate, hoc est, in uno
Scripturarum libro vel testimonio, non fugiamus ad alias civitates, idest ad alia volumina: quamvis enim
contentiosus fuerit persecutor, ante praesidium salvatoris adveniet quam adversariis victoria concedatur.
|#9 Lectio 9
Chrysostomus in Matth..
Quia futurum erat ut discipuli cum praemissis persecutionibus etiam diffamati malam opinionem paterentur,
quod multis onerosius esse videbatur, hic eos consolatur a seipso, et ab his quae de ipso sunt dicta; cui
consolationi nulla poterat esse aequalis. Hilarius in Matth..
Dominus enim lumen aeternum, dux credentium, et immortalitatis parens, discipulis suis futurarum passionum
solatium ante praemisit, ut gloriae loco amplectamur, si domino nostro vel passionibus adaequemur; unde dicit
non est discipulus super magistrum, nec servus super dominum suum. Chrysostomus in Matth..
Intelligendum, donec fuerit discipulus et servus: non est, inquam, super magistrum et dominum, secundum
honoris naturam. Nec mihi ea quae raro contingunt hic obicias; sed ab his quae sunt in pluribus, suscipe hunc
sermonem.
Remigius. Magistrum autem et dominum semetipsum appellat; per servum et discipulum, suos vult intelligi
apostolos.
Glossa. Quasi dicat: ne indignemini tolerare quae tolero, quia dominus sum, faciens quod volo, et magister,
docens quod utile scio. Remigius. Et quia haec sententia minus videbatur superioribus verbis congrua, quo
tendant verba, manifestatur cum subditur si patremfamilias beelzebub vocaverunt, quanto magis domesticos
eius? chrysostomus in Matth.. Non dixit: servos, sed: domesticos, ut multam ad eos familiaritatem ostenderet;
sicut et alibi dixit: non dicam vos servos sed amicos meos. Remigius. Quasi dicat: vos ergo temporales honores
et humanam gloriam non quaeratis, dum me videtis per irrisiones et opprobria genus humanum redimere.
Chrysostomus in Matth..
Non solum autem dixit: si domus dominum conviciati sunt; sed ipsam speciem convicii, quoniam beelzebub eum
vocaverunt.
Hieronymus. Beelzebub idolum est Accaron, quod vocatur in regum volumine idolum muscae: beel, ipse est bel,
sive baal; zebub autem musca dicitur.
Principem ergo Daemoniorum ex spurcissimi idoli appellabant vocabulo, qui musca dicitur propter
immunditiam, quae exterminat suavitatem olei.
|#10 Lectio 10
Remigius. Post praemissam consolationem, aliam non minorem subiungit, dicens non ergo timueritis eos scilicet
persecutores.
Quare autem non esset timendum manifestat cum subiungit nihil enim est opertum quod non reveletur et
occultum quod non sciatur. Hieronymus.
Quomodo ergo in praesenti saeculo multorum vitia nesciuntur? sed de futuro tempore scribitur, quando iudicabit
Deus occulta hominum, et illuminabit latebras tenebrarum, et manifesta faciet consilia cordium. Et est sensus:
nolite timere persecutorum saevitiam, et blasphemantium rabiem: quia veniet dies iudicii, in quo et vestra virtus,
et illorum nequitia demonstrabitur. Hilarius in Matth.. Igitur non minas, non convicia, non potestates
insectantium monet esse metuendas; quia dies iudicii nulla haec fuisse atque inania revelabit.
Chrysostomus in Matth..
Vel aliter. Figura quidem eorum quae dicuntur, universalem videtur enuntiationem habere; verum non de
omnibus, sed de praemissis solum dictum est: quasi dicat: si doletis audientes convicia, hoc cogitate, quia et ab
hac suspicione post parum eruemini. Vocant quidem vos ariolos et magos et seductores; sed expectate parum, et
salvatores vos orbis terrarum universi dicent; cum per res ipsas apparueritis benefactores: nec illorum attendent
sermonibus homines, sed rerum veritati.
Remigius. Quidam autem dicunt, quod his verbis promiserit dominus discipulis suis quod per eos essent
revelanda omnia occulta mysteria, quae sub velamine litterae legis latebant: unde apostolus dicit: cum conversi
fuerint ad Christum, tunc auferetur velamen. Et est sensus: quare debetis timere vestros persecutores, cum tantae
sitis dignitatis ut per vos occulta mysteria legis et prophetarum sint manifestata? chrysostomus. Deinde quia eos
ab omni timore liberaverat, et altiores opprobriis fecerat, nunc opportuno tempore eis loquitur de libera
propalatione, quae est in praedicatione, dicens quod dico vobis in tenebris, dicite in lumine; et quod in aure
auditis, praedicate super tecta. Hilarius in Matth.. Non legimus dominum solitum fuisse noctibus sermocinari,
aut doctrinam in tenebris tradidisse; sed hoc dicit, quia omnis sermo eius carnalibus tenebrae sunt, et verbum
eius infidelibus nox est. Itaque quod ab eo dictum est, cum libertate fidei et confessionis est loquendum.
Remigius. Est ergo sensus: quod dico vobis in tenebris, idest inter Iudaeos incredulos, vos dicite in lumine, idest
fidelibus praedicate; et quod in aure auditis, idest quod dico vobis secrete, praedicate super tecta, idest palam
coram omnibus. Solemus enim dicere: in aurem loquitur illi, idest secrete. Rabanus.

138

