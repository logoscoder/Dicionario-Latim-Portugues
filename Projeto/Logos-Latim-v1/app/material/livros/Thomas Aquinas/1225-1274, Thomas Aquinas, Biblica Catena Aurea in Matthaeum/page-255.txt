animae, sed caro quoque in qua habitaverunt, aeternae Gehennae flamma cruciantur. Origenes. Vel civitas
impiorum est, secundum unumquodque dogma, congregatio eorum qui conveniunt in sapientia principum huius
saeculi: quam succendit rex et exterminat, quasi ex malis aedificationibus consistentem.
Gregorius. Sed is qui invitantem se contemni conspicit, filii sui nuptias vacuas non habebit: quandoque enim
sermo Dei inventurus est ubi requiescat: unde subditur tunc ait servis suis. Origenes. Idest apostolis, aut Angelis,
qui praepositi erant in vocatione gentium.
Nuptiae quidem paratae sunt. Remigius.
Idest, omne sacramentum humanae dispensationis iam peractum atque completum est. Sed qui invitati erant,
idest Iudaei, non fuerunt digni: quia Dei iustitiam ignorantes, et suam statuere volentes, indignos se iudicaverunt
aeternae vitae.
Reprobato ergo Iudaico populo, ad has nuptias gentilis populus est susceptus: unde sequitur ite ergo ad exitus
viarum, et quoscumque inveneritis vocate ad nuptias.
Hieronymus. Gentilis enim populus non erat in viis, sed in exitibus viarum.
Remigius. Qui sunt errores gentilium.
Chrysostomus super Matth..
Vel viae sunt omnes professiones huius mundi, ut puta philosophiae, militiae, et huiusmodi. Dicit ergo ite ad
exitus viarum: ut cuiuslibet conditionis homines vocent ad fidem. Adhuc, sicut castitas via est quae ducit ad
Deum, sic fornicatio via est quae ducit ad diabolum; et sic de virtutibus et vitiis. Iubet ergo, ut cuiuscumque
conversationis vel conditionis homines invitent ad fidem. Hilarius in Matth.. Per viam etiam tempus saeculi
intelligendum est; atque ideo ad exitus viarum iubentur ire, quia omnibus retroacta donantur. Gregorius.
Vel aliter. In Scriptura sacra vias actiones accipimus; exitus viarum intelligimus defectus actionum, quia illi
plerumque facile ad eum veniunt quos in terrenis actionibus prospera nulla comitantur. Origenes.
Vel aliter. Puto hanc primam vocationem fuisse ad nuptias aliquarum ingenuarum animarum: principaliter enim
Deus vult venire ad epulationem divini eloquii eos qui ad intelligendum sunt ingeniosiores; et quoniam qui
huiusmodi sunt, nolunt ad istam vocationem venire, transmittuntur alii servi provocantes eos, et promittentes
quod, si venerint, percipient prandium paratum a rege. Sicut enim in corporalibus alia est quae nubit sponsa, alii
invitatores, alii qui invitantur ad nuptias, sic Deus scit diversos ordines animarum, earumque virtutes, et causas
ob quas hi quidem in constitutione sponsae accipiuntur, alii in ordine servorum vocantium, alii in numero
invitatorum ad nuptias. Sed qui principaliter quidem fuerant invitati, primos invitatores quasi pauperes sensu
neglexerunt, et abierunt sua sequentes, in quibus magis sunt delectati quam in his quae rex per servos quos
promittebat. Sed hi leviores sunt his qui servis transmissis iniuriantur et interficiunt; qui scilicet praeparatione
contentiosorum verborum ausi sunt tenuisse servos missos, qui non sunt praeparati ad solvendas quaestiones
eorum versutas; et contumeliis afficiuntur, vel interficiuntur ab eis.
Sequitur et egressi servi eius in vias, congregaverunt omnes quos invenerunt bonos et malos. Origenes.
Egredientes servi, sive de Iudaea et ierusalem apostoli Christi, sive ab interioribus Angeli sancti, et venientes ad
vias diversas diversorum morum, congregaverunt quoscumque invenerunt; et non curant, utrum aliquando ante
vocationem mali fuerint aut boni. Bonos autem intelligere hic simpliciter convenit humiliores et rectiores ex eis
qui veniebant ad cultum Dei, quibus conveniebat quod apostolus ait: cum gentes quae legem non habent, ea quae
legis sunt faciunt, ipsi sibi sunt lex. Hieronymus. Inter ipsos enim gentiles infinita est diversitas; cum alios
sciamus esse procliviores ad vitia, alios ad honestatem morum virtutibus deditos. Gregorius.
Vel hoc dicit, quia in hac ecclesia nec mali sine bonis, nec boni sine malis esse possunt. Bonus autem non fuit
qui malos tolerare recusavit.
Sequitur et impletae sunt nuptiae discumbentium.
Origenes in Matth..
Nuptiae, scilicet Christi et ecclesiae, sunt impletae dum restituti Deo qui ab apostolis sunt inventi recubuerunt ad
epulandum in nuptiis. Sed quoniam bonos et malos oportuit quidem vocari, non autem ut mali permanerent mali,
sed ut deponerent vestimenta contraria nuptiis et induerent nuptialia indumenta, scilicet viscera misericordiae et
benignitatis; ideo rex egreditur, ut videat discumbentes priusquam apponatur eis prandium, ut retineat habentes
nuptialia vestimenta, et delectet; condemnetque contrarios: unde sequitur intravit autem rex, ut videret
discumbentes. Chrysostomus super Matth..
Non quia alicubi ipse non est; sed ubi vult per iudicium aspicere, ibi dicitur praesens; ubi autem non vult, absens
videtur. Dies autem aspectionis est dies iudicii, quando visitaturus est christianos, qui super mensam
Scripturarum recumbunt. Origenes.
Ingrediens autem invenit quemdam qui non mutaverat proprios mores: unde sequitur et vidit ibi hominem non
vestitum veste nuptiali. Singulariter dixit, quia unius sunt generis omnes qui servant malitiam post fidem, quam
habuerant ante fidem. Gregorius. Quid autem debemus intelligere per nuptialem vestem nisi caritatem? quia hanc
in se dominus habuit, dum ad sociandae sibi ecclesiae nuptias veniret. Intrat ergo ad nuptias, sed sine veste
nuptiali, qui in ecclesia fidem habet, sed caritatem non habet.
Augustinus contra faustum. Vel sine veste nuptiali nuptias adit qui quaerit ibi gloriam non sponsi, sed suam.
Hilarius in Matth.. Vel vestis nuptialis est gratia spiritus sancti, et candor habitus caelestis, qui bonae
255

