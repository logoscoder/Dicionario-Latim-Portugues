Hortantibus autem sacerdotibus populus barabbam elegit, qui interpretatur patris filius, in quo arcanum futurae
infidelitatis ostenditur, Christo Antichristum peccati filium praeferendo. Rabanus.
Barabbas etiam, qui seditiones faciebat in turbis, dimissus est populo Iudaeorum, idest diabolus, qui usque hodie
regnat in eis; et idcirco pacem habere non possunt.
|#5 Lectio 5
Augustinus de cons. Evang..
Post accusationes Christi, consequens est ut ipsam domini passionem videamus, quam matthaeus sic incipit: tunc
milites praesidis suscipientes Jesum in praetorio, congregaverunt ad eum universam cohortem.
Hieronymus. Quia enim rex Iudaeorum fuerat appellatus, et hoc ei Scribae et sacerdotes crimen obiecerant, quod
sibi in populo Israel usurparet imperium, illudentes hoc faciunt, ut nudatum pristinis vestibus induant
chlamydem coccineam pro Rufo linteo, quo reges veteres utebantur, et pro diademate imponant ei coronam
spineam, pro sceptro regali dent calamum, et adorent quasi regem; et hoc est quod subditur et exuentes eum,
chlamydem coccineam circumdederunt ei, et plectentes coronam de spinis posuerunt super caput eius.
Augustinus de cons.
Evang.. Per hoc autem intelligitur marcum dixisse indutum purpura. Pro regia enim purpura chlamys illa
coccinea ab illudentibus adhibita erat; et est rubra quaedam purpura cocco simillima. Potest etiam fieri ut
purpuram etiam marcus commemoraverit, quam chlamys habebat, quamvis esset coccinea. Chrysostomus in
Matth..
Quae igitur erit nobis cura de reliquo, si contumelias ab alieno patiamur, postquam Christus hoc passus est?
etenim quod fiebat in Christum, ultimus terminus contumeliae erat; nec una particula tantum, sed universum
corpus patiebatur iniurias: caput per coronam et arundinem et colaphos; facies, quia conspuebatur; genae, quia
alapis caedebantur; corpus totum per flagella, et quia denudatum est per circumdationem chlamydis, et per
fictam adorationem; manus per arundinem, quam dederunt ei pro sceptro; ac si timerent ne aliquid
praetermitterent gravissimae praesumptionis.
Augustinus de cons. Evang..
Apparet autem matthaeum recapitulando ista commemorasse, non quod tunc factum sit cum eum Pilatus
crucifigendum tradidisset. Ioannes enim antequam quam diceret quod eum Pilatus crucifigendum tradiderit, ista
commemoravit.
Hieronymus. Nos autem omnia haec intelligamus mystice. Quomodo enim caiphas dixit: oportet unum hominem
mori pro omnibus, nesciens quid diceret; sic et isti quodcumque fecerunt, licet alia mente fecerint, tamen nobis
qui credimus, sacramenta tribuebant. In chlamyde coccinea, opera gentium cruenta sustentat; in corona spinea
maledictum solvit antiquum; in calamo venenata occidit animalia; sive calamum tenebat in manu, ut sacrilegium
scriberet Iudaeorum.
Hilarius in Matth.. Vel aliter.
Susceptis omnibus corporis nostri infirmitatibus a domino, omnium Deinde martyrum, quibus regnum secum
erat debitum, sanguine cocci colore perfunditur, spinis quoque, idest compungentium quondam peccatis gentium,
coronatur: est enim aculeus in spinis, ex quibus Christo victoriae corona contexitur. In calamo vero earumdem
gentium infirmitas atque inanitas manu comprehensa firmatur; quin etiam capiti eius illiditur, ut infirmitas
gentium manu Christi comprehensa etiam in Deum patrem, qui caput eius est, conquiescat.
Origenes in Matth.. Vel calamus mysterium fuit, quod priusquam crederemus, confidebamus in virga arundinea
Aegypti, vel cuiuscumque regni contrarii Deo; quem accepit, ut triumphet eum in ligno crucis. Percutiunt autem
cum hoc calamo caput Christi iesu, quoniam semper regnum illud verberat Deum patrem caput salvatoris.
Remigius. Vel aliter. Per chlamydem coccineam caro domini designatur, quae rubra dicitur propter sanguinis
effusionem; per spineam coronam susceptio peccatorum nostrorum, quia in similitudinem carnis peccati
apparuit. Rabanus.
Calamo igitur Christi caput percutiunt qui divinitati eius contradicentes, errorem suum auctoritate sanctae
Scripturae, quae calamo scribitur, confirmare conantur. Spuunt in faciem eius qui praesentiam gratiae illius
verbis execrandis respuunt, et Jesum in carne venisse denegant. Falso autem illum adorant qui in eum credunt,
sed perversis actibus despiciunt. Augustinus de quaest. Evang.. Quod autem dominum in passione exuerunt veste
propria, et induerunt fucata, signati sunt haeretici, qui eum dicunt verum corpus non habuisse, sed fictum.
|#6 Lectio 6
Glossa. Postquam evangelista commemoravit ea quae ad illusionem Christi pertinent, nunc narrare incipit
processum crucifixionis ipsius: unde dicitur et postquam illuserunt ei, exuerunt eum chlamyde, et induerunt eum
vestimentis suis, et duxerunt eum ut crucifigerent. Augustinus de cons. Evang.. Hoc autem in fine factum esse
intelligitur, cum iam duceretur ad crucifigendum; postquam scilicet Pilatus tradidit eum Iudaeis. Hieronymus.
Notandum autem, quod quando flagellatur Jesus et conspuitur, non habet propria vestimenta, sed ea quae propter
peccata nostra sumpserat; cum autem crucifigitur et illusionis pompa praeterierit, tunc pristinas vestes recipit, et
proprium assumit ornatum; statimque elementa turbantur, et creatori dat testimonium creatura.
325

