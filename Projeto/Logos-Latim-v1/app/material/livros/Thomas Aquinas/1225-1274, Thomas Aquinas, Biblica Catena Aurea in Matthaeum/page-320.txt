Remigius. Spiritualiter autem per hoc quod Petrus ante primum galli cantum negavit, illi designantur qui ante
Christi resurrectionem non credebant eum esse Deum, eius morte turbati. Per hoc autem quod post galli cantum
negavit, illi designantur qui in utramque domini naturam, et secundum Deum et secundum hominem errant. Per
primam autem ancillam designatur cupiditas; per secundam carnalis delectatio; per illos qui astabant, Daemones
intelliguntur: his enim trahuntur homines ad Christi negationem. Origenes in Matth..
Vel per primam ancillam intelligitur synagoga Iudaeorum, qui frequenter compulerunt denegare fideles; per
secundam congregatio gentium, qui etiam persecuti sunt christianos; per tertios stantes in atrio, ministri
haeresum diversarum.
Augustinus de quaest. Evang..
Ter etiam Petrus negavit: nam et error haereticorum de Christo, tribus generibus terminatur: aut enim de
divinitate, aut de humanitate, aut de utroque falluntur. Rabanus.
Post tertiam autem negationem sequitur galli cantus; et hoc est quod subdit et continuo gallus cantavit, per quem
doctor ecclesiae intelligitur, qui somnolentos increpans ait: evigilate, iusti, et nolite peccare. Solet autem sacra
Scriptura saepe meritum causarum per statum designare temporum: unde Petrus, qui media nocte peccavit, ad
galli cantum poenituit: unde sequitur et recordatus est Petrus verbi Jesu quod dixerat: priusquam gallus cantet, ter
me negabis. Hieronymus. In evangelio legimus, quod post negationem Petri et galli cantum respexit salvator
Petrum, et intuitu suo eum ad amaras lacrymas provocavit: non enim fieri poterat ut in negationis tenebris
permaneret quem lux respexerat mundi; unde et hic sequitur et egressus foras, flevit amare. In atrio enim caiphae
sedens non poterat agere poenitentiam: unde foras egreditur de impiorum Concilio, ut pavidae negationis sordes
amaris fletibus lavet. Leo Papa in serm. 9 de passione. Felices, o apostole sancte, lacrymae tuae, quae ad
diluendam culpam negationis, virtutem sacri habuere baptismatis.
Affuit enim dextera domini Jesu Christi, quae labentem te priusquam Deicereris exciperet; et firmitatem standi in
ipso cadendi periculo recepisti. Cito itaque ad soliditatem rediit Petrus, tamquam recipiens fortitudinem; ut qui
tunc in Christi expaverat passione, in suo post supplicio non timeret, sed constans permaneret.
|+27 Capitulus 27
|#1 Lectio 1
Augustinus de cons. Evang..
Contexuerat superius evangelista narrationem in his quae cum domino acta sunt usque ad mane; sed postea rediit
ad narrandam Petri negationem, qua terminata rediit ad mane ut inde cetera contexeret: et hoc est quod dicitur
mane autem facto consilium inierunt omnes principes sacerdotum et seniores populi adversus Jesum, ut eum
morti traderent. Origenes in Matth.. Putantes per mortem extinguere eius doctrinam et fidem apud eos qui
crediderunt in eum, quasi in filium Dei. Talia autem contra eum consiliantes, alligaverunt Jesum solventem a
vinculis; unde sequitur et vinctum adduxerunt eum, et tradiderunt Pontio Pilato praesidi. Hieronymus in Matth..
Vide sollicitudinem sacerdotum in malum: tota nocte vigilarunt ut homicidium facerent; et vinctum tradiderunt
Pilato: habebant enim hunc morem ut quem adiudicassent morti, ligatum iudici traderent. Rabanus. Attamen
notandum, quod non tunc primum ligaverunt, sed mox comprehensum in horto, ut ioannes declarat.
Chrysostomus in Matth..
Ideo autem eum non occulte interfecerunt, quia volebant eius gloriae detrahere: multi enim eum admirabantur; et
propter hoc studuerunt publice et coram omnibus eum occidere; et ideo ad praesidem eum duxerunt.
Hieronymus. Videns autem Iudas dominum adiudicatum morti, pretium retulit sacerdotibus, quasi in potestate
sua esset persecutorum immutare sententiam; unde sequitur tunc videns Iudas qui tradidit eum, quod damnatus
esset, poenitentia ductus, retulit triginta argenteos principibus sacerdotum et senioribus populi, dicens: peccavi,
tradens sanguinem iustum.
Origenes in Matth.. Respondeant mihi qui de naturis quasdam fabulas introducunt; unde est quod Iudas
agnoscens peccatum suum dixit peccavi, tradens sanguinem iustum, nisi ex bona plantatione mentis, et
seminatione virtutis, quae seminata est in qualibet rationali anima? quam non coluit Iudas; et ideo cecidit in tale
peccatum. Si autem naturae pereuntis est aliquis hominum, magis huius naturae fuit Iudas. Et si quidem post
resurrectionem Christi hoc dixisset Iudas, forsitan erat dicendum quoniam compulit eum poenitere de peccato
ipsa virtus resurrectionis.
Nunc autem videns eum traditum esse Pilato, poenituit: forsitan recordatus quae frequenter Jesus dixerat de sua
resurrectione futura. Forsitan et Satanas, qui ingressus in eum fuerat, praesto fuit ei donec Jesus traderetur Pilato:
postquam autem fecit quod voluit, recessit ab eo; quo recedente poenitentiam capere potuit. Sed quomodo vidit
Iudas quoniam condemnatus est? nondum enim a Pilato fuerat interrogatus. Forsitan dicet aliquis, quoniam
consideratione mentis suae vidit exitum rei ex eo quod traditum aspexit.
Alius autem dicet, quoniam quod scriptum est: videns Iudas quia condemnatus est, ad ipsum Iudam refertur: tunc
enim sensit malum suum, et intellexit se condemnatum.
Leo Papa in serm. I de passione. Dicendo tamen peccavi, tradens sanguinem iustum, in impietatis suae perfidia
perstitit qui Jesum non Dei filium, sed nostrae tantummodo conditionis hominem, etiam inter extrema mortis
320

