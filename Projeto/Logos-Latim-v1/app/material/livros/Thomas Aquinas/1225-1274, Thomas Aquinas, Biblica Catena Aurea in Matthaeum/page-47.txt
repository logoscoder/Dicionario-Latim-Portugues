Per hanc autem propositionem quomodo poterat cognoscere si est filius Dei, an non? volare enim per aerem non
est proprie opus Dei, quia nulli utile est.
Si ergo aliquis volaverit provocatus, propter ostentationem solam hoc facit, et est potius ex diabolo quam ex
Deo. Si ergo homini sapienti sufficit esse quod est et non est necessarium ei apparere quod non est, quanto magis
filius Dei ostendere se necessarium non habet, de quo nemo potest tantum cognoscere quantum est apud se?
Ambrosius super Lucam.
Sed quia Satanas transfigurat se sicut Angelum lucis et de Scripturis ipsis divinis laqueum fidelibus parat, utitur
testimoniis Scripturarum, non ut doceat, sed ut fallat; unde sequitur scriptum est enim: quia Angelis suis
mandavit de te. Hieronymus. Hoc enim in Psalmo 90, 11 legimus; verum ibi non de Christo, sed de viro sancto
prophetia est.
Male ergo diabolus interpretatur Scripturas.
Chrysostomus super Matth..
Vere enim filius Dei Angelorum manibus non portatur, sed ipse magis Angelos portat; et si portatur manibus
Angelorum, non ut offendat ad lapidem pedem suum, quasi infirmus, sed propter honorem, quasi dominus. O
diabole, quoniam filius Dei manibus portatur legisti, et quia super aspidem et basiliscum calcat, non legisti? sed
illud quidem exemplum profert quasi superbus, hoc autem tacet quasi astutus. Chrysostomus in Matth.. Intuere
etiam quia testimonia a domino allata sunt convenienter, a diabolo autem indecenter: non enim quod scriptum est
Angelis suis mandavit de te, et in manibus tollent te, suadet proiicere seipsum et praecipitare.
Glossa. Est ergo sic exponendum. Ait enim Scriptura de quolibet bono homine, quod Angelis suis, id est
administratoribus spiritibus, praecepit de ipso quod in manibus suis, idest in auxiliis suis, tollant eum et
custodiant ne offendat pedem, idest affectum mentis, ad lapidem idest ad veterem legem scriptam in lapideis
tabulis. Vel per lapidem potest intelligi omnis peccati occasio et ruinae. Rabanus.
Notandum est autem, quod salvator noster licet permisisset se a diabolo supra pinnaculum templi poni, tamen
renuit ad imperium eius descendere, nobis exemplum donans, ut quisquis imperaverit viam veritatis arctam nos
ascendere, obtemperemus.
Si autem vult nos de altitudine veritatis et virtutum ad ima erroris et vitiorum praecipitare, non illum audiamus.
Hieronymus. Falsas autem de Scripturis diaboli sagittas veris Scripturarum frangit clypeis; unde sequitur ait illi
rursus Jesus: scriptum est: non tentabis dominum Deum tuum. Hilarius in Matth..
Diaboli enim conatus contundens, et Deum se protestatur et dominum.
Chrysostomus super Matth..
Non autem dixit: non tentabis me dominum Deum tuum; sed ita: non tentabis dominum Deum tuum, quod
poterat dicere omnis homo Dei tentatus a diabolo, quoniam et qui hominem Dei tentat, Deum tentat. Rabanus.
Vel aliter. Suggerebatur ei quasi homini ut aliquo signo exploraret quantum Deus posset. Augustinus contra
faustum. Pertinet autem ad sanam doctrinam, quando habet homo quid faciat, non tentare dominum Deum suum.
Theodotus. Tentat enim Deum qui sine ratione obiiciens se periculo, quidpiam agit. Hieronymus.
Et notandum, quod necessaria testimonia de deuteronomio tantum protulit, ut secundae legis sacramenta
monstraret.
|#4 Lectio 4
Chrysostomus super Matth..
Diabolus ex secundo responso incertus, transit ad tertiam tentationem: quia enim Christus retia ventris
disruperat, retia vanae gloriae transiverat, ponit ei retia avaritiae; propter quod dicitur iterum assumpsit eum
diabolus in montem excelsum valde, quem scilicet diabolus circuiens omnem terram excelsiorem ceteris
cognoscebat. Quanto enim excelsior fuerit mons, tanto ex eo spatiosior terra videtur; unde sequitur et ostendit ei
omnia regna mundi et gloriam eorum.
Ostendit autem ita non ut ipse regna vel civitates eorum vel populos vel argentum vel aurum videret, sed partes
terrae in quibus unumquodque regnum vel civitas posita erat: ut puta, si ascendens super excelsum locum digito
extenso dicam tibi: ecce ibi est Roma aut Alexandria, non sic ostendo tibi ut ipsas videas civitates, sed partes
terrae in quibus positae sunt; sic et diabolus poterat Christo singula loca demonstrare digito et uniuscuiusque
regni honores et statum verbis exponere: nam ostensum dicitur etiam quod exponitur ad intelligendum. Origenes
super Lucam.
Vel aliter. Non est arbitrandum quod regna ei mundi ostendens, Persarum verbi gratia regnum indorumque
ostenderit; sed ostendit ei regnum suum, quomodo regnaret in mundo, idest quomodo alii regnentur a
fornicatione, alii ab avaritia.
Remigius. Gloriam eorum appellat aurum, argentum et lapides pretiosos et temporalia bona. Rabanus. Ostendit
autem haec diabolus domino, non quod ipse visum eius amplificare potuerit aut aliquid ignotum demonstrare,
sed vanitatem pompae mundanae, quam ipse diligebat, quasi speciosam ac desiderabilem verbis ostendens, in
amorem Christo suggerens venire volebat. Glossa. Qui non concupiscentiae oculo intuetur sicut nos, sed sicut
medici vident morbos sine laesione.

47

