Hic in munda sindone corpus involvit, et quidem in hoc eodem linteo reperimus de caelo ad Petrum universorum
animantium genera submissa: ex quo intelligitur sub lintei illius nomine consepeliri Christo ecclesiam. Domini
ergo corpus infertur in vacuam et novam requiem lapidis excisi, quia per apostolorum doctrinam in pectus
duritiae gentilis quodam doctrinae opere excisum Christus infertur, rude scilicet ac novum, et nullo antea
ingressu timoris Dei pervium. Et quia nihil praeter eum oporteat in pectora nostra penetrare, lapis Ostio
advolvitur: ut quia nullus antea in nos divinae cognitionis auctor fuerat illatus, nullus absque eo postea inferatur.
Origenes in Matth.. Non autem fortuito scriptum est, quoniam involvit corpus in sindone munda, et posuit in
monumento novo, et quod advolvit lapidem magnum: quoniam omnia quae sunt circa corpus iesu, munda sunt et
nova, et omnia magna valde. Remigius. Postquam autem corpus domini sepultum est, ceteris ad propria
remeantibus, solae mulieres, quae eum arctius amaverunt, perseveraverunt, et diligenti cura notaverunt locum in
quo corpus domini poneretur; quatenus congruo tempore munus suae devotionis ei offerrent; et ideo sequitur
erant autem ibi maria Magdalene et altera maria sedentes contra sepulcrum.
Origenes in Matth.. Mater autem filiorum zebedaei non scribitur sedere contra sepulcrum: forsitan enim usque ad
crucem pervenire potuit. Istae autem, quasi maiores in caritate, neque his quae postea gesta sunt defuerunt.
Hieronymus.
Vel ceteris relinquentibus dominum, mulieres in officio perseverant, expectantes quod promiserat Jesus; et ideo
meruerunt primae videre resurrectionem, quia qui perseveraverit usque in finem, hic salvus erit. Remigius.
Quod usque hodie sanctae mulieres, idest humiles animae sanctorum, in hoc saeculo faciunt, et pia curiositate
attendunt quemadmodum passio Christi completa sit.
|#12 Lectio 12
Hieronymus. Non suffecerat principibus sacerdotum crucifixisse dominum salvatorem, nisi sepulcrum
custodirent, et quantum in illis est, manus imponerent resurgenti; unde dicitur altera autem die, quae est post
parasceven. Rabanus. Parasceve dicitur praeparatio: hoc nomine vocatur sexta sabbati, in qua praeparabant
necessaria sabbato, ut de manna dictum est: sexta die colligetis duplum: quia enim sexta die factus est homo, in
septima requievit Deus, ideo sexta die Jesus pro homine moritur, et in sabbato quievit in sepulcro. Hieronymus.
Principes autem sacerdotum licet immensum facinus in nece domini perpetraverint, tamen non sufficit eis, nisi
etiam post mortem eius conceptae nequitiae virus exerceant, famam eius lacerantes; et quem innocentem
sciebant, seductorem vocant: unde dicunt domine, recordati sumus quia seductor ille dixit. Sicut autem caiphas
ignorans ante prophetaverat dicens: expedit unum hominem mori pro populo, et non tota gens pereat, sic modo;
seductor enim erat Christus, non a veritate in errorem mittens, sed a falsitate in veritatem, a vitiis ad virtutes, a
morte ad vitam ducens. Remigius. Ex hoc autem dicunt eum dixisse post tres dies resurgam, quia dixerat: sicut
fuit ionas tribus diebus et tribus noctibus in ventre ceti, etc.. Sed videndum quomodo post tres dies resurrexerit.
Nonnulli voluerunt tres horas tenebrarum, unam intelligi noctem; et lucem quae secuta est tenebras, diem; sed hi
vim figuratae locutionis ignoraverunt. Figurate enim sexta feria, qua passus est, comprehendit noctem
praecedentem; sequitur autem nox sabbati cum suo die; nox vero dominici diei comprehendit suum diem; ac per
hoc verum est quod post triduum resurrexit. Augustinus in serm. De passione. Ideo autem post tres dies
resurrexit, ut in passione filii totius trinitatis monstraretur assensus; triduum enim legitur in figura, quia trinitas,
quae in principio fecerat hominem, ipsa in fine hominem per Christi reparat passionem.
Sequitur iube ergo custodiri sepulcrum usque in tertium diem. Rabanus. Discipuli enim Christi fures spiritualiter
erant: quia ab ingratis Iudaeis scripta novi et veteris testamenti ablata in usum ecclesiae conferebant, et
salvatorem qui eis promissus fuerat, illis nocte dormientibus, hoc est infidelitate torpentibus, abstulerunt,
gentibus credendum tradentes. Hilarius in Matth.. Metus furandi corporis, et sepulcri custodia atque obsignatio,
stultitiae atque infidelitatis testimonium est: quod signare sepulcrum eius voluerunt, cuius praecepto
conspexissent de sepulcro mortuum suscitatum.
Rabanus. In hoc autem quod dicunt et erit novissimus error peior priore, ignoranter verum dicunt: peior enim fuit
contemptus poenitentiae in Iudaeis quam error ignorantiae.
Chrysostomus in Matth..
Vide etiam qualiter nolentes concertant ad demonstrandam veritatem: irrefragabilis enim demonstratio
resurrectionis facta est per ea quae praetenderunt: quia enim custoditum est sepulcrum, nulla fraus facta est. Si
autem fraus facta non est, manifeste et irrefragabiliter dominus surrexit. Quid autem Pilatus respondeat,
subiungitur ait illis Pilatus: habetis custodiam: ite, custodite, sicut scitis. Rabanus. Quasi dicat: sufficiat vobis
quod consensi in necem innocentis; de cetero vester error vobiscum permaneat.
Sequitur illi autem abeuntes munierunt sepulcrum, signantes lapidem cum custodibus. Chrysostomus in Matth..
Non autem permittit Pilatus solos milites sigillare: si enim soli milites sigillassent, possent dicere quoniam
milites permiserunt quod discipuli corpus domini furarentur, et ita resurrectionis infringere fidem: nunc hoc
dicere non possunt, cum ipsimet sepulcrum sigillassent.
|+28 Capitulus 28

334

