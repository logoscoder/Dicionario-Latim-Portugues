Tunc scilicet quando hoc audivit quoniam praedicabitur hoc evangelium ubique: timuit enim: nam virtutis
ineffabilis erat quod dictum est. Augustinus de cons. Evang.. Ita enim sermo dirigitur dicente domino scitis quia
post biduum Pascha fiet... Tunc congregati sunt principes sacerdotum... Tunc abiit unus de duodecim. Inter illud
enim quod dictum est: ne tumultus fieret in populo, et hoc quod dicitur tunc abiit unus de duodecim,
interpositum est illud de bethania, quod recapitulando dictum est. Origenes in Matth.. Abiit autem adversus
unum principem sacerdotum, qui factus fuerat sacerdos in aeternum, ad multos principes sacerdotum, ut venderet
pretio volentem redimere totum mundum. Rabanus. Abiit autem dicit, quia non coactus, non invitatus, sed sponte
sceleratum iniit consilium. Chrysostomus in Matth.. Addit autem unus de duodecim, ac si diceret: de primo
choro eorum qui sublimiter electi sunt; et ad designationem eius adiungit qui dicitur Iudas Iscariotes: erat enim et
alius Iudas.
Remigius. Iscariota namque fuit villa, unde ortus est iste Iudas. Leo Papa in serm. 9 de passione. Qui non timoris
perturbatione Christum deseruit, sed pecuniae cupiditate distraxit: amore enim pecuniae vilis est omnis affectio,
et anima lucri cupida, etiam pro exiguo perire non metuit; nullumque est iustitiae in illo corde vestigium in quo
sibi avaritia facit habitaculum. Hoc perfidus Iudas inebriatus veneno, dum sitit lucrum, ita stulte impius fuit ut
dominum venderet et magistrum: unde dixit principibus sacerdotum quid vultis mihi dare, et ego vobis tradam?
Hieronymus.
Infelix Iudas damnum quod ex effusione unguenti se fecisse credebat, vult magistri pretio compensare; nec
certam tamen postulat summam, ut saltem lucrosa videretur proditio; sed quasi vile tradens mancipium, in
potestate ementium posuit quantum vellent dare. Origenes in Matth..
Hoc autem faciunt omnes qui accipiunt aliquid corporalium aut mundialium rerum ut tradant, et eiciant ab anima
sua salvatorem et verbum veritatis quod erat in eis. Sequitur at illi constituerunt ei triginta argenteos: tantam
mercedem constituentes, quantos annos salvator conversatus fuerat in hoc mundo. Hieronymus.
Ioseph autem, non, ut putant multi iuxta septuaginta interpretes, triginta aureis venditus est, sed iuxta Hebraicam
veritatem, triginta argenteis: neque enim poterat servus pretiosior esse quam dominus. Augustinus de quaest.
Evang.. Quod autem dominus triginta argenteis venditus est, significavit per Iudam Iudaeos, iniquosque, qui
persequentes carnalia et temporalia quae ad quinque pertinent sensus corporis, Christum habere noluerunt; et
quia sexta mundi aetate fecerunt, sexies quinque eos quasi pretium venditi domini accepisse signatum est, et quia
eloquium domini argentum est, illi autem ipsam legem etiam carnaliter intellexerunt, tamquam in argento
impresserant saecularis principatus imaginem, quam amisso domino tenuerunt.
Sequitur et exinde quaerebat opportunitatem ut eum traderet. Origenes in Matth.. Qualem autem opportunitatem
quaerebat Iudas, Lucas manifestius explanat dicens: et quaerebat opportunitatem ut traderet eum sine turba;
idest, quando populus non erat circa eum, sed secretus erat cum discipulis; quod et fecit, tradens eum post
coenam, cum secretus esset in praedio Gethsemani: et inde usque nunc opportunitas ista videtur his qui volunt
prodere Dei verbum in tempore persecutionis, quando multitudo credentium non est circa verbum veritatis.
|#5 Lectio 5
Glossa. Prosecutus fuerat evangelista de his quae erant praeambula ad Christi passionem, scilicet de
praenuntiatione passionis, de consilio principum et de tractatu proditionis: nunc autem tempus et seriem
passionis incipit prosequi, dicens prima autem die azymorum. Hieronymus. Prima dies azymorum quartadecima
dies mensis primi est, quando agnus immolatur, et luna plenissima est, et fermentum abicitur.
Remigius. Et notandum, quod apud Iudaeos primo die Pascha celebratur, reliqui vero septem sequentes dies
azymorum vocabantur; sed nunc dies azymorum dicitur pro die Paschae. Chrysostomus in Matth.. Vel hanc
primam diem azymorum dicit, quia septem dies azymorum erant: assueverunt enim Iudaei a vespera semper
numerare diem; unde huius diei facit mentionem, secundum quam in vespera Pascha erat immolandum, quod
quinta feria fuit. Remigius. Sed forte dicet aliquis: si ille typicus agnus figuram huius veri agni gestabat, quare
non ea nocte passus est Christus quando solebat agnus immolari? sed sciendum, quia eadem nocte mysteria
sanguinis et corporis sui discipulis celebranda tradidit; et sic tentus et ligatus a Iudaeis, suae immolationis, idest
passionis, sacravit exordium.
Sequitur accesserunt ad Jesum discipuli dicentes: ubi vis paremus tibi comedere Pascha? inter eos autem
discipulos qui accesserunt ad Jesum, interrogantes et Iudam fuisse aestimo proditorem. Chrysostomus in Matth..
Ex hoc autem manifestum est quoniam non erat ei domus neque tugurium: ego autem aestimo neque discipulos
habuisse: profecto enim eum illuc rogassent venire.
Sequitur at Jesus dixit: ite in civitatem ad quemdam. Augustinus de cons.
Evang.. Eum scilicet quem marcus et Lucas dicunt patremfamilias vel dominum domus. Quod ergo interposuit
matthaeus ad quemdam, tamquam ex persona sua studio brevitatis illud compendio voluit insinuare: nam
neminem sic loqui ut dicat ite ad quemdam, quis nesciat? ac per hoc cum matthaeus verba domini posuisset
dicentis ite in civitatem, interposuit ipse ad quemdam: non quia ipse dominus hoc dixerit; sed ut ipse nobis
insinuaret tacito nomine, fuisse quemdam in civitate ad quem domini discipuli mittebantur, ut praepararent
Pascha: manifestum est enim discipulos a domino non ad quemlibet, sed ad quemdam hominem, idest ad certum
aliquem missos esse. Chrysostomus in Matth..
304

