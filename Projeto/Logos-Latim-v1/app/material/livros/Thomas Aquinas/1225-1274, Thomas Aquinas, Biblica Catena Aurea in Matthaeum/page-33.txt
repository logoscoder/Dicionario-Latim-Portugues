remaneret in ea. Ratio autem reversionis assignatur cum subditur defuncti sunt enim qui quaerebant animam
pueri. Hieronymus.
Ex hoc loco intelligimus non solum Herodem, sed etiam sacerdotes et Scribas eo tempore necem domini fuisse
meditatos.
Remigius. Sed si multi fuerunt, quomodo in tam brevi spatio extincti sunt? quia, ut dictum est, Herode mortuo,
occisi sunt omnes maiores qui in custodia tenebantur.
Chrysostomus super Matth..
Quod dicitur consilio factum esse, quia consenserunt Herodi, ut inquireret puerum et occideret, quia scriptum
est: turbatus est Herodes, et omnis hierosolyma cum illo. Remigius. Aut certe locutus est evangelista per speciem
tropi, quando multi ponuntur pro uno. In hoc autem quod dicit animam pueri, destruuntur haeretici qui dixerunt
Christum non sumpsisse animam, sed loco animae habuisse divinitatem. Beda in Hom. De innocent..
Quod autem occisis pro domino pueris, Herodes non longe post obiit, et ioseph dominum cum matre ad terram
Israel reduxit, significat omnes persecutiones quae contra ecclesiam erant movendae, persecutorum morte
vindicandas, et pacem ecclesiae denuo reddendam, et sanctos qui latuerant ad sua loca reversuros. Vel quod
defuncto Herode, redit ad terram Israel Jesus, denuntiat quod enoch et elia praedicantibus, Iudaei, sopita
modernae invidiae flamma, fidem veritatis accipient.
|#11 Lectio 11
Glossa. Angelicae admonitioni ioseph non inobediens fuit; unde sequitur qui consurgens, accepit puerum et
matrem eius et venit in terram Israel. Non enim determinaverat Angelus in quo loco terrae Israel; ut dubitante
ioseph, iterum revertatur, et frequentiori visitatione Angeli certior redderetur; unde sequitur audiens autem quod
Archelaus regnaret in Iudaea pro Herode patre suo, timuit illo ire.
Iosephus antiq. Iud. Et de bello Iud.. Habuit siquidem Herodes uxores novem, ex quarum septem numerosam
suscepit sobolem: primogenitus eius Antipater ex Iosida, Alexander et Aristobulus ex mariamne, Archelaus ex
mathaca samaritide, Herodes Antipas, qui postea tetrarcha fuit, et Philippus, ex Cleopatra hierosolymitide.
Tribus igitur primis ab Herode interfectis, et post mortem eius occasione testamenti patris, Archelao
gubernationem regni usurpante, et causa de successione regni ad caesarem augustum delata, tandem de consilio
senatus omnem Herodis monarchiam distribuit: mediam partem, scilicet idumaeam et Iudaeam, tradens Archelao
sub nomine tetrarchiae, pollicitus se facturum eum regem, si se dignum praebuisset; mediam vero partem in duas
secuit tetrarchias: cessitque Galilaea in partem Herodis tetrarchae, ituraeae vero et trachonitidis regio Philippo.
Factus est ergo post Herodem defunctum Archelaus quasi diarchus, quod dominii genus hic regnum appellat.
Augustinus de cons.
Evang.. Sed hic aliquis quaeret: quomodo, sicut Lucas narrat, ibant parentes eius per omnes annos pueritiae
Christi in ierusalem, si Archelai timore ibi prohibebantur accedere? hoc dissolvere non est difficile: fieri enim
poterat ut per diem festum, inter tam ingentem turbam latenter ascenderent mox reversuri, cum tamen aliis
diebus habitare metuerent: ut nec solemnitate praetermissa essent irreligiosi, nec continua mansione perspicui.
Iste quoque intellectus patet; ut quod Lucas dicit per omnes annos eos ascendere solitos in ierusalem, tunc
accipiamus factum cum iam non metueretur Archelaus, qui, secundum historiam ioseph, solum novem annis
regnavit.
Sequitur et admonitus in somnis secessit in partes Galilaeae. Sed forte hic quispiam moveatur: cum matthaeus
dixerit, ideo timuisse ioseph cum puero redeuntem ire in Iudaeam quia pro patre suo Herode Archelaus filius
eius regnabat, quomodo potuit ire in Galilaeam, ubi alius filius eius Herodes tetrarcha erat, ut Lucas testatur?
quasi vero ipsa sint tempora quibus puero timebatur, quae Lucas commemoravit, quae usque adeo mutata erant
ut in ipsa Iudaea non rex esset Archelaus, sed praeses Pilatus. Glossa.
Sed tunc quaeritur: quare non timuit ioseph in Galilaeam ire, cum et ibi Archelaus regnaret? sed melius potuit
latere cum puero in Nazareth, quam in ierusalem, ubi erat caput regni et assiduus Archelaus. Chrysostomus in
Matth.. Immo quia regionem ortus sui mutavit, res in posterum caligine obducta est. Omnis quippe impetus
persequentis in bethlehem eiusque fines desaevierat.
Venit igitur ioseph in Nazareth et periculum fugiens et in patriam rediens; unde sequitur et veniens habitavit in
civitate quae vocatur Nazareth. Augustinus de cons. Evang.. Forte et hoc movet, quomodo dicat matthaeus,
propterea cum puero Jesu parentes eius isse in Galilaeam, quia metu Archelai in ierusalem ire noluerint; cum
propterea magis esse in Galilaea videantur, quia civitas eorum erat Nazareth Galilaeae, sicut Lucas non tacuit.
Sed intelligendum est, quia ubi Angelus in somnis in Aegypto dixit ad ioseph: vade in terram Israel, sic
intellectum primo esse a ioseph, ut putaret rectius esse pergere in Iudaeam: ipsa enim primitus intelligi potuit
terra Israel. Postquam vero comperit ibi regnare Archelaum, noluit obiicere se periculo, cum posset terra Israel
etiam Galilaea intelligi, quia et ipsam populus Israel incolebat. Quamquam possit et aliter solvi: quia potuit
videri parentibus Christi non esse habitandum ibi cum puero, nisi in ierusalem ubi erat templum domini; et illuc
ivissent, nisi Archelai praesentia terrerentur. Non autem divinitus iubebantur in Iudaea vel in ierusalem habitare,
ut de Archelao quod timebant deberent contemnere; sed in terra Israel, in qua etiam, ut dictum est, poterat
intelligi Galilaea. Hilarius in Matth..
33

