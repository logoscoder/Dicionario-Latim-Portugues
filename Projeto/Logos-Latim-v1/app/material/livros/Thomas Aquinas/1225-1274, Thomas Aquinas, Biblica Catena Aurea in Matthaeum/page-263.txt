|+23 Capitulus 23
|#1 Lectio 1
Chrysostomus super Matth..
Postquam dominus sacerdotes responsione prostravit, et incorrigibilem eorum conditionem ostendit: sicut clerici,
si male fecerint, inemendabiles sunt, laici vero delinquentes facile emendantur: tunc convertit sermones ad
apostolos, et ad populum: unde dicitur tunc locutus est Jesus ad turbas et ad discipulos suos.
Infructuosum namque est verbum in quo sic alter confunditur ut alter non erudiatur.
Origenes in Matth.. Sunt autem meliores discipuli Christi reliquis turbis; et invenies in ecclesiis quosdam
affectuosius accedentes ad verbum Dei esse discipulos Christi, ceteros autem populum esse ipsius. Et interdum
quaedam discipulis solis dicit, quaedam vero turbis simul atque discipulis, sicut haec; unde sequitur dicens:
super cathedram Moysi, etc.. Qui legem Moysi profitentur, et interpretari se gloriantur, hi sedent super
cathedram Moysi. Qui ergo non recedunt a littera legis, Scribae dicuntur; qui autem maius aliquid profitentes,
dividunt seipsos quasi meliores a multis, Pharisaei dicuntur, quod interpretatur divisi; qui autem Moysen
secundum spiritualem virtutem intelligunt et exponunt, sedent quidem super cathedram Moysi, sed non sunt
Scribae et Pharisaei; sed his meliores dilecti Christi discipuli. Post adventum autem Christi sedent super
cathedram ecclesiae, quae est cathedra Christi. Chrysostomus super Matth.. Videndum est tamen quomodo quis
super cathedram sedeat: quia non cathedra facit sacerdotem, sed sacerdos cathedram; non locus sanctificat
hominem, sed homo locum. Ideoque malus sacerdos de sacerdotio suo crimen acquirit, non dignitatem.
Chrysostomus in Matth.. Ne autem aliquis dicat quoniam propter hoc desidior factus sum ad agendum quia
malus est doctor, hanc destruit occasionem, cum subdit omnia ergo quaecumque dixerint vobis, servate et facite;
non enim sua dicunt, sed quae Dei sunt, quae per Moysen Deus in legem deduxit. Et intuere quanto circa
Moysen utitur honore, eam iterum quae ad vetus est testamentum concordiam ostendens. Origenes. Si autem
Scribae et Pharisaei sedentes super cathedram Moysi, sunt Iudaeorum doctores, secundum litteram docentes legis
mandata; quomodo iubet nos dominus secundum omnia quae dicunt illi, facere, cum apostoli in actibus vetent
fideles vivere secundum litteram legis? sed illi docent secundum litteram, legem spiritualiter non intelligentes.
Quaecumque ergo dicunt nobis ex lege, intelligentes sensum legis facimus et servamus, nequaquam facientes
secundum opera eorum; non enim sicut lex docet faciunt, nec intelligunt velamen esse super litteram legis. Vel
cum omnia audieris, non omnia intelligas praecepta legis, puta multa quae de escis sunt et quae de hostiis et
similia; sed ea quae corrigunt mores.
Sed quare non de lege gratiae hoc mandavit, sed de doctrina Moysi? quia scilicet nondum erat tempus praecepta
novae legis ante tempus passionis manifestare. Mihi autem videtur quod et aliquid aliud praedispensans hoc
dicit: quia enim accusaturus erat Scribas et Pharisaeos in sequentibus sermonibus, ne videretur apud stultos ex
hoc eorum principatum cupere, vel propter inimicitiam hoc facere, primum a se hanc suspicionem removet, et
tunc eos incipit reprehendere, ut turbae non in eadem vitia incidant; et ideo etiam ne existiment quod, quia
debent eos audire, ideo eos debeant in operibus imitari: subditur enim secundum vero opera eorum nolite facere.
Quid est autem doctore illo miserabilius cuius vitam discipuli cum non sequuntur salvantur, cum imitantur
perduntur? chrysostomus super Matth..
Sicut autem aurum de terra eligitur, et terra relinquitur, sic et auditores doctrinam accipiant, et mores relinquant;
frequenter enim de homine malo bona doctrina procedit. Sicut autem sacerdotes melius iudicant propter bonos
malos docere, quam propter malos bonos negligere, sic et subditi propter bonos sacerdotes etiam malos honorent,
ne propter malos boni etiam contemnantur: melius est enim malis iniusta praestare, quam bonis iusta subtrahere.
Chrysostomus in Matth..
Considera vero unde incipit eos reprehendere; nam sequitur dicunt enim et non faciunt. Maxime enim
accusatione dignus est qui doctrinae auctoritatem habens, legem transgreditur: primo quidem quia praevaricatur
qui alios corrigere debet; Deinde quia peccans, maiore poena dignus est, propter honorem; tertio quia plus
corrumpit, velut in ordine doctoris peccans.
Rursus autem et aliam eorum reprehensionem ponit, quoniam graves sunt sibi subiectis: unde sequitur alligant
enim onera gravia: in quo duplicem eorum malitiam ostendit: unam quidem in hoc quod sine venia expetunt a
subiectis summam diligentiam vitae; aliam vero in hoc quod sibiipsis multam concedunt licentiam.
Oportet autem bonum principem e contrario se habere; in his enim quae secundum seipsum sunt, gravem
iudicem esse; in subiectis autem mansuetum. Intende autem qualiter et eorum reprehensionem aggravat: non
enim dixit: non possunt, sed nolunt; neque dixit: portare, sed digito movere: idest, neque prope fieri, neque
tangere. Chrysostomus super Matth..
Et quidem quantum ad Pharisaeos et Scribas, de quibus loquitur, onera gravia et importabilia dicit legis mandata,
de quibus Petrus dicit: ut quid vultis imponere iugum super cervices discipulorum, quod neque nos neque patres
nostri portare potuimus? onera enim legis quibusdam rationibus fabulosis commendantes, auditoribus quasi
vincula super humeros cordis eorum alligabant, ut velut rationis vinculo constricti, non reicerent ea a se; ipsi
autem nec ex modica parte ea implebant; idest (ut non dicam pleno opere) sed nec modico tactu, idest digito.
263

