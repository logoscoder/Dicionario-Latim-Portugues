Subditur autem et intrantes domum, invenerunt. Leo Papa in serm. 4 de epiph..
Quantitate parvum, alienae opis indigum, fandi impotentem, et in nullo ab humanae infantiae generalitate
discretum; quia sicut fidelia erant testimonia quae in eo maiestatem invisibilis divinitatis ostenderent, ita
probatissimum debebat esse, sempiternam illam essentiam filii Dei veram suscepisse hominis naturam.
Cum maria matre eius. Chrysostomus super Matth.. Non diademate coronata aut in lecto aureo recumbente, sed
vix tunicam habente unam, non ad ornamentum corporis, sed ad tegumentum nuditatis, qualem habere potuit
carpentarii uxor peregre constituta.
Si ergo regem terrenum quaerentes venissent, magis fuissent confusi quam gavisi, quia tanti itineris laborem sine
causa suscepissent. Nunc autem quia caelestem regem quaerebant, etsi nihil regale videbant, in eo tamen solius
stellae testimonio contenti, gaudebant oculi eorum contemptibilem puerum aspicere, quia spiritus in corde eorum
terribilem eum monstrabat; unde procidentes adoraverunt eum; vident enim hominem et agnoscunt Deum.
Rabanus.
Divino autem nutu factum est quod abierat ioseph, ne aliqua malae suspicionis occasio daretur gentibus. Glossa.
Qui licet morem suae gentis in donis offerendis sequantur Arabes enim auro, thure et diversis generibus
aromatum abundant tamen aliquid mysterii muneribus demonstrare volebant; unde sequitur apertis thesauris,
obtulerunt ei munera: aurum, thus et myrrham. Gregorius in evang.. Aurum quippe regi congruit, thus vero in
Dei sacrificium ponebatur, myrrha autem mortuorum corpora condiuntur. Augustinus in serm. De epiph.. Aurum
igitur solvitur quasi regi magno, thus immolatur ut Deo, myrrha praebetur quasi pro salute omnium morituro.
Chrysostomus super Matth..
Haec autem etsi tunc non intelligebantur secundum quale mysterium ista gerebant, vel quid significaret
unumquodque munus, eorum nihil contrarium est: gratia enim quae illos haec omnia facere hortabatur, ipsa
ordinaverat universa. Remigius. Et sciendum quod isti non singula obtulerunt, sed singuli tria; et singuli cum
suis muneribus regem, Deum et hominem praedicaverunt. Chrysostomus super Matth.. Erubescant ergo Marcion
et Paulus Samosatenus, qui nolunt videre quae magi viderunt, qui ecclesiae sunt progenitores, Deum in carne
adorantes. Nam quod in carne vera sit, panni monstrant et praesepe; quoniam autem non ut purum hominem
adorant, sed ut Deum, demonstrant dona quae Deo offerre decens erat. Confundantur et Iudaei videntes se
praeventos a magis, et neque post illos venire studentes.
Gregorius in evang.. Potest et in his aliud intelligi. Auro namque sapientia designatur, Salomone teste, qui ait:
thesaurus desiderabilis requiescit in ore sapientis; thure, quod Deo incenditur, virtus orationis exprimitur,
secundum illud: dirigatur oratio mea sicut incensum in conspectu tuo; per myrrham vero carnis mortificatio
figuratur. Nato ergo regi aurum offerimus, si in conspectu eius sapientiae lumine splendemus; thus offerimus, si
per orationum studia Deo redolere valeamus; myrrham offerimus, si carnis vitia per abstinentiam mortificamus.
Glossa.
Tres autem viri qui offerunt, significant gentes de tribus partibus mundi venientes. Thesauros aperiunt dum
fidem cordis per confessionem ostendunt.
Bene autem in domo docentes ne thesaurum bonae conscientiae iactando propalemus. Offerunt tria munera, hoc
est fidem sanctae trinitatis; vel apertis thesauris Scripturarum, historicum, moralem, et allegoricum sensum
offerunt, vel logicam, physicam et ethicam, dum illa fidei servire faciunt.
|#6 Lectio 6
Augustinus in serm. De epiph.. Herodes impius factus ex timore crudelis voluit desaevire. Sed quomodo poterat
capere eum qui ipsas fraudes venerat amputare? ut ergo eius fraus elideretur, sequitur et responso accepto.
Hieronymus. Qui enim munera obtulerunt domino, consequenter responsum accipiunt. Responsum, quod Graece
krematisthentes dicitur, non per Angelum fit, sed per ipsum dominum, ut meritorum ioseph privilegium
demonstretur. Glossa. Fit autem haec responsio per ipsum dominum quia nullus alius viam reversionis instituit
nisi ille qui dicit: ego sum via. Non tamen loquitur puer ad eos ne divinitas ante tempus reveletur, et ut vera
humanitas habeatur. Dicit autem et responso accepto; sicut enim Moyses tacitus clamat, sic isti pie affectu
interrogabant quid divina iuberet voluntas.
Dicit autem per aliam viam reversi sunt in regionem suam, quia infidelitati miscendi non erant Iudaeorum.
Chrysostomus in Matth.. Intuere autem magorum fidem, qualiter non scandalizati sunt in seipsis dicentes: si
magnus est puer hic, quae necessitas fugae est et occultae recessionis? hoc enim est verae fidei non quaerere
causas eorum quae fieri praecipiuntur, sed suaderi solum ab eis. Chrysostomus super Matth..
Si autem magi Christum quasi terrenum regem quaesissent, invenientes eum, apud ipsum mansissent; tunc autem
adoraverunt et reversi sunt. Cum autem reversi fuissent, manserunt colentes Deum magis quam ante, et
praedicantes multos erudierunt. Et denique cum thomas ivisset ad provinciam illam, adiuncti sunt ei; et baptizati,
facti sunt executores praedicationis ipsius. Gregorius in evang.. Magnum vero nobis aliquid magi innuunt, quod
in regionem suam per aliam viam revertuntur.
Regio quippe nostra Paradisus est, ad quem Jesu cognito redire per viam qua venimus prohibemur. A regione
etenim nostra superbiendo, inobediendo, visibilia sequendo, cibum vetitum gustando discessimus; sed ad eam
necesse est ut flendo, obediendo, visibilia contemnendo, atque appetitum carnis refrenando redeamus.
29

