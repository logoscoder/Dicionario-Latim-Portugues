Hilarius in Matth.. Vel in baptismi et spiritus sacramento tribuit solem et pluviam. Augustinus de serm.
Dom.. Vel potest accipi sol iste visibilis, et pluvia qua fructus gignuntur: quia iniqui in libro sapientiae plangunt:
sol non ortus est nobis. Et de pluvia spirituali dicitur: mandabo nubibus meis ne pluant super eam. Sed sive hoc
sive illud, magna Dei bonitate fit, quae nobis imitanda praecipitur. Non autem solum ait qui facit solem oriri, sed
addidit suum, idest quem ipse fecit; ut hinc admoneremur quanta liberalitate ex praecepto eius praestare debemus
quod non creamus, sed ex muneribus eius accipimus.
Augustinus ad vincentium.
Sed sicut ista dona eius laudamus, ita etiam flagella in eos quos diligit cogitemus.
Unde non omnis qui parcit, amicus est, nec omnis qui verberat, inimicus; melius est enim cum severitate
diligere, quam cum lenitate decipere. Chrysostomus super Matth.. Caute autem dixit super iustos et iniustos, non
super iustos ut iniustos: quia omnia bona Deus non propter homines dat, sed propter sanctos, sicut et flagella
propter peccatores; sed in nobis non separat peccatores a iustis, ne desperent; nec in malis iustos a peccatoribus,
ne glorientur; maxime cum malis bona non prosint quae male viventes ad praeiudicium suum percipiunt; nec
bonis mala noceant, sed magis prosint ad iustitiae lucrum. Augustinus de Civ. Dei. Nam bonus temporalibus
bonis non extollitur, nec malis frangitur.
Malus autem ideo huiusmodi infelicitate punitur, quia felicitate corrumpitur.
Vel ideo ista temporalia bona et mala utrisque voluit esse communia, ut nec bona cupidius appetantur, quae mali
habere cernuntur, nec mala turpiter evitentur, quibus et boni afficiuntur.
Glossa. Amare autem amantem, naturae est; inimicum vero amare est caritatis; et ideo sequitur si enim diligitis
eos qui vos diligunt, quam mercedem habebitis, scilicet in caelo? nullam: de his enim dicitur: recepistis
mercedem vestram. Sed tamen haec oportet facere, illa non omittere. Rabanus. Si ergo peccatores erga dilectores
suos natura duce volunt esse benefici, multo magis vos maioris dilectionis signo amplecti debetis etiam non
amantes; unde sequitur nonne et publicani hoc faciunt? idest qui publica vectigalia exigunt, vel qui publica
negotia saeculi vel lucra sectantur. Glossa. Si vero pro his tantum oraveritis qui aliqua affinitate vobis coniuncti
sunt, quid amplius habet beneficium vestrum quam infidelium? unde sequitur et si salutaveritis fratres vestros
tantum, quid amplius facitis? salutatio enim est quaedam species orationis. Nonne et ethnici hoc faciunt?
Rabanus. Idest gentiles: nam ethnos Graece, Latine gens dicitur, qui tales sunt ut fuerunt geniti, scilicet sub
peccato. Remigius.
Quia vero perfectio dilectionis ultra dilectionem inimicorum non potest procedere, ideo postquam dominus
praecepit diligere inimicos, subiunxit estote ergo et vos perfecti, sicut et pater vester caelestis perfectus est. Ipse
quidem perfectus est ut omnipotens, homo autem ut ab omnipotente adiutus: nam sicut quandoque in Scripturis
pro veritate et aequalitate accipitur, ut ibi: sicut fui cum Moyse, ita ero et tecum; aliquando autem pro
similitudine, ut hic. Chrysostomus super Matth..
Sicut enim filii carnales similant patres in aliquo corporis signo, ita filii spirituales Deum in sanctitate.
|#22 Lectio 22
Glossa. Postquam Christus legem quantum ad praecepta implevit, incipit nunc eam adimplere quantum ad
promissa, ut pro caelesti mercede praecepta Dei faciamus, non pro terrenis quae lex promittebat.
Omnia autem terrena ad duo potissima reducuntur: scilicet ad humanam gloriam, et ad terrenorum affluentiam;
quorum utrumque in lege promissum esse videtur. De gloria enim dicitur in deuteronomio: faciet te dominus
excelsiorem cunctis gentibus quae versantur in terra. De affluentia vero temporalium ibidem subditur: abundare
te faciet dominus in omnibus bonis. Et ideo dominus haec duo ab intentione fidelium excludit, scilicet gloriam et
terrenorum affluentiam. Sed sciendum quod appetitus gloriae propinquus est virtuti. Chrysostomus super Matth..
Ubi enim res agitur gloriosa, ibi facilius invenit locum gloriationis occasio; et ideo intentionem gloriae primo
dominus excludit: prae omnibus enim vitiis carnalibus periculosius hoc esse in hominibus intellexit: cum enim
omnia mala servos diaboli vexent, concupiscentia vanae gloriae magis vexat servos Dei quam servos diaboli.
Prosper in libro sentent. August..
Quas etiam vires nocendi habeat humanae gloriae amor, non sentit nisi qui ei bellum indixerit: quia etsi cuiquam
facile est laudem non cupere dum negatur, difficile tamen est ea non delectari cum offertur.
Chrysostomus super Matth..
Intuere autem qualiter incepit velut de fera aliqua difficile cognita disputans, et apta furari eum qui non valde
vigilat: occulte enim ingreditur, et omnia quae intus sunt, insensibiliter aufert.
Chrysostomus in Matth.. Et ideo hoc cautius cavendum mandat dicens attendite ne iustitiam vestram faciatis
coram hominibus. Cor autem nostrum attendere debemus: invisibilis enim est serpens quem observare iubemur,
et latenter ingreditur et seducit. Sed in corde mundo si surreptio inimici successerit, mox homo iustus discernit
quia spiritu alieno pulsatur; si autem cor fuerit iniquitatibus plenum, suggestionem diaboli non facile intelligit; et
ideo praemisit ne irascaris, ne concupiscas: quia qui malis istis subiectus est, cor suum non potest attendere.
Sed quomodo potest fieri ut non coram hominibus eleemosynam faciamus? aut si fiat, quomodo non sentiemus?
si enim praesente aliquo occurrerit pauper, quomodo dabitur ei absconse? sed educendo eum in secreto, videtur
quia datur. Sed considera, quia non dixit: ne tantum coram hominibus faciatis; sed addidit ut videamini ab eis.
77

