|#1 Lectio 1
Chrysostomus in Matth..
Dominus prius Iudaeam relinquens propter illorum aemulationem, nunc ibidem iam immoratur: quia passio in
proximo futura erat. Non tamen ad Iudaeam interim ascendit, sed in terminos Iudaeae: unde dicitur et factum est,
cum consummasset Jesus sermones istos, migravit a Galilaea. Rabanus. Hic ergo incipit narrare quae in Iudaea
fecit, docuit, sive passus est: et primo quidem trans iordanem ad orientem; Deinde etiam trans iordanem, quando
venit iericho et bethphage et ierusalem: unde sequitur et venit in fines Iudaeae trans iordanem. Chrysostomus
super Matth..
Quasi iustus dominus omnium, qui sic diligit alios servos, ut alios non contemnat.
Remigius. Sciendum est autem, quod omnis illa Israelitarum provincia, generaliter Iudaea dicebatur, ad
comparationem aliarum gentium. Verumtamen meridiana eius plaga in qua habitabat tribus Iuda, et tribus
beniamin, specialiter dicebatur Iudaea, ad distinctionem aliarum regionum, quae in ipsa provincia continebantur,
idest Samaria, Galilaea, Decapolis, et reliquae aliae.
Sequitur et secutae sunt eum turbae multae. Chrysostomus super Matth..
Perducebant eum quasi parvuli filii patrem peregre longe proficiscentem.
Ipse autem tamquam pater proficiens, pignora caritatis filiis reliquit remedia sanitatum: unde dicitur et curavit
eos. Chrysostomus in Matth..
Considerandum etiam, quod neque doctrinae verborum continue dominus insistit, nec signorum operationi; sed
nunc quidem hoc, nunc quidem illud facit: ut a signis credibilis appareret in his quae dicebat; ex sermonum
autem doctrina utilitas quae erat in signis ostenderetur. Origenes in Matth.. Sanabat autem dominus turbas trans
iordanem, ubi baptismus dabatur. Vere enim omnes a spiritualibus infirmitatibus salvantur etiam in baptismo; et
quidem multi sequuntur Christum sicut turbae, tamen non surgentes, ut matthaeus, qui surgens secutus est
dominum. Rabanus. Curat etiam Galilaeos in Iudaeae finibus ut peccata gentium in eam veniam quae Iudaeae
parabatur, admitteret. Chrysostomus in Matth.. Curabat siquidem Christus homines, et illis benefaciens, et per
eos multis aliis. Horum enim sanatio aliis erat occasio divinae cognitionis, sed non Pharisaeis qui ex signis
duriores fiebant: unde sequitur et accesserunt ad eum Pharisaei tentantes eum, et dicentes: si licet homini
dimittere uxorem suam quacumque ex causa? Hieronymus in Matth.. Ut quasi cornuto eum teneant syllogismo,
et quodcumque respondeat, pateat captioni. Si dixerit dimittendam uxorem qualibet ex causa, et ducendam aliam:
pudicitiae praedicator sibi videtur dicere contraria. Sin autem responderit non omnem ob causam debere dimitti,
quasi sacrilegii reus tenebitur, et adversus doctrinam Moysi et Dei facere.
Chrysostomus in Matth.. Intuere autem ex modo etiam interrogationis malitiam. Dominus enim supra de lege hac
disputaverat; ipsi autem quasi iam nullo dicto interrogant, scilicet opinantes quod oblitus esset eorum quae
dixerat.
Chrysostomus super Matth..
Sicut autem si videas hominem assidue amicitias medicorum colentem, intelligis quia infirmus est, sic et cum
videas virum sive mulierem de dimittendis uxoribus aut viris interrogantes, cognosce quia vir ille lascivus est,
mulier illa meretrix est: nam in matrimonio castitas delectatur, libido autem quasi vinculo coniugii alligate
torquetur. Sciebant autem quoniam nullam causam idoneam habebant circa dimittendas uxores, praeter solam
turpitudinem, et alias atque alias sibi iungebant. Timuerunt autem interrogare ex quibus causis, ne seipsos infra
angustias certarum causarum astringerent; sed interrogaverunt si ex omnibus causis licet: scientes, quia modum
nescit nec infra terminos unius coniugii capit libido; sed quanto magis exercetur, magis accenditur.
Origenes in Matth.. Tentato autem domino, nullus discipulorum eius, qui positus est ad docendum, graviter ferat
si tentatus fuerit a quibusdam: tamen et tentatoribus respondet dogmata pietatis.
Hieronymus. Sic autem responsionem temperat ut decipulam eorum transeat, Scripturam sanctam adducens in
testimonium, et naturalem legem, primamque Dei sententiam secundae opponens: unde sequitur qui respondens
ait eis: non legistis, quia qui fecit hominem ab initio, masculum et feminam fecit eos? hoc in exordio Genesis
scriptum est.
Dicendo autem masculum et feminam, ostendit secunda vitanda coniugia: non enim ait: masculum et feminas,
quod ex priorum repudio quaerebatur; sed masculum et feminam, ut unius coniugii consortia necterentur.
Rabanus. Salubri autem consilio Dei factum est ut sui corporis portionem vir amplectetur in femina, nec a se
putaret esse diversum quod de se cognosceret fabricatum. Chrysostomus super Matth.. Si ergo ad hoc marem et
feminam ex uno creavit ut sint unum, quare ergo et de cetero vir et mulier non ex uno utero nascuntur, sicut
volatilia quaedam? quia Deus masculum quidem creavit et feminam propter necessitatem filiorum
generandorum; tamen semper fuit castitatis amator et continentiae auctor. Ideo illum typum non servavit in
omnibus; ut si quidem vult homo nubere, secundum primam dispositionem creationis humanae, intelligat quid
est vir et uxor; si autem noluerit nubere, non habebit necessitatem nubendi propter coniunctionem nativitatis, ne
forte videatur per suam continentiam alterum perdere, qui nolebat esse continens; sicut dominus post coniunctum
matrimonium iubet ne alter altero nolente se separet.
Chrysostomus in Matth..

223

