Et vet. Testam.. Vel Iudaeorum natum regem intellexerunt, cum stella indice temporalis rex soleat designari.
Hi enim magi chaldaei non malevolentia astrorum cursum, sed rerum curiositate speculabantur. Sicut enim datur
intelligi, traditionem Balaam sequebantur, qui dixit: orietur stella ex Iacob.
Unde videntes stellam extra ordinem mundi hanc intellexerunt quam Balaam futuram indicem regis Iudaeorum
prophetaverat.
Leo Papa in serm. 4 de epiph.. Potuerunt autem illis credita et intellecta sufficere, ut corporali intuitu non
inquirerent quod plenissimo visu mentis inspexerant; sed diligentia sagacis officii ad videndum usque puerum
perseverans nostri temporis hominibus serviebat, ut sicut omnibus nobis profuit quod post resurrectionem domini
vestigia vulnerum eius thomae apostoli exploravit manus, ita ad nostram utilitatem proficeret quod infantiam
ipsius magorum probavit aspectus; unde dicunt venimus adorare eum. Chrysostomus super Matth..
Sed numquid nesciebant quia in ierusalem regnabat Herodes? numquid non intelligebant quia quicumque, rege
vivente, alterum regem pronuntiat aut adorat, punitur in sanguine? sed dum considerabant regem futurum non
timebant praesentem; adhuc non viderant Christum, et iam parati erant mori pro eo. O beati magi, qui ante
conspectum crudelissimi regis, priusquam Christum cognoscerent, Christi facti sunt confessores.
|#2 Lectio 2
Augustinus in serm. De epiph.. Sicut magi desiderant redemptorem, ita Herodes timet successorem; unde
sequitur audiens autem Herodes rex, turbatus est. Glossa.
Rex dicitur ut ex collatione eius qui quaeritur, hic intelligatur extraneus. Chrysostomus super Matth..
Et ideo turbatur audiens regem natum Iudaeis ex genere Iudaeorum, cum esset ipse genere idumaeus, ne regno
revoluto iterum ad Iudaeos, ipse a Iudaeis expelleretur, et semen eius post ipsum praecideretur a regno: semper
enim grandis potestas maiori timori subiecta est; sicut enim rami arborum in excelso positarum, etiam si levis
aura flaverit, moventur, sic et sublimes homines etiam levis nuntii fama conturbat; humiles autem, sicut in
convalle, plerumque in tranquillitate consistunt.
Augustinus in serm. 2 de epiph..
Quid autem erit tribunal iudicantis, quando superbos reges timere faciebat nativitas infantis? pertimeant reges ad
patris dexteram iam sedentem, quem rex impius timuit adhuc matris ubera lambentem. Leo Papa in serm. 4 de
epiph.. Superfluo tamen, Herodes, timore turbaris: non capit Christum regio tua, nec mundi dominus potestatis
tuae coepit esse contentus angustiis.
Quem in Iudaea regnare non vis, ubique regnat. Glossa. Vel non solum propter se timuit, sed propter iram
Romanorum; decreverant enim Romani ne quis rex vel Deus sine eorum consilio diceretur. Gregorius in evang..
Caeli autem rege nato, rex terrae turbatus est, quia nimirum terrena altitudo confunditur cum celsitudo caelestis
aperitur. Leo Papa in serm. 6 de epiph.. Herodes etiam diaboli personam gerit, cuius sicut tunc fuit incentor, ita
nunc quoque est indefessus imitator. Cruciatur enim vocatione gentium, et quotidiana potestatis suae
destructione torquetur. Chrysostomus super Matth.. Uterque ergo zelo proprio turbatur, et sui regni successorem
timebat: Herodes terrenum, diabolus autem caelestem. Ecce autem et Iudaicus populus turbatur, qui magis de
auditu isto gaudere debuerat quia rex Iudaeus surgere dicebatur. Sed turbabantur quia de adventu iusti non
poterant gaudere iniqui. Aut certe turbantur ne forte iratus Iudaico regi genus eius vexaret; unde sequitur et
omnis hierosolyma cum illo.
Glossa. Volens illi favere quem timebat; populus enim plus iusto eis favet quos crudeles sustinet.
Sequitur et congregans omnes principes sacerdotum et Scribas populi. Ubi nota diligentiam inquirentis, ut si
invenerit, faciat quod postea se velle ostendit; sin autem, excusatus sit Romanis. Remigius.
Scribae autem dicti sunt, non tantum ab officio scribendi, sed potius ab interpretatione Scripturarum; erant enim
legis doctores.
Sequitur sciscitabatur ab eis ubi Christus nasceretur. Hic attendendum est, quia non dixit: ubi Christus natus est,
sed ubi nasceretur. Callide enim interrogavit eos, ut posset agnoscere si de rege nato laetarentur. Christum autem
vocat, quia noverat inungi regem Iudaeorum. Chrysostomus super Matth..
Ut quid autem interrogat Herodes, qui non credebat Scripturis? aut si credebat, quomodo sperabat posse
interficere illum quem regem futurum esse dicebant? sed diabolus instigabat, qui credebat quod Scripturae non
mentiuntur. Sic sunt omnes peccatores, qui hoc ipsum quod credunt, perfecte credere non permittuntur; quod
enim credunt, veritatis est virtus, quae non potest esse occulta; quod autem non credunt, excaecatio est inimici.
Si enim perfecte crederent, sic viverent quasi post modicum transituri de hoc mundo, non quasi in aeternum
mansuri.
Sequitur at illi dixerunt: in bethlehem Iudae. Leo Papa in serm. 1 de epiph..
Magi quidem humano sensu significatum sibi regis ortum existimaverunt in civitate regia esse quaerendum. Sed
qui servi susceperat formam, et non iudicare venerat, sed iudicari, bethlehem praeelegit nativitati, hierosolymam
passioni. Theodorus in serm. Conc. Ephes.. Si enim maximam Romam elegisset civitatem, potentia civium
mutationem orbis terrarum factam putarent; si filius fuisset imperatoris, potestati utilitatem adscriberent. Sed
quid fecit? omnia egena et vilia elegit, ut divinitas cognosceretur orbem transformasse terrarum. Propterea
pauperculam elegit matrem, pauperiorem patriam, egenus fit pecuniis, et hoc tibi exponit praesepe.
26

