autem per vitulum, propter victimam sacerdotis; marcus autem, qui neque stirpem regiam, neque sacerdotalem
narrare voluit, et tamen in humanis versatus ostenditur, hominis figura significatur. Haec autem tria animalia:
leo, homo, vitulus in terra gradiuntur, unde isti tres evangelistae in istis maxime occupati sunt quae Christus in
carne operatus est. At vero ioannes velut aquila volat, et lucem incommutabilis veritatis acutissimis cordis oculis
intuetur. Ex quo datur intelligi tres evangelistas circa activam vitam fuisse versatos, ioannem vero circa
contemplativam. Doctores autem Graecorum per hominem intelligunt matthaeum, quia genealogiam domini
secundum carnem descripsit; per leonem vero ioannem, quia sicut leo suo rugitu cunctis bestiis timorem incutit,
sic et ioannes cunctis haereticis timorem incussit; per vitulum intellexerunt Lucam, quia vitulus sacerdotalis est
hostia, et ipse semper circa templum et sacerdotium versatus est; et per aquilam marcum intellexerunt, quia
aquila in Scripturis divinis solet significare spiritum sanctum, qui locutus fuit per ora prophetarum, et ipse a
prophetico testimonio exorsus est.
Hieronymus super Matth.. Circa numerum vero evangelistarum sciendum est plures fuisse qui evangelia
scripserunt, sicut et Lucas evangelista testatur dicens: quoniam quidem multi conati sunt ordinare etc., et sicut
perseverantia usque ad praesens tempus monimenta declarant, quae a diversis auctoribus edita, diversarum
haeresum fuere principia, ut est illud iuxta Aegyptios, et thomam et matthiam et bartholomaeum, duodecim
quoque apostolorum, et basilidis, atque apellis, et reliquorum, quos enumerare longissimum est. Ecclesia autem,
quae supra petram domini voce fundata est, quatuor fluminum Paradisi instar eructans, quatuor annulos et
angulos habet, per quos quasi arca testamenti et custos legis domini lignis mobilibus vehitur.
Augustinus de cons. Evang.. Vel quoniam quatuor sunt partes orbis terrae, per cuius universitatem Christi
ecclesia dilatatur.
Alius autem fuit eis ordo cognoscendi atque praedicandi, alius autem scribendi. Ad cognoscendum quippe atque
praedicandum primi fuerunt qui secuti sunt dominum in carne praesentem, docentem audierunt, facientemque
viderunt, atque ex eius ore ad evangelizandum sunt missi; sed in conscribendo evangelio, quod divinitus
ordinatum esse credendum est, ex numero eorum, quos ante passionem dominus elegit, primum ultimumque
locum duo tenuerunt: primum matthaeus, ultimum ioannes, ut reliqui duo, qui ex illo numero non erant, sed
tamen Christum in illis loquentem secuti erant tanquam filii amplectendi, ac per hoc in loco medio constituti,
utroque ab eis latere munirentur. Remigius.
Matthaeus quidem scripsit in Iudaea sub tempore caii caligulae imperatoris; marcus in Italia, Romae, sub
tempore Neronis vel Claudii, secundum Rabanum; Lucas vero in achaiae baeotiaeque partibus, rogatus a
theophilo; et ioannes ephesi in Asia minori sub tempore Nervae principis. Beda. Sed tamen cum sint quatuor
evangelistae, non tam quatuor evangelia quam unum quatuor librorum veritati consonum ediderunt. Sicut enim
duo versus eamdem prorsus habentes materiam, pro diversitate metri et verborum duo sunt, et tamen non nisi
unam continent sententiam, sic evangelistarum libri, cum sint quatuor, unum continent evangelium, quia unam
doctrinam faciunt de fide catholica.
Chrysostomus super Matth.. Sufficiebat autem ut unus evangelista omnia diceret, sed cum quatuor ab uno ore
omnia loquantur, non secundum eadem tempora, neque in eisdem locis convenientes, et ad invicem colloquentes,
maxima fit demonstratio veritatis. Et hoc ipsum quod in aliquibus modicis dissonare videntur, maximum signum
veritatis est; si enim omnia consonarent, crederent inimici, quod ex placito quodam humano convenientes
scripserint quae scripserunt. In principalibus quidem, quae pertinent ad informationem vitae et praedicationem
fidei, nequaquam dissonant nec in parvo. Si autem in miraculis hic quidem haec, ille vero illa dixit, hoc te non
conturbet; si enim unus omnia dixisset, superfluus esset numerus reliquorum; si omnes diversa, nequaquam
consonantiae demonstratio appareret; si autem aliquid de temporibus vel modis differenter annuntiant, hoc nihil
impedit eorum quae dicta sunt veritatem, ut infra ostendetur. Augustinus de cons. Evang.. Quamvis autem
singuli eorum suum quemdam narrandi ordinem tenuisse videantur, non tamen unusquisque eorum velut alterius
praecedentis ignarus voluisse scribere reperitur, vel ignorata praetermisisse, quae scripsisse alius invenitur; sed
sicut unicuique inspiratum est, non superfluam cooperationem sui laboris adiunxit. Glossa.
Sublimitas autem evangelicae doctrinae consistit quidem primo in eius excellentissima auctoritate. Augustinus
de cons.
Evang.. Inter omnes enim divinas auctoritates, quae sanctis litteris continentur, evangelium merito excellit, cuius
primi praedicatores apostoli fuerunt, qui dominum Jesum salvatorem nostrum Christum etiam in carne
praesentem viderunt; quorum quidam, hoc est matthaeus et ioannes, etiam scripta de illo, quae scribenda visa
sunt, libris singulis ediderunt. Ac ne putaretur, quod attinet ad percipiendum ac praedicandum evangelium,
interesse aliquid utrum illi annuntient qui eumdem dominum hic in carne apparentem secuti sunt, an alii qui ex
illis comperta fideliter crediderunt, divina providentia procuratum est per spiritum sanctum ut quibusdam etiam
ex illis qui primos apostolos sequebantur non solum annunciandi, verum etiam scribendi evangelium tribueretur
auctoritas. Glossa. Et sic patet quod sublimitas evangelicae auctoritatis a Christo dependet, et hoc designatur in
verbis prophetae praemissis, cum dicitur super montem excelsum ascende tu. Mons enim excelsus Christus est,
de quo idem Isaias dicit: erit in novissimis diebus praeparatus mons domus domini in vertice montium, idest
super omnes sanctos, qui a monte Christo montes dicuntur, quia de plenitudine eius omnes accepimus. Recte

3

