regem esse. Nihil autem interest ad veritatem quo ordine ista retulerint, sicut nihil interest si alius aliquid tacet
quod alius commemorat.
Origenes in Matth.. Accusatus autem Jesus, sicut tunc illis nihil respondit, sic nec modo: non fit enim eis verbum
Dei, sicut aliquando factum fuerat ad prophetas; sed neque dignum erat ut Pilato interroganti responderet, qui
non habebat permanens et firmum de Christo iudicium, sed ad contraria trahebatur; unde sequitur tunc dixit ei
Pilatus: non audis quanta adversum te dicunt testimonia? Hieronymus.
Gentilis quidem est qui condemnat Jesum; sed causam refert in populum Iudaeorum. Chrysostomus in Matth..
Ideo autem hoc dicebat, quia volebat eum liberare dum se excusando responderet.
Sequitur et non respondit ei ad ullum verbum, ita ut miraretur praeses vehementer.
Quia enim multas habentes demonstrationes ex ipsis rebus, virtutis et mansuetudinis eius et humilitatis, tamen in
ipsum indignabantur, et perverso iudicio agebantur contra ipsum; propter hoc nihil respondet, et si aliquando
respondet, brevia quidem dicit, ne continua taciturnitate pertinaciae opinio de ipso accipiatur.
Hieronymus. Vel ideo Jesus nihil respondere voluit, ne crimen diluens dimitteretur a praeside, et crucis utilitas
differretur. Origenes in Matth..
Miratus est autem praeses constantiam eius: forsitan sciens, quod idoneus esset pronuntiare crimen, et tamen
videbat eum in tranquilla et quieta sapientia, et gravitate non turbabili stare. Sed vehementer miratur: dignum
enim ei videbatur magno miraculo ut exhibitus Christus ad criminale iudicium, imperturbabilis staret ante
mortem, quae apud omnes homines terribilis aestimatur.
|#4 Lectio 4
Chrysostomus in Matth..
Quia Christus ad accusationes Iudaeorum nihil responderat, per quod posset eum Pilatus ab accusationibus
Iudaeorum excusatum habere, aliud machinatur per quod eum liberare possit; unde dicitur per diem autem
solemnem consueverat praeses dimittere populo vinctum unum quem voluissent. Origenes in Matth..
Sic enim quasdam gratias praestant gentes eis quos subiciunt sibi, donec confirmetur super eos iugum ipsorum;
tamen consuetudo haec aliquando fuit apud Iudaeos: Saul enim non interfecit ionatham, omni populo petente
eum ad vitam. Chrysostomus in Matth..
Per hanc autem consuetudinem Christum eripere tentavit, ut neque umbram excusationis Iudaei sibi derelinquant.
Manifestus homicida in comparatione Christi adducitur, de quo sequitur habebat autem tunc vinctum insignem,
qui dicebatur barabbas. Non simpliciter dicit latronem, sed insignem, hoc est in malitia diffamatum.
Hieronymus. Iste barabbas in evangelio quod inscribitur iuxta Hebraeos, filius magistri eorum interpretatur, qui
propter seditionem et homicidium fuerat condemnatus. Offert autem optionem eis Pilatus dimittendi quem
vellent, latronem an Jesum, non dubitans Jesum potius eligendum; unde sequitur congregatis autem illis, dixit
Pilatus: quem vultis dimittam vobis: barabbam, an Jesum qui dicitur Christus? chrysostomus in Matth..
Quasi dicat: si non vultis sicut innocentem dimittere, saltem condemnatum festivitati donetis. Si enim oportebat
in peccatis manifestis existentem dimittere, multo magis in dubiis. Vide autem ordinem conversum. Petitio pro
condemnatis solet esse plebis, concessio autem principis; nunc autem contrarium gestum est: princeps enim petit
a plebe, et plebs ferocior redditur. Glossa. Quare autem Pilatus ad liberationem Christi laboravit, manifestat
evangelista cum subdit sciebat enim quod per invidiam tradidissent eum.
Remigius. Quae autem invidia fuerit, ioannes manifestat, qui narrat eos dixisse: ecce mundus totus post eum
vadit, et si dimittimus eum sic, omnes credent in eum.
Notandum etiam, quia loco eius quod matthaeus dicit an Jesum qui dicitur Christus? marcus dicit: vultis
dimittam vobis regem Iudaeorum? soli namque reges Iudaeorum ungebantur, et ab ipsa unctione, Christi
vocabantur.
Chrysostomus in Matth.. Deinde subditur aliud quod sufficiens erat omnes a passione revocare; sequitur enim
sedente autem illo pro tribunali, misit ad eum uxor eius dicens: nihil tibi et iusto illi. Cum demonstratione enim
quae erat a rebus et somnus non parvum quid erat. Rabanus. Notandum vero, quia tribunal sedes est iudicis,
solium regum, cathedrae magistrorum. In visionibus autem et somniis gentilis viri uxor hoc intellexit quod
Iudaei vigilantes nec credere, nec intelligere voluerunt. Hieronymus. Nota etiam, quod gentilibus saepe a Deo
somnia revelantur, et quod in Pilato et uxore eius iustum dominum confitentibus gentilis populi testimonium sit.
Chrysostomus in Matth.. Sed cuius gratia non ipse Pilatus somnium videbat? quia illa magis digna erat: vel quia
si Pilatus vidisset, non aequaliter sibi creditum esset; vel forte neque dixisset; propter hoc dispensatur a Deo
quod mulier vidit, ut manifestum omnibus fieret. Et non simpliciter videt, sed et patitur multa: sequitur enim
multa enim passa sum hodie per visum propter eum: ut scilicet a compassione quae erat ad uxorem, desidior
fieret vir circa occisionem.
Sed et tempus non parum conferebat; etenim eadem nocte vidit. Augustinus in serm. De passione. Sic ergo iudex
terretur in coniuge: et ut crimini Iudaeorum non praebeat in iudicio consensum, pertulit in uxoris afflictione
iudicium: iudicatur ipse qui iudicat, et torquetur antequam torqueat. Rabanus. Vel aliter. Nunc demum diabolus
intelligens per Christum se spolia sua amissurum, sicut primum per mulierem mortem intulerat, ita per mulierem
vult Christum de manibus Iudaeorum liberare, ne per eius mortem mortis amittat imperium.
323

