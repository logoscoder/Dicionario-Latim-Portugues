Fuit autem mea intentio in hoc opere non solum sensum prosequi litteralem, sed etiam mysticum ponere;
interdum etiam errores destruere, nec non confirmare catholicam veritatem. Quod quidem necessarium fuisse
videtur, quia in evangelio praecipue forma fidei catholicae traditur et totius vitae regula christianae.
Prolixum igitur praesens opus non videatur alicui. Fieri enim non potuit ut haec omnia sine diminutione
prosequerer, et tot sanctorum sententias explicarem, omnimoda brevitate servata.
Suscipiat itaque vestra sanctitas praesens opus, vestro discutiendum corrigendumque iudicio, vestrae
sollicitudinis et obedientiae meae fructum, ut dum a vobis emanavit praeceptum et vobis reservetur finale
iudicium, ad locum unde exeunt flumina revertantur.
|#2
Super montem excelsum ascende, tu qui evangelizas sion; exalta in fortitudine vocem tuam, qui evangelizas
ierusalem; exalta, noli timere. Dic civitatibus Iudae: ecce Deus vester; ecce dominus Deus in fortitudine veniet,
et brachium eius dominabitur, ecce merces eius cum eo. (Is. 40, 9-10)p evangelii praenuntiator apertus Isaias
propheta, evangelicae doctrinae sublimitatem, nomen et materiam breviter comprehendens, evangelicum
doctorem ex persona domini alloquitur, dicens super montem excelsum ascende tu, etc.. Ut autem ab ipso
evangelii nomine sumamus exordium. Augustinus contra faustum.
Evangelii nomen Latine interpretatur bonum nuntium vel bona Annuntiatio; quod quidem cum aliquod bonum
annuntiatur, semper dici potest, proprie tamen hoc vocabulum obtinuit Annuntiatio salvatoris. Narratores quippe
originis, factorum, dictorum, passionum domini Jesu Christi proprie dicti sunt evangelistae.
Chrysostomus super Matth.. Quid enim his bonis nuntiatis fiat aequale? Deus in terra, homo in caelo, amicitia
Dei ad nostram facta naturam, prolixum solutum praelium, diabolus confusus, mors soluta, Paradisus apertus. Et
haec omnia super dignitatem nostram, et cum facilitate nobis data sunt, non quia laboravimus, sed quia dilecti
sumus a Deo. Augustinus de vera religione. Cum enim omnibus modis medeatur animis Deus, pro temporum
opportunitatibus, quae mira sapientia eius ordinantur, nullo modo beneficentius consuluit generi humano, quam
cum unicus filius consubstantialis patri et coaeternus, totum hominem suscipere dignatus est, et verbum caro
factum est, et habitavit in nobis, ita enim demonstravit quam excelsum locum inter creaturas habeat humana
natura, in hoc quod hominibus in vero homine apparuit. Augustinus in sermone 9 de nativitate. Demum factus
est Deus homo, ut homo fieret Deus. Hoc igitur bonum evangelizandum praenuntiat propheta dicens ecce Deus
vester.
Leo ad flavianum. Exinanitio autem illa, qua se invisibilem praebuit, et creator ac dominus omnium rerum unus
voluit esse mortalium, inclinatio fuit miserationis, non desertio potestatis.
Glossa. Ne ergo sic Deus adesse credatur ut fieret aliqua diminutio potestatis, subiungit propheta ecce dominus
in fortitudine veniet. Augustinus de doctrina christiana. Non per locorum spatia veniendo, sed in carne mortali
mortalibus apparendo. Leo in serm. 19 de passione domini. De ineffabili autem Dei potentia factum est ut dum
Deus verus est in carne passibili, conferatur homini gloria per contumeliam, incorruptio per supplicium, vita per
mortem. Augustinus de peccatorum meritis. Fuso enim sanguine sine culpa, omnium culparum chirographa
deleta sunt, quibus homines a diabolo antea tenebantur. Glossa. Quia ergo per virtutem Christi patientis homines
a peccato liberati servi facti sunt Dei, sequitur et brachium eius dominabitur. Leo Papa in serm. 10 de passione.
Affuit autem nobis in Christo singulare praesidium, ut in natura passibili mortis conditio non maneret, quam
impassibilis essentia recepisset; et per id quod non poterat mori, possit id quod mortuum fuerat, suscitari. Glossa.
Et sic per Christum nobis immortalis gloriae aditus aperitur, unde sequitur ecce merces eius cum eo; de qua
scilicet ipse dicit: merces vestra copiosa est in caelis. Augustinus contra faustum.
Aeternae enim vitae promissio, regnumque caelorum ad novum pertinet testamentum, temporalium vero
promissiones testamento veteri continentur. Glossa. Sic ergo quatuor nobis de Christo evangelica doctrina tradit:
divinitatem assumentem, humanitatem assumptam, mortem per quam a servitute eripimur, resurrectionem per
quam nobis aditus gloriae vitae aperitur; et propter hoc in ezechiele sub figura quatuor animalium demonstratur.
Gregorius super Ezech.. Ipse enim unigenitus Dei filius veraciter factus est homo; ipse in sacrificio nostrae
redemptionis dignatus est mori, ut vitulus; ipse per virtutem suae fortitudinis surrexit, ut leo; ipse etiam
ascendens ad caelos est elevatus, ut aquila. Glossa. In qua ascensione manifeste ostendit suam divinitatem.
Matthaeus ergo in homine intelligitur, quia circa humanitatem Christi principaliter immoratur; marcus in leone,
quia agit de resurrectione; Lucas in vitulo, quia agit de sacerdotio; ioannes in aquila, scribens sacramenta
divinitatis.
Ambrosius super Lucam (in praefatione in Lucam, parum ante finem)p et bene accidit, ut quoniam evangelii
huius librum secundum matthaeum dicimus esse moralem, opinio huius praemitteretur: mores enim proprie
dicuntur humani. Figura autem leonis ascribitur marco, quia a potentiae coepit expressione divinae, cum dixit:
initium evangelii Jesu Christi filii Dei.
Ioanni autem figura aquilae, eo quod divinae miracula resurrectionis expressit. Gregorius super Ezech.. Haec
autem ipsa uniuscuiusque libri evangelica exordia testantur: nam quia ab humana generatione coepit, iure per
hominem matthaeus; quia per clamorem in deserto, recte per leonem marcus; quia a sacrificio exorsus est, bene
per vitulum Lucas; quia vero a divinitate verbi coepit, digne per aquilam significatur ioannes. Augustinus de
cons. Evang.. Vel matthaeus, qui regiam Christi personam maxime commendavit, per leonem significatur; Lucas
2

