credidistis ei. Rabanus. Viam iustitiae ioannes praedicans venit, quia Christum, qui consummatio legis est, digito
monstravit. Chrysostomus super Matth..
Vel venit in via iustitiae sic manifeste ut conversatio eius venerabilis peccatorum corda concuteret; unde sequitur
publicani autem et meretrices crediderunt ei. Considera quomodo conversatio bona praedicatoris praedicationi
praestet virtutem, ut etiam indomita domet corda.
Sequitur vos autem videntes, nec poenitentiam habuistis postea, ut crederetis ei; ac si diceret: illi fecerunt quod
maius est, credendo; isti autem neque poenitentiam fecerunt, quod minus est.
In hac autem expositione, quam secundum multorum expositionem tractavimus, aliquid mihi videtur esse
contrarium. Si enim duo filii, Iudaei et gentes, intelligendi sunt; postquam sacerdotes interrogati responderunt
priorem filium patris voluntatem fecisse, concludens Christus parabolam, sic debuit dicere: amen dico vobis,
quia gentes praecedent vos in regnum Dei.
Nunc autem dicit quia publicani et meretrices praecedent vos in regno Dei; quod magis popularium hominum
ostendit conditionem quam gentium: nisi forte intelligamus ut prius dictum est: intantum gentium populus magis
placet Deo quam vos, ut etiam publicani et meretrices sint acceptabiliores Deo quam vos. Hieronymus.
Unde alii putant non gentilium et Iudaeorum esse parabolam: sed simpliciter peccatorum et iustorum: eo quod
illi quidem per mala opera Deo servire negaverant, postea poenitentiae baptismum acceperant a ioanne; Pharisaei
autem, qui iustitiam praeferebant, et legem Dei se facere iactabant, ioannis contempto baptismate, eius praecepta
non fecerunt. Chrysostomus super Matth.. Hoc autem ideo introducit, quia sacerdotes non discendi causa, sed
tentandi interrogaverant: in qua potestate hoc facis? multi autem ex populis crediderant: et ideo introducit
parabolam duorum filiorum, ostendens eis per eam, quia meliores sunt populares, qui a principio saecularem
profitentur vitam, quam sacerdotes, qui a principio profitentur Deo servire: quoniam populares quidem aliquando
compuncti convertuntur ad Deum; sacerdotes autem impoenitibiles constituti, nunquam desinunt peccare in
Deum. Prior enim filius populus est: non enim populus est propter sacerdotes, sed sacerdotes propter populum.
|#6 Lectio 6
Chrysostomus in Matth..
Post priorem parabolam, aliam ponit, ut ostendat eorum accusationem esse maiorem, et venia indignam: unde
dicitur aliam parabolam audite. Homo erat paterfamilias qui plantavit vineam. Origenes in Matth.. Homo
paterfamilias Deus est, qui dicitur homo in quibusdam parabolis; sicut si pater cum parvulo filio suo loquatur
infantilia, ut descendat ad verba filii sui, et instruat eum. Chrysostomus super Matth..
Homo autem dicitur nomine non natura; similitudine, non veritate: praescius enim filius, quia propter
appellationem humani nominis, quasi homo purus fuerit blasphemandus, etiam Deum patrem invisibilem
hominem appellavit, qui Angelorum et hominum natura dominus est, benevolentia pater. Hieronymus. Plantavit
autem vineam, de qua loquitur Isaias: vinea domini Sabaoth, domus Israel est.
Sequitur et sepem circumdedit ei, vel murum urbis, vel Angelorum auxilia.
Chrysostomus super Matth..
Vel per sepem intellige custodiam patrum iustorum, qui tamquam murus facti sunt populo Israel. Origenes. Vel
custodia Dei fuit sepes ipsius; torcular autem locus libationum, de quo sequitur et fodit in ea torcular.
Hieronymus. Altare scilicet, aut torcularia illa, quorum titulo tres Psalmi praenotantur, 8, 80, 83, scilicet
martyres. Hilarius in Matth..
Vel prophetas quasi quaedam torcularia aptavit, in quos musti modo quaedam ubertas spiritus sancti ferventius
influeret.
Chrysostomus super Matth..
Vel torcular est verbum Dei, quod cruciat hominem, contradicente carnis natura.
Sequitur et aedificavit turrim. Hieronymus.
Idest templum, de quo dicitur per michaeam: et tu turris nebulosa, filia sion. Hilarius in Matth..
Vel in turre eminentiam legis extruxit, quae et in caelum ex solo egressa proveheret, et ex qua speculari Christi
posset adventus.
Sequitur et locavit eam agricolis. Chrysostomus super Matth.. Quando scilicet per legem constituti sunt
sacerdotes et Levitae, et procurationem regendi populum susceperunt. Sicut autem colonus, quamvis de suo
munere obtulerit domino, non sic eum placat sicut si de vinea eius reditus ei obtulerit, sic et sacerdos non tantum
propter suam iustitiam placet Deo, quomodo si populum Dei in sanctitate docuerit: quoniam ipsius iustitia una
est, populi autem multiplex.
Sequitur et peregre profectus est. Hieronymus.
Non loci mutatione: nec enim Deus alicubi abesse potest, quo complentur omnia: sed abire videtur a vinea, ut
vinitoribus liberum operandi arbitrium derelinquat.
Chrysostomus in Matth..
Vel peregre profectus est, cum longanimitatem habuit, non semper eorum peccatis poenam inducens. Origenes in
Matth.. Vel quia dominus, qui fuerat cum illis in nube diei et in columna ignis per noctem, nequaquam postea
similiter apparuit illis. In Isaia ergo Iudaicus populus vinea nominatur, et comminatio patrisfamilias contra
249

