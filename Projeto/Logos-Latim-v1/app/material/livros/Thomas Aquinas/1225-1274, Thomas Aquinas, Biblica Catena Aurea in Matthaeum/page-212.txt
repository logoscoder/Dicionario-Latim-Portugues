Remigius. Saepe dominus mysteria suae passionis discipulis praedixit, ut quando acciderent, tanto levius ea
ferrent quanto praecognita haberent: et ideo hic dicitur conversantibus autem eis in Galilaea, dicit illis Jesus:
filius hominis tradendus est in manus hominum, et occident eum.
Origenes in Matth.. Videntur quidem haec illis quae supra dixerat similia esse, ut facile quis dicat, dominum
eadem ipsa repetere; quod non est ita; tradendum enim superius non est dictum: hic autem non solum tradendum,
sed etiam in manus hominum tradendum audivimus.
Traditum igitur apostolus filium narrat a Deo patre; sed etiam contrariae potestates eum in manus hominum
tradiderunt.
Hieronymus. Semper autem prosperis miscet tristia: si enim contristat eos quia occidendus est, debet laetificare
quod subditur et die tertia resurget. Chrysostomus in Matth.. Neque enim multum tempus dixit quo in morte
maneret; sed tertia die se dixit resurrecturum.
Origenes in Matth..
Praedicente autem haec domino, tristati sunt discipuli: unde sequitur et contristati sunt vehementer, non
attendentes ad illud quod dixerat et tertia die resurget, nec considerantes quis esset cui ad destruendam mortem
trium dierum tempus sufficeret. Hieronymus. Porro quod contristabantur vehementer, non de infidelitate venit:
verum pro dilectione magistri, nihil de eo sinistrum et humile patiuntur audire.
|#7 Lectio 7
Glossa. Quia discipuli audita domini passione contristati erant, ne aliquis passionem Christi necessitati
ascriberet, non humilitati, subiungit factum, in quo Christi libertas et humilitas demonstratur: unde dicitur et cum
venissent capharnaum, accesserunt qui didrachma accipiebant ad Petrum, et dixerunt ei: magister vester non
solvit didrachma? Hilarius in Matth..
Dominus didrachma solvere postulatur, idest denarios: hoc enim omni Israel lex pro redemptione corporis et
animae constituerat in ministerio templi servientium. Chrysostomus in Matth..
Cum enim primogenita Aegyptiorum interfecit Deus, tunc tribum levi pro eis accepit. Deinde quia primogenitis
qui erant apud Iudaeos, minor huius tribus numerus erat, pro deficientibus in numerum, siclum iussit inferri, et
ex tunc tenuit consuetudo ut primogenita vectigal hoc inferrent. Quia igitur primogenitus erat Christus, videbatur
autem discipulorum primus esse Petrus, ad eum accedunt.
Et, ut mihi videtur, non in unaquaque civitate hoc expetebant: ideoque in capharnaum adeunt Christum, quia eius
patria existimabatur. Hieronymus. Vel aliter.
Post augustum caesarem Iudaea facta est tributaria, omnes censi capite ferebantur: unde et ioseph cum maria
cognata sua professus est in bethlehem. Rursus, quoniam dominus nutritus erat in Nazareth, quod est oppidum
Galilaeae subiacens capharnaum urbi, ibi deposcitur tributum; et pro signorum magnitudine hi qui exigebant,
non audebant ipsum repetere, sed discipulum conveniunt. Chrysostomus in Matth.. Et neque hunc cum multa
vehementia, sed mansuetius: neque enim incusantes, sed interrogantes dixerunt magister vester non solvit
didrachma? Hieronymus.
Sive malitiose interrogant utrum reddat tributa, an contradicat caesaris voluntati.
Chrysostomus in Matth..
Quid igitur Petrus? ait: etiam. Et his quidem dixit quoniam solvit; Christo autem non dixit, erubescens fortassis
pro his ei loqui. Glossa. Vel aliter. Et Petrus respondit etiam; idest, ita est quod non solvit. Voluit autem Petrus
domino intimare, quod Herodiani peterent censum; sed dominus praevenit eum: unde sequitur et cum intrasset in
domum, praevenit eum Jesus, dicens: reges terrae a quibus recipiunt tributum vel censum, idest redditum de
capite, a filiis suis, an ab alienis? Hieronymus. Ante quidem quam Petrus suggerat, dominus interrogat, ne
scandalizentur discipuli ad postulationem tributi, cum videant eum nosse quae absente se gesta sunt.
Sequitur at ille dixit: ab alienis. Dixit illi Jesus: ergo liberi sunt filii. Origenes in Matth.. Sermo iste duplicem
habet sensum. Secundum unum enim filii regum terrae liberi sunt apud reges terrae; extranei autem extra terram
liberi non sunt propter eos qui deprimunt eos, sicut Aegyptii filios Israel. Secundum alterum autem, propter hoc
ipsum quod aliqui sunt alieni a filiis regum terrae, sed sunt filii Dei; liberi sunt qui manent in verbis iesu, et
cognoverunt veritatem, et veritas liberavit eos a servitute peccati. Filii autem regum terrae liberi non sunt;
quoniam qui facit peccatum, servus est peccati.
Hieronymus.
Dominus autem noster et secundum carnem et secundum spiritum filius erat regis; vel ex David stirpe generatus,
vel omnipotentis patris verbum; ergo tributa quasi filius regis non debebat. Augustinus de quaest. Evang.. Dicit
enim in omni regno liberos esse filios, idest non esse vectigabiles. Multo ergo magis liberi esse debent in
quolibet regno terreno filii regni ipsius, sub quo sunt omnia regna terrena. Chrysostomus in Matth.. Si autem non
erat filius, inaniter hoc exemplum induxit. Sed dicet aliquis: filius est, sed non proprius; est ergo alienus; et si
hoc exemplum non habet veritatem: ipse enim de propriis filiis disputat, ad quorum differentiam alienos vocat
qui non ex parentibus substantialiter nati sunt. Intende autem qualiter et hinc Christus certificat eam cognitionem
quae Petro revelata est a Deo, per quam dixit: tu es Christus filius Dei vivi. Hieronymus.

212

