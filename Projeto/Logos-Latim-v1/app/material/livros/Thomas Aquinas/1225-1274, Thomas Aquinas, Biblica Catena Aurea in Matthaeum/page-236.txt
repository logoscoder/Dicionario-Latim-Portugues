Ideo duodecim apostolis in secreto mortis suae annuntiavit mysterium; quia semper pretiosior thesaurus in
melioribus vasis includitur. Si autem alii audissent passionem Christi futuram, viri forsitan turbarentur propter
infirmitatem fidei, et mulieres propter mollitiem suae naturae, ex qua in tali negotio ad lacrymas excitantur.
Chrysostomus in Matth.. Dictum est quidem, et ad multos, tamen occulte sicut ibi: solvite templum hoc; et supra:
signum non dabitur ei nisi signum ionae prophetae. Discipulis autem manifeste exposuit dicens ecce ascendimus
hierosolymam. Chrysostomus super Matth.. Quod dicit ecce, constantiae sermo est, ut memoriam praesentiae
huius in cordibus recondant. Dicit autem ascendimus; ac si dicat: videte quia voluntarie vado ad mortem. Cum
ergo videritis me in cruce pendentem, ne aestimetis me hominem esse tantum: nam etsi posse mori, hominis est,
velle tamen mori, hominis non est. Origenes.
Hoc igitur considerantes, scire debemus quoniam frequenter, etiam cognoscentes quoniam et tentationes aliquas
subituri sumus, nos ipsos offerre debemus.
Sed supra dictum est: si quis vos persecutus fuerit in una civitate, fugite in aliam: sapientis in Christo est ut
cognoscat quale tempus exigit declinationem, quale autem obviationem periculorum.
Hieronymus. Crebro autem de passione sua discipulis dixerat; sed quia multis in medio disputationis poterat labi
de memoria quod audierant, iturus hierosolymam et secum ducturus apostolos, ad tentationem eos parat, ne cum
venerit persecutio, et crucis ignominia, scandalizentur.
Chrysostomus super Matth..
Tribulatio enim cum supervenerit expectantibus nobis, levior invenitur quam esset futura si repentina venisset.
Chrysostomus in Matth..
Praedicit etiam eis, ut discant quoniam praescius ad passionem venit et volens.
Sed a principio quidem mortem praedixit eis solam; quando autem exercitati sunt, adducit alia, scilicet quoniam
tradent eum gentibus. Rabanus. Tradidit enim Iudas dominum Iudaeis, et ipsi tradiderunt eum gentibus, idest
Pilato, et potestati Romanorum. Ideo autem dominus in mundo noluit prosperari, sed gravia pati, ut ostenderet
nobis, qui per delectationem cecidimus, cum qua amaritudine redire debeamus; unde sequitur ad illudendum et
flagellandum et crucifigendum.
Augustinus de Civ. Dei. Passione ostendit quid sustinere pro veritate, resurrectione quid sperare in trinitate
debeamus: unde dicitur et tertia die resurget.
Chrysostomus in Matth..
Quae quidem huius gratia dixit, ut cum tristia viderint, resurrectionem expectarent: unde subdit et tertia die
resurget.
Augustinus de Trin.. Una enim mors, scilicet salvatoris secundum corpus, duabus mortibus nostris saluti fuit,
scilicet animae et corporis; et una eius resurrectio duas nobis resurrectiones praestitit.
Haec autem ratio simpli ad duplum, oritur quidem a ternario numero, unum quippe et duo tria sunt. Origenes in
Matth..
Hic autem non referuntur discipuli dixisse aut fecisse aliquid, cum audissent tristia haec Christo futura,
recordantes quae dominus dixit ad Petrum, ne audiant talia vel peiora. Et nunc quidem qui divinas litteras scire
se arbitrantur Scribae condemnant Jesum morte, et in linguis suis flagellant et crucifigunt eum per hoc quod
tollere volunt doctrinam ipsius; ille autem paululum deficiens, surgit apparens his qui acceperunt posse videre.
|#3 Lectio 3
Hieronymus. Quia post omnia dixerat dominus et tertia die resurget, putavit mulier post resurrectionem illico
regnaturum; et aviditate feminea praesentia cupit, immemor futurorum: unde dicitur tunc accessit ad eum mater
filiorum zebedaei cum filiis suis. Chrysostomus super Matth..
Haec mater filiorum zebedaei est Salome, cuius apud alterum evangelistam ponitur nomen; vere pacifica, quae
vere filios genuit pacis. Magna laus mulieris ex hoc loco colligitur: quia non solum filii reliquerunt patrem, sed
ipsa reliquerat virum suum et secuta fuerat Christum: quia ille sine ista vivere poterat, ista autem sine Christo
salva esse non poterat; nisi forte quis dicat, quia intra tempus vocationis apostolorum et passionis Christi
mortuus est zebedaeus; et sic illa sexu fragilis, aetate defecta, Christi vestigia sequebatur: quia fides nunquam
senescit et religio fatigationem non sentit. Audacem autem fecerat eam ad petendum naturae affectus; unde
dicitur adorans et petens aliquid ab eo: idest, reverentia exhibita petit, ut quod petierit sibi detur.
Sequitur qui dixit ei: quid vis? non interrogat quasi nesciens; sed ut illa exponente, manifestum faceret
irrationabilem esse petitionem: unde subditur ait illi: dic ut sedeant hi duo filii. Augustinus de cons. Evang..
Quod autem hic per matrem dictum esse matthaeus expressit, marcus ipsos filios zebedaei perhibet dixisse, cum
illa illorum voluntatem attulisset ad dominum; unde magis ipsos quam illam dixisse quod dictum est, marcus
breviter intimavit. Chrysostomus in Matth.. Videbant enim seipsos honoratos prae aliis, et audierant quod super
duodecim thronos sedebitis, unde primatum ipsius cathedrae petebant accipere.
Et quod quidem plus alii honoris apud Christum habebant, noverant; timebant vero Petrum sibi praeferri; unde et
alius evangelista dicit, quod quia prope erant ierusalem, putabant quod regnum Dei esset in ianuis, idest aliquid
sensibile.

236

