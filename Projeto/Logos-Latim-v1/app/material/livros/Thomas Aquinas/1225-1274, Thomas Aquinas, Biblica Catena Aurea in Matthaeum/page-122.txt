discesserant, et eos criminabantur iniustos qui resipiscendo a peccatis, iustitiae appropinquabant. Augustinus de
cons.
Evang.. Lucas autem aliquando differentius hoc videtur commemorasse, secundum quem Pharisaei dicunt
discipulis: quare cum publicanis et peccatoribus manducatis et bibitis? Christo et discipulis eius hoc obiectum
insinuantes.
Sed cum discipulis dicebatur, magis magistro obiciebatur, quem sectando imitabantur. Una est ergo sententia: et
tanto melius insinuata, quanto quibusdam verbis, manente veritate, mutata. Hieronymus.
Neque vero in pristinis permanentes veniunt ad Jesum, ut Pharisaei et Scribae murmurant, sed poenitentiam
agentes; quod et praesens sermo domini significat; unde sequitur at Jesus audiens ait: non est opus valentibus
medicus, sed male habentibus. Rabanus. Seipsum medicum dicit, qui miro medicandi genere propter iniquitates
nostras vulneratus est, ut vulnus peccatorum nostrorum sanaret.
Sanos quidem eos appellat, qui suam volentes statuere iustitiam, verae Dei iustitiae subiecti non sunt. Male
habentes eos vocat, qui suae fragilitatis conscientia devicti, nec per legem videntes se iustificari, poenitendo se
submittunt gratiae Dei. Chrysostomus in Matth.. Postquam a communibus opinionibus eos allocutus est,
alloquitur eos ex Scripturis, cum dicit euntes autem discite quid est: misericordiam volo, et non sacrificium.
Hieronymus.
De propheta, scilicet Osee, sumens testimonium, sugillat Scribas et Pharisaeos, qui se iustos aestimantes,
peccatorum et publicanorum consortia declinabant. Chrysostomus in Matth.. Ac si dicat: cur accusatis me,
quoniam peccatores corrigo? ergo et Deum patrem ex hoc incusate. Sicut enim ille vult peccatorum
emendationem, ita et ego. Et sic ostendit non solum non esse prohibitum quod incusabant, sed et secundum
legem maius esse sacrificio: non enim dixit: misericordiam volo et sacrificium; sed hoc iniunxit, illud autem
eiecit. Glossa. Non tamen despicit Deus sacrificium, sed sacrificium sine misericordia. Faciebant autem
Pharisaei saepe sacrificia in templo, ut iusti apparerent coram populo; sed non exercebant misericordiae opera, in
quibus probatur vera iustitia. Rabanus. Admonet itaque eos, ut per opera misericordiae sibimetipsis supernae
misericordiae praemia requirant; et non, contemptis pauperum necessitatibus, per oblationem sacrificiorum se
Deo placere confidant; unde dicit euntes, scilicet a temeritate stultae vituperationis ad diligentiorem Scripturae
sanctae meditationem, quae misericordiam maxime commendat; unde et suum de misericordia exemplum eis
proponit, dicens non enim veni vocare iustos, sed peccatores. Augustinus de cons. Evang..
Lucas addidit: in poenitentiam; quod ad explanandam sententiam valet, ne quisquam peccatores ob hoc ipsum
quod peccatores sunt, diligi arbitretur a Christo: cum et illa similitudo de aegrotis bene intimet quid velit Deus
vocando peccatores. Tamquam medicus aegros, utique ut ab iniquitate, tamquam ab aegritudine, salvi fiant; quod
fit per poenitentiam.
Hilarius in Matth..
Omnibus autem Christus venerat: quomodo ergo non se iustis venisse dicit? erant ergo quibus necesse non erat
ut veniret? sed nemo iustus ex lege est.
Ostendit ergo inanem iustitiae iactantiam, quia sacrificia infirmis ad salutem, misericordia erat universis in lege
positis necessaria. Chrysostomus in Matth..
Unde ironice videtur ad eos loquens, sicut cum dicitur: ecce iam Adam factus est quasi unus ex nobis. Quoniam
enim nullus iustus erat in terra, Paulus significat dicens: omnes peccaverunt, et egent gloria Dei.
In hoc autem et illos mitigavit qui vocati erant; quasi dicat: tantum renuo abominari peccatores, quin propter eos
solos adveni. Rabanus. Vel quia qui iusti erant, sicut Nathanael et ioannes baptista, non erant ad poenitentiam
invitandi. Vel non veni vocari iustos falsos, qui de iustitia sua gloriantur, ut Pharisaeos, sed illos qui se
peccatores cognoscunt. Per matthaei autem et publicanorum vocationem fides gentium exprimitur, qui prius
mundi lucris inhiabant, et nunc spiritualiter cum domino reficiuntur; per superbiam Pharisaeorum, invidia
Iudaeorum de salute gentium. Vel matthaeus significat hominem terrenis lucris inhiantem, quem videt Jesus,
dum oculo misericordiae respicit. Matthaeus enim interpretatur donatus, levi assumptus: poenitens autem a
massa perditorum assumitur, et gratia Dei ecclesiae donatur.
Et ait illi Jesus: sequere me, vel per praedicationem, vel per Scripturae admonitionem, vel per internam
inspirationem.
|#3 Lectio 3
Glossa. Cum de convivio peccatorum et de participatione respondisset eis, de comestione eum aggrediuntur;
unde dicitur tunc accesserunt ad eum discipuli ioannis dicentes: quare nos et Pharisaei ieiunamus frequenter,
discipuli autem tui non ieiunant? Hieronymus. Superba interrogatio, et ieiunii reprehendenda iactantia.
Nec poterant discipuli ioannis non esse sub vitio, qui iungebantur Pharisaeis, quos a ioanne noverant
condemnatos; et calumniabantur eum quem sciebant magistri vocibus praedicatum. Chrysostomus in Matth..
Quod autem dicunt, tale est: esto tu ut medicus haec facis; sed cur discipuli tui dimittentes ieiunium, talibus
mensis accedunt? Deinde incusationem ex comparatione augere volentes, primo seipsos ponunt, et Deinde
Pharisaeos.
Ieiunabant illi quidem a lege discentes, sicut et Pharisaeus dixit: ieiuno bis in sabbato; ipsi autem a ioanne.
122

