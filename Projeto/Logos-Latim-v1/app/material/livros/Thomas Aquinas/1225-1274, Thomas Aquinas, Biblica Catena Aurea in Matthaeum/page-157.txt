quando et ipsi discipuli spem perdiderant, quam in illo habere iam coeperant? quod tunc vix unus latro speravit
in cruce, nunc sperant gentes longe lateque diffusae. Et ne in aeternum moriantur, ipsa in qua ille mortuus est
cruce signantur. Nullus igitur dubitet per Jesum Christum novissimum futurum esse iudicium. Remigius.
Sciendum est autem, quia non solum istius loci sensus, sed et multorum aliorum hoc testimonio confirmatur:
nam quod dicit ecce puer meus, ad illum locum refertur ubi dixerat pater: hic est filius meus; quod vero ait
ponam spiritum meum super eum, ad hoc refertur quod spiritus sanctus descendit super dominum baptizatum;
quod autem subiungit iudicium gentibus nuntiabit, refertur ad id quod infra dicitur: cum sederit filius hominis in
sede maiestatis suae; quod autem subdit non contendet neque clamabit, ad hoc refertur quod dominus pauca
respondit principi sacerdotum et Pilato, Herodi vero nulla; quod vero dicitur arundinem quassatam non
confringet, ad hoc pertinet quod dominus suos persecutores declinavit, ne fierent deteriores; quod vero dicit in
nomine eius gentes sperabunt, ad hoc refertur quod ipse dixit: euntes docete omnes gentes.
|#4 Lectio 4
Glossa. Confutaverat superius dominus Pharisaeos Christi miracula calumniantes ex hoc quod sabbatum solvere
videbatur: sed quia maiori nequitia ipsa Christi miracula divina virtute facta pervertebant, attribuentes ea
immundo spiritui, ideo evangelista praemittit miraculum ex quo blasphemandi occasionem sumpserunt, dicens
tunc oblatus est ei Daemonium habens, caecus et mutus. Remigius. Quod autem dicit tunc, ad superiora refertur,
quando sanato homine qui habebat manum aridam, exivit de synagoga. Sive quod dicit tunc, potest referri ad
latius atque prolixius tempus; ut sit sensus: tunc quando haec vel illa dicebantur vel gerebantur. Chrysostomus in
Matth.. Miranda est autem nequitia Daemonis. Utrumque ingressum oppilavit per quem ille erat crediturus,
scilicet et auditum et visum.
Sed Christus utrumque aperuit; unde sequitur et curavit eum ita ut loqueretur et videret. Hieronymus. Tria autem
signa simul in uno homine perpetrata sunt: caecus videt, mutus loquitur, possessus a Daemone liberatur. Quod et
tunc quidem carnaliter factum est; sed quotidie completur in conversione credentium: ut expulso Daemone,
primum fidei lumen aspiciant, Deinde in laudes Dei tacentia prius ora laxentur. Hilarius in Matth..
Non autem sine ratione cum turbas omnes curatas in communi dixisset, nunc seorsum Daemonium habens,
caecus et mutus offertur.
Oportebat enim ut postquam manus aridae homo oblatus est, qui in synagoga curabatur, in unius huiusmodi
hominis forma gentium salus fieret; ut qui erat habitatio Daemonii, et caecus et mutus, Deo capax pararetur, et
Deum contineret in Christo, et Christi opera Dei confessione laudaret. Augustinus de quaest. Evang..
Daemonium enim habens, caecus et mutus est qui non credit, et subditus est diabolo qui non intelligit et non
confitetur ipsam fidem, vel non dat laudem Deo. Augustinus de cons. Evang..
Hoc autem non isto ordine, sed post multa alia Lucas commemorat; et mutum dicit tantum et non caecum. Sed
non ex eo quod aliquid tacet, de alio dicere putandus est: ea enim sequentia et ipse contexit quae matthaeus.
Hilarius.
Stupuerunt facti istius omnes turbae; sed Pharisaeorum ingravescit invidia: unde sequitur et stupebant omnes
turbae et dicebant: numquid iste est filius David? Glossa. Ob misericordiam et beneficia filium David praedicant.
Rabanus.
Turbis autem quae minus eruditae videbantur, domini semper facta mirantibus, illi contra vel negare hoc, vel
quae negare nequiverant sinistra interpretatione pervertere laborabant; quasi haec non divinitatis, sed immundi
spiritus opera fuissent, idest beelzebub, qui Deus erat Accaron: unde sequitur Pharisaei autem audientes
dixerunt: hic non eicit Daemones nisi in beelzebub principe Daemoniorum.
Remigius. Beelzebub autem, ipse est beel et baal et beelphegor. Beel fuit pater Nini regis Assyriorum; baal
dictus est, quia in excelso colebatur; beelphegor a loco, idest a monte phega; zebub servus fuit Abimelech filii
Gedeonis, qui occisis septuaginta fratribus aedificavit templum baal, et constituit eum sacerdotem in ipso ad
abigendas muscas quae ibi congregabantur propter nimium cruorem victimarum.
Zebub namque musca dicitur, beelzebub ergo vir muscarum interpretatur: unde propter spurcissimum ritum
colendi, dicebant eum esse principem Daemoniorum.
Nihil ergo sordidius invenientes quod domino obicerent, dicebant eum in beelzebub eicere Daemonia. Et
sciendum quod non est legendum per d vel t in fine, ut quaedam mendosa exemplaria habent, sed per b.
|#5 Lectio 5
Hieronymus. Pharisaei opera Dei principi Daemoniorum deputabant; quibus dominus non ad dicta, sed ad
cogitata respondit, ut vel sic compellerentur credere potentiae eius qui cordis videbat occulta: unde dicitur Jesus
autem sciens cogitationes eorum, dixit eis. Chrysostomus in Matth.. Superius quidem et de hoc Christum
accusaverant, quia in beelzebub eiceret Daemonia; sed tunc quidem eos non increpavit, concedens eis et a
pluribus signis cognoscere eius virtutem, et a doctrina discere eius magnitudinem.
Sed quia permanebant eadem dicentes, iam increpat eos, quamvis eorum accusatio valde irrationabilis esset.
Invidia autem non quaerit quid dicat, sed solum ut dicat. Neque tamen Christus eos contempsit, sed respondet
cum decenti mansuetudine, docens nos mites esse inimicis, et non turbari, etiam si talia dicant quae nos in nobis
157

