natura et voluntate, verborum adhibenda prudentia est, spes futurorum bonorum revelanda; ut quod ille mentitus
est, nos praedicemus ex vero, secundum sponsionem Dei, Angelis similes futuros esse qui credant.
Chrysostomus in Matth.. Sicut autem prudentiam serpentis oportet habere, ut in principalibus non laedamur, sic
et simplicitatem columbae in non vindicando cum iniusta patimur, neque per insidias alicui nocendo. Remigius.
Ideo autem dominus haec duo sociavit: quia simplicitas absque prudentia facile decipi potest; et prudentia
periculosa est, nisi simplicitate temperetur, alicui non nocendo. Hieronymus. Simplicitas autem columbarum ex
spiritus sancti specie demonstratur: unde dicit apostolus: malitia parvuli estote. Chrysostomus in Matth.. Quid
autem durius his fiet iussionibus? non enim sufficiens est pati mala; sed neque turbari conceditur, quod est
columbae: ira enim non per iram, sed per mansuetudinem extinguitur. Rabanus. Quod autem lupi, de quibus
supra dixerat, sint homines, ostendit cum subdit cavete autem ab hominibus.
Glossa. Ideo autem necessarium est ut sitis sicut serpentes, idest astuti: nam secundum suam consuetudinem
tradent vos primum in Conciliis, prohibendo ne praedicetis in nomine meo; Deinde incorrectos flagellabunt vos;
tandem ad reges et praesides ducemini. Hilarius in Matth..
Qui extorquere silentium vestrum, aut conniventiam tentant.
Chrysostomus. Mirandum est autem qualiter hoc audientes non statim abscesserint homines, qui stagnum illud
nunquam egressi fuerant, circa quod piscabantur: quod non virtutis eorum erat solum, sed sapientiae doctoris.
Unicuique enim malorum mitigationem adiungit: unde et hic dicit propter me: non enim parva consolatio est
propter Christum pati: quoniam non ut perniciosi et nocivi haec patiebantur. Et iterum addit in testimonium illis.
Gregorius in evang..
Qui scilicet persequendo, mortem intulerunt, vel qui videndo non sunt mutati.
Mors quippe sanctorum bonis est in adiutorium, malis in testimonium: ut inde perversi sine excusatione pereant,
unde electi exemplum capiunt et vivunt.
Chrysostomus in Matth.. Hoc autem eos consolabatur, non quia aliorum cupiebant poenam; sed ut confidentiam
habeant quoniam ubique eum habent praesentem et praescientem. Hilarius in Matth..
Non solum autem hoc testimonio excusatio ignoratae divinitatis adimenda est persequentibus; sed etiam gentibus
via pandenda credendi in Christum, pertinaciter, inter saevientium poenas, confessorum vocibus praedicatum: et
hoc est quod subiungit et gentibus.
|#6 Lectio 6
Chrysostomus in Matth..
Cum praemissis consolationibus non parvam et aliam apponit: ut enim non dicerent: qualiter suadere poterimus
hominibus talibus persequentibus, persecutionibus existentibus? iubet eos de responsione confidere dicens cum
autem tradent vos, nolite cogitare quomodo aut quid loquamini. Remigius.
Duo autem dicit: quomodo aut quid; quorum unum refertur ad sapientiam, alterum ad oris officium. Quia enim et
ipse subministrabat verba quae loquerentur, et sapientiam qua ea proferrent: non fuerat necesse sanctis
praedicatoribus cogitare quid loquerentur aut quomodo.
Hieronymus. Cum enim propter Christum ducamur ad iudices, voluntatem tantum nostram pro Christo debemus
offerre.
Ceterum ipse Christus qui in nobis habitat, loquitur pro se, et spiritus sancti in respondendo gratia ministrabitur.
Hilarius in Matth.. Fides enim nostra omnibus praeceptis divinae voluntatis intenta, ad responsionem scientiae
instruetur, in exemplo habens Abraham, cui postulanti ad hostiam Isaac, non defuit aries ad victimam; et ideo
sequitur non enim vos estis qui loquimini, sed spiritus patris vestri qui loquitur in vobis. Remigius.
Et est sensus: vos acceditis ad certamen, sed ego sum qui praelior; vos verba editis, sed ego sum qui loquor. Hinc
Paulus ait: an experientiam quaeritis eius qui in me loquitur Christus? Hieronymus.
Per hoc autem ad prophetarum dignitatem eos reduxit, qui scilicet Dei spiritu sunt locuti. Cum autem hic dicat ne
solliciti sitis quid loquamini, alibi dicitur: parati semper ad satisfactionem omni poscenti vos rationem reddere de
ea quae in vobis est spe. Cum enim in medio amicorum certamen erit, iubemur esse solliciti, cum autem est
iudicium terribile, et plebes insanientes, et timor undique, auxilium a Christo praebetur, ut confidenter loquantur,
et non obstupescant.
|#7 Lectio 7
Glossa. Praemissa consolatione subdit graviora pericula: unde dicitur tradet autem frater fratrem in mortem, et
pater filium; et insurgent filii in parentes, et morte eos afficient. Gregorius in evang..
Minorem enim dolorem ingerunt mala quae ab extraneis, maiorem quae ab illis patimur, de quorum mentibus
praesumebamus: quia cum damno corporis mala nos cruciant caritatis amissae. Hieronymus.
Hoc autem in persecutionibus fieri crebro videmus: nec ullus est inter eos fidus affectus quorum diversa est
fides.
Chrysostomus in Matth.. Deinde quod est multo horribilius apposuit, dicens et eritis odio omnibus hominibus. Ut
enim communes orbis terrarum hostes, ita eos expellere tentabant. Hinc etiam rursus apponitur consolatio, cum
dicit propter nomen meum. Et cum hoc rursus aliud consolatorium ponitur, cum subditur qui autem
136

