homo esse in via cum Deo, nisi quia Deus ubique est? aut si non placet dici impios esse cum Deo, qui ubique
praesto est, sicut non dicimus caecos esse cum luce quae eos circumfundit, unum reliquum est ut hic adversarium
praeceptum Dei intelligamus, quod adversatur peccare volentibus, et datum est nobis ad hanc vitam ut sit
nobiscum in via; cui oportet nos consentire cito, legendo, praeaudiendo, deferendo ei culmen auctoritatis, ut
quod aliquis intelligit non oderit propter hoc quod adversatur peccatis suis, sed magis diligat propter
correctionem; quod vero obscurum est, oret ut intelligat.
Hieronymus. Sed ex praecedentibus manifestus est sensus, quod dominus nos ad concordiam proximi cohortatur;
nam supra dictum est vade reconciliari fratri tuo.
Chrysostomus super Matth..
Festinat enim dominus ut ad amicitiam festinemus inimicorum nostrorum quamdiu vivimus in hac vita, sciens
quam periculosum est si unus ex inimicis pace non facta mortuus fuerit. Si enim inimicantes per mortem iveritis
ante iudicem, tradet te Christo, convincens te reum iudicio eius. Tradet autem te iudici, etiam si te prius
rogaverit: qui enim rogat prius inimicum, reum facit eum ante Deum. Hilarius in Matth.. Vel adversarius tradet
vos iudici, quia manens in eum simultatis vestrae ira vos arguit.
Augustinus. Iudicem intelligo Christum: pater enim omne iudicium dedit filio; ministrum autem intelligo
Angelum: et Angeli, inquit matthaeus, ministrabant ei; et cum Angelis suis venturum credimus ad iudicandum.
Unde sequitur et iudex tradat te ministro.
Chrysostomus super Matth..
Vel ministro, idest Angelo poenarum crudeli, et ille mittet te in carcerem Gehennae; unde sequitur et in carcerem
mittaris. Augustinus. Carcerem autem intelligo poenas, videlicet tenebrarum.
Et ne quis istum carcerem contemneret, sequitur amen dico tibi: non exies inde donec reddas novissimum
quadrantem.
Hieronymus. Quadrans genus nummi est quod habet duo minuta; hoc est ergo: non egredieris de carcere donec
etiam minuta peccata persolvas. Augustinus.
Aut enim pro eo positum est quod nihil relinquitur impunitum; sicut cum volumus exprimere aliquid ita exactum
ut nihil relinqueretur, dicimus usque ad fecem; vel significantur sub nomine quadrantis novissimi terrena
peccata.
Quarta enim pars elementorum huius mundi, et ea novissima, terra invenitur.
In hoc autem quod dictum est solvas, significatur poena aeterna. Et sicut positum est donec, ubi dictum est: sede
a dextris meis, donec ponam inimicos tuos sub pedibus tuis (non enim cum fuerint inimici sub pedibus positi,
desinit regnare), ita et hic accipi potest non exies donec solveris quadrantem; semper non exiturum, quia solvet
semper novissimum quadrantem, dum sempiternas poenas peccatorum terrenorum luet. Chrysostomus super
Matth..
Vel si quidem in hoc saeculo pacem feceris, etiam gravissimi operis poteris accipere indulgentiam; si autem
semel condemnatus fueris, missus in carcerem, non solum de gravibus peccatis, sed etiam de verbo otioso, quod
potest significari per quadrantem, exigentur a te supplicia. Hilarius in Matth..
Quia enim caritas plurimum peccatorum tegit, novissimum poenae quadrantem solvemus, nisi pretio ipsius culpa
criminum redimatur. Chrysostomus super Matth..
Vel angustiae huius mundi appellantur carceres, in quas plerumque peccantes mittuntur a Deo.
Chrysostomus in Matth.. Vel loquitur hic de iudicibus qui sunt in mundo isto et de via quae est ad hoc iudicium
et de carcere isto, ut non solum a futuris, sed et a praesentibus auditorem inducat, quae sunt ante oculos, et magis
consueverunt movere; sicut et Paulus dicit: si male feceris, time potestatem: non enim sine causa gladium portat.
|#16 Lectio 16
Chrysostomus in Matth..
Postquam dominus quid primum mandatum contineret edocuit, scilicet non occides, instituto pergens ordine
provehitur ad secundum, dicens audistis quia dictum est antiquis: non moechaberis. Augustinus de decem
chordis. Idest, non ibis ad aliquam aliam praeter uxorem tuam. Si enim hoc exigis ab uxore, non vis hoc reddere
uxori, cum debeas in virtute praecedere uxorem. Turpe autem est ut vir dicat hoc non posse fieri. Quod femina
facit, vir non potest? noli autem dicere: uxorem non habeo, ad meretricem pergo, nec hoc praeceptum violo,
quod dicit non moechaberis; iam enim nosti pretium tuum, iam nosti quod manduces, quod bibas. Abstine ergo
te a fornicationibus.
Cum enim imaginem Dei (quod es tu) corrumpis per fornicationes et defluentias libidinis, ipse etiam dominus,
qui scit quid tibi utile sit, hoc praecipit, ne per illicitas voluptates corruat templum eius, quod esse coepisti.
Augustinus contra faustum. Sed quoniam putabant Pharisaei, tantummodo corporalem cum femina illicitam
commixtionem vocari moechiam, demonstravit dominus talem concupiscentiam nihil aliud esse, dicens ego
autem dico vobis quia omnis qui viderit mulierem ad concupiscendum eam, iam moechatus est eam in corde suo.
Quod autem lex praecipit: non concupisces uxorem proximi tui, videbatur Iudaeis intelligendum esse de
ablatione non de concubitu. Hieronymus. Inter pathos, et propathian, idest inter passionem et propassionem, hoc
interest, quod passio reputatur in vitium, propassio, licet vitii culpam habeat, tamen non tenetur in crimine. Ergo
68

