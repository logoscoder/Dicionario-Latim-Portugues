fuerant: quo enim plures ad peragendum aliquod malum conveniunt, et quo sublimiores et nobiliores fuerint, eo
deterius habetur malum quod committitur, et eo maior poena illis praeparatur.
Ad ostendendam autem domini simplicitatem et innocentiam, addit evangelista ut Jesum dolo tenerent, et
occiderent: in quo enim nullam mortis causam invenire poterant, consilium fecerunt ut dolo tenerent, et
occiderent. Chrysostomus in Matth.. Consiliati sunt ergo ut tenerent eum occulte et interimerent; formidabant
autem populum, ideoque expectabant festivitatem praeterire; propter quod sequitur dicebant autem: non in die
festo. Diabolus enim nolebat in Pascha Christum pati, ut non manifestam eius constitueret passionem. Principes
autem sacerdotum non ea quae Dei sunt timuerunt, ne scilicet peccato in hoc tempore peracto maior eius
inquinatio fieret, sed ubique quae humana sunt cogitabant: unde sequitur ne forte tumultus fieret in populo.
Origenes in Matth..
Propter diversa studia populi, diligentis Christum et odientis, credentis et non credentis. Leo Papa in serm. 7 de
passione. Providentibus ergo principibus ne in sancto die tumultus oriretur, non festivitati sed facinori studebant;
seditiones enim turbarum fieri in praecipua solemnitate metuebant, non ut populus non peccaret, sed ne Christus
evaderet. Chrysostomus in Matth.. Sed tamen furore ferventes immutati sunt a suo consilio: quia enim traditorem
invenerunt, in ipsa festivitate Christum occiderunt.
Leo Papa. Divino autem intelligimus dispositum fuisse consilio ut Iudaeorum principes, qui saeviendi in
Christum occasiones saepe quaesierant, non nisi in solemnitate paschali exercendi furoris sui acciperent
potestatem. Oportebat enim ut manifesto implerentur affectu quae diu figurata fuerant promissa mysteria, ut
ovem significativam vera removeret ovis, et uno expleretur sacrificio variarum differentia victimarum. Ut ergo
umbrae cederent corpori, et cessarent imagines sub praesentia veritatis, hostia in hostiam transit, sanguine
sanguis aufertur, et legalis festivitas dum mutatur impletur.
|#3 Lectio 3
Glossa. Ostenso consilio principum de Christi occisione, vult exequi evangelista completionem eius, ostendens
qualiter Iudas habuit conventionem cum Iudaeis, ut Christum traderet; sed prius causam proditionis praemittit.
Doluit enim quia non erat venumdatum unguentum quod mulier super caput Christi effudit, ut de pretio aliquid
tolleret: unde voluit hoc damnum proditione magistri recompensare. Dicit ergo cum autem esset Jesus in
bethania in domo simonis leprosi. Hieronymus.
Non quod leprosus illo tempore permaneret; sed quia antea leprosus, postea a salvatore mundatus est, nomine
pristino permanente ut virtus curantis appareat.
Sequitur accessit ad eum mulier habens alabastrum unguenti pretiosi. Rabanus.
Est autem alabastrum genus marmoris candidi variis coloribus intincti, quod ad vasa unguentaria cavare solent,
eo quod optime servare ea incorrupta dicatur.
Hieronymus. Alius autem evangelista pro alabastro unguenti pretiosi nardum pisticum posuit, hoc est verum et
absque dolo. Rabanus. Pistis enim Graece, Latine dicitur fides; unde pisticum, idest fidele.
Erat enim illud unguentum fidele, idest purum, et non adulteratum.
Sequitur et effudit super caput ipsius recumbentis. Origenes in Matth..
Forsitan quis diceret quatuor fuisse mulieres de quibus scripserunt evangelistae; ego autem magis consentio tres
fuisse: et unam quidem de qua scripserunt matthaeus et marcus, alteram autem de qua scripsit Lucas, aliam de
qua scripsit ioannes.
Hieronymus. Nemo enim putet eamdem esse quae super caput unguentum, et quae super pedes effudit: illa enim
lacrymis lavit et crine tersit, et manifeste meretrix appellatur; de hac autem nihil tale scriptum est: nec enim
poterat statim capite domini meretrix digna fieri. Ambrosius super Lucam. Potest ergo non eadem esse, ne sibi
contraria dixisse evangelistae videantur. Potest etiam quaestio meriti et temporis diversitate dissolvi, ut adhuc
illa peccatrix sit, iam ista perfectior. Chrysostomus in Matth.. Et secundum hoc apud tres evangelistas, scilicet
matthaeum, marcum et Lucam, una et eadem esse videtur. Non autem absque ratione leprae simonis meminit
evangelista; sed ut ostendat unde fiduciam sumens haec mulier accessit ad Christum: quia enim lepra immunda
passio esse videbatur, videns quod Jesus illum hominem curaverat apud quem manebat, confidit quod et animae
eius immunditiam facile expurgaret; et aliis mulieribus pro curatione corporis ad Christum accedentibus, sola
ipsa honoris gratia ad Christum accessit, et propter animae curationem, cum nihil in corpore infirmum haberet.
Quapropter maxime aliquis eamdem admirari debet. Apud ioannem autem non est eadem mulier, sed altera
quaedam mirabilis Lazari soror.
Origenes in Matth.. Quoniam matthaeus quidem et marcus in domo simonis leprosi hoc factum fuisse exponunt;
ioannes autem, quod venit Jesus ubi erat Lazarus; et non simon, sed maria et martha ministrabant. Adhuc,
secundum ioannem, ante sex dies Paschae venit in bethaniam, quando fecerunt ei coenam maria et martha; hic
autem quando recumbit in domo simonis, post biduum Pascha erat futurum. Et apud matthaeum et marcum,
discipuli indignantur ex bono proposito; apud ioannem autem solus Iudas furandi affectu; apud Lucam autem
murmurat nemo. Gregorius in evang..
Vel dicendum, quod hanc eamdem quam Lucas peccatricem mulierem, ioannes mariam nominat. Augustinus de
cons. Evang.. Lucas autem quamvis simile factum commemoret ei quod hic dicitur, nomenque conveniat eius
301

