inducit: unde sequitur at ille ait: veni. Et descendens Petrus de navicula, ambulabat super aquas ut veniret ad
Jesum. Hieronymus. Qui putant domini corpus ideo non esse verum, quia super molles aquas quasi molle et
aereum incesserit, respondeant quomodo ambulaverit Petrus, quem utique verum hominem non negabunt.
Rabanus. Denique theodorus scripsit corporale pondus non habuisse dominum secundum carnem, sed absque
pondere super mare ambulasse; sed contrarium fides catholica praedicat: nam dionysius dicit, quod non infusis
pedibus corporale pondus habentibus et materiale onus, deambulabat super undam.
Chrysostomus in Matth..
Petrus autem quod maius est superans, scilicet undam maris, a minori turbatur, scilicet a venti impulsu: unde
sequitur videns autem ventum validum timuit.
Talis est enim natura humana ut multoties in magnis recte se habens, in minoribus reprehendatur. Hic autem
quod Petrus timuit, differentiam monstrabat magistri et discipuli; sed et alios discipulos mitigabat. Si enim in
duobus fratribus sessuris ad dexteram molestati sunt, multo magis hic molestati fuissent: nondum enim erant
spiritu pleni; postea vero spirituales effecti, ubique Petro primatum concedunt, et in concionibus eum
praemittunt.
Hieronymus. Paululum etiam relinquitur tentationi, ut augeatur fides, et intelligat se non facultate postulationis,
sed potentia domini conservatum. Ardebat enim in animo eius fides; sed humana fragilitas in profundum
trahebat. Augustinus de verb. Dom.. Praesumpsit ergo Petrus de domino, titubavit ut homo, sed redivit ad
dominum: unde sequitur et, cum coepisset mergi, clamavit dicens: domine, salvum me fac.
Numquid autem dominus desereret titubantem, quem audierat invocantem? unde sequitur et continuo Jesus
extendens manum apprehendit eum. Chrysostomus in Matth.. Ideo autem non iniunxit ventis quiescere, sed
extendens manum, apprehendit eum, quoniam illius fide opus erat. Cum enim quae a nobis sunt defecerint, tunc
ea quae a Deo sunt, stant.
Ut igitur monstraret quia non venti immissio, sed illius modica credulitas periculum operabatur, subditur et ait
illi: modicae fidei, quare dubitasti? in quo manifestat quia neque ventus nocere potuisset, si fides firma fuisset.
Sicut autem pullum ante tempus ex nido exeuntem et casurum, mater alis portans, rursus ad nidum reducit, ita et
Christus facit: unde sequitur et, cum ascendissent in naviculam, cessavit ventus. Qui autem erant in navicula
venerunt et adoraverunt eum dicentes: vere filius Dei es. Rabanus. Quod quidem de nautis intelligendum est, sive
de apostolis. Chrysostomus in Matth..
Vide autem qualiter paulatim ad id quod est excelsius universos ducebat: supra enim increpavit mare; nunc
autem magis virtutem suam demonstrat, super mare ambulando, et alii hoc idem facere iubendo, et periclitantem
salvando; ideoque dicebant ei vere filius Dei es: quod supra non dixerant. Hieronymus. Si ergo ad unum signum
tranquillitate maris reddita, quae post nimias procellas interdum et casu fieri solet, nautae atque rectores vere
filium Dei confitentur, cur Arius ipsum in ecclesia praedicat creaturam? Augustinus de verb. Dom..
Mystice autem mons altitudo est. Quid autem altius caelo in hoc mundo? quis vero in caelum ascendit, novit
fides nostra.
Cur autem solus ascendit in caelum? quia nemo ascendit in caelum nisi qui de caelo descendit: quamvis et cum
in fine venerit, et nos in caelum levaverit, etiam tunc solus ascendet; quia caput cum corpore suo unus est
Christus; nunc autem solum caput ascendit. Ascendit autem orare, quia ascendit ad patrem pro nobis interpellare.
Hilarius in Matth.. Vel quod vespere solus est, solitudinem suam in tempore passionis ostendit, ceteris
trepidatione dilapsis. Hieronymus.
Ascendit etiam in montem solus, quia turba ad sublimia sequi non potest, nisi docuerit eam iuxta mare in littore.
Augustinus de verb. Dom..
Verumtamen dum Christus orat in excelso, navicula turbatur magnis fluctibus in profundo; et quia insurgunt
fluctus, potest ista navicula turbari; sed quia Christus orat, non potest mergi. Naviculam quippe istam, ecclesiam
cogitate; turbulentum mare, hoc saeculum. Hilarius in Matth.. Quod autem navem conscendere discipulos iubet,
et ire trans fretum, dum turbas ipse dimittit, et dimissis turbis ascendit in montem orare; esse intra ecclesiam
iubet, et periculum fieri usque in id tempus quo revertens in claritatis adventu populo omni qui ex Israel erit
reliquus salutem reddat, eiusque peccata dimittat; dimissoque eo, vel in caeleste regnum potius admisso, agens
Deo patri gratias, in gloria eius et maiestate consistat. Sed inter haec discipuli vento ac mari deferuntur; et totius
saeculi motibus, immundo spiritu adversante, iactantur. Augustinus de verb.
Dom.. Quando enim aliquis impiae voluntatis, maximae potestatis, persecutionem indicit ecclesiae, super
naviculam Christi grandis unda consurgit.
Rabanus. Unde bene dicitur, quia navis erat in medio mari, et ipse solus in terra: quia nonnumquam ecclesia
tantis pressuris est afflicta ut eam dominus deseruisse videatur ad tempus. Augustinus de verb.
Dom.. Venit autem dominus ad visitandos discipulos suos, qui turbabantur in mari, quarta vigilia noctis, idest
extrema parte noctis: vigilia enim una tres horas habet, ac per hoc nox quatuor vigilias habet. Hilarius. Prima
igitur vigilia fuit legis, secunda prophetarum, tertia corporalis adventus, quarta in reditu claritatis. Augustinus de
verb.
Dom.. Quarta igitur vigilia noctis, hoc est pene iam nocte finita, veniet in fine saeculi, iniquitatis nocte transacta,
ad iudicandum vivos et mortuos.
188

