saeculare, sed caeleste. De hoc gloriabatur ioseph, fratribus mandans: vos detulistis scyphum domini mei, in quo
augurari solebat. Scyphus est divina Scriptura, ubi est potus sapientiae, in hac auguratur sapiens, quia ibi videt
futura, id est caelestia. Sequitur Salmon, idest sensibilis.
Postquam enim aliquis studet in divina Scriptura, fit sensibilis, idest discernens gustu rationis, quid bonum, quid
malum, quid dulce, quid amarum. Sequitur booz, idest fortis. Instructus enim in Scripturis, fit ad omnia adversa
toleranda fortis.
Chrysostomus super Matth..
Iste autem fortis est filius Rahab, id est ecclesiae. Rahab enim interpretatur latitudo vel dilatata, quia enim ex
omnibus finibus terrae vocata est ecclesia gentium, latitudo appellatur. Rabanus. Sequitur Obed, id est servitus.
Non enim idoneus est ad servitutem nisi qui fortis est; quae servitus generatur ex Ruth, idest festinantia.
Oportet enim promptum esse servum, non pigrum. Chrysostomus super Matth.. Nunc autem qui divitias et non
mores, pulchritudinem et non fidem, et quod in meretricibus quaeri solet, hoc in coniugibus optant, non generant
subditos filios vel sibi vel Deo, sed contumaces et contra se et contra Deum, ut filii eorum sint poena
irreligiositatis eorum.
Iste Obed genuit iesse, id est refrigerium, nam quicumque est subditus Deo et parentibus suis, tales filios generat,
Deo praestante, a quibus refrigeratur. Glossa.
Vel iesse, id est incensum. Si enim servimus ex amore et timore, erit devotio in corde, quae ex igne et desiderio
cordis suavissimum incensum offert Deo. Postquam autem aliquis idoneus est servus et sacrificium Deo factus,
sequitur ut sit David, id est manu fortis qui contra hostes fortiter dimicavit et idumaeos tributarios fecit. Similiter
ipse debet carnales, id est homines, verbo et exemplo Deo subiugare.
|#4 Lectio 4
Glossa. Secundi quaterdenarii generationis seriem evangelista decurrit, quae a regibus continetur; et ideo a David
incipit qui primus in tribu Iudae regnavit, dicens David rex genuit Salomonem ex ea quae fuit uriae. Augustinus
de cons. Evang..
Quia enim in generationibus matthaei significatur nostrorum susceptio peccatorum, ideo ipse a David per
Salomonem descendit, in cuius matre ille peccavit.
Lucas vero ad David per Nathan ascendit, per quem prophetam Deus peccatum illius expiavit, quia in
generationibus Lucae significatur abolitio peccatorum. Augustinus in libro retract.. Dicendum tamen fuit per
cuius nominis prophetam, ne putaretur idem fuisse homo, cum alter fuerit, quamvis et ipse hoc nomine
vocaretur.
Remigius. Quaerendum est autem quare evangelista bersabee proprio nomine non nominavit sicut ceteras
mulieres. Quod ideo est quia ceterae mulieres quamvis reprehensibiles fuissent, tamen laudabiles erant
virtutibus. Bersabee vero non solum fuit conscia adulterii, sed etiam homicidii mariti sui, et ideo proprio nomine
eam non nominavit in genealogia domini. Glossa.
Tacet etiam nomen bersabee, ut nominando uriam, reducat ad memoriam illud maximum scelus quod in eum
fecit. Ambrosius super Lucam. At vero sanctus David in eo est praecellentior quod hominem se ipse cognovit, et
commissum super arrepta uriae uxore peccatum poenitentiae curavit lacrymis abluendum, ostendens nobis
neminem propriae virtuti debere confidere; habemus enim adversarium magnum, qui vinci a nobis sine Dei
adiutorio non possit.
Et plerumque in illustribus viris gravia peccata reperies, ut quasi homines tentationi potuisse succumbere
cognoscas, ne virtutibus egregiis plusquam homines crederentur.
Chrysostomus super Matth..
Salomon autem interpretatur pacificus, quoniam omnibus in circuitu gentibus pacificatis et tributa reddentibus
pacificum habuit regnum. Salomon autem genuit Roboam. Roboam interpretatur a multitudine populi. Multitudo
enim mater est seditionis, quia quod a pluribus peccatur, plerumque manet invindicabile. Paucitas autem
magistra est disciplinae.
|#5 Lectio 5
Hieronymus. In quarto autem regum volumine legimus de ioram Ochoziam fuisse generatum. Quo mortuo,
iosabeth filia ioram regis, soror Ochoziae, tulit ioas filium fratris sui, et eum internecioni, quae exercebatur ab
Athalia, subtraxit. Cui successit in regnum filius eius Amasias. Post quem regnavit filius eius Azarias, qui
appellatur Ozias, cui successit ioatham filius eius. Cernis ergo quod, secundum fidem historiae, tres reges in
medio fuerunt, quos evangelista praetermisit.
Ioram quoque non genuit Oziam, sed Ochoziam et reliquos quos numeravimus.
Verum quia evangelistae propositum erat tessaradecades in diverso temporis statu ponere, et quia ioram generi se
miscuerat impiissimae iezabelis, idcirco usque ad tertiam generationem eius memoria tollitur, ne in sanctae
nativitatis ordine poneretur. Hilarius in Matth.. Purgata vero labe familiae gentilis, iam regalis in quarta
generationum consequentium origo numeratur. Chrysostomus super Matth..

10

