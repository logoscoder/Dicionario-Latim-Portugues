Augustinus de Civ. Dei. Quamvis et de ipsis capillis possit inquiri, utrum redeat quicquid tondentibus decidit:
quod si rediturum est, quis non exhorreat illam deformitatem? semel autem intellecto, ita nihil periturum esse de
corpore, ita ut deforme nihil sit in corpore, simul intelligitur, ea quae deformem factura fuerant enormitatem,
massae ipsi accessura esse, non locis quibus membrorum forma turbetur: velut si de limo vas fieret quod rursus
in eumdem limum redactum, totum de toto iterum fieret; non esset necesse ut illa pars limi quae in ansa fuerat,
ad ansam rediret; aut quae fundum fecerat, ipsa rursus faceret fundum; dum tamen totum reverteretur in totum;
idest, totus ille limus in totum vas, nulla sui parte perdita, remearet. Quapropter, si capilli toties tonsi ad sua loca
deformiter redeunt, non redibunt, quia in eamdem carnem, ut quemcumque locum ibi corporis teneant, servata
partium congruentia, materiae in utilitatem vertentur. Quamvis quod dicit: capillus capitis vestri non peribit, non
de longitudine, sed de numero capillorum posset intelligi: unde hic dicitur capilli capitis vestri numerati sunt.
Hilarius in Matth.. Neque enim dignum negotium est peritura numerare: ut igitur nihil ex nobis periturum esse
cognosceremus, ipso capillorum nostrorum supputatorum numero indicatur. Nullus igitur corporum nostrorum
casus est pertimescendus: et ideo subditur nolite ergo timere: multis passeribus meliores estis vos. Hieronymus.
In quo manifestius superior expositionis sensus expressus est, quod timere non debeant eos qui possunt corpus
occidere: quoniam si sine Dei scientia, parva quoque animalia non decidunt, quanto magis homo, qui apostolica
fultus sit dignitate? Hilarius. Vel cum dicit plurimis eos antestare passeribus, ostendit multitudini infidelium
electionem fidelium praeesse: quia his casus in terra est, illis volatus in caelum. Remigius.
Mystice autem Christus caput est, apostoli capilli; qui pulchre numerati dicuntur, quia nomina sanctorum scripta
sunt in caelis.
|#12 Lectio 12
Chrysostomus in Matth..
Eiciens dominus timorem qui discipulorum concutiebat animam, per ea quae consequuntur rursus eos confortat,
non solum timorem eiciens, sed et spe praemiorum maiorum eos erigens in liberam propalationem veritatis,
dicens omnis ergo qui confitebitur me coram hominibus, confitebor et ego eum coram patre meo qui est in caelis.
Considera autem diligenter, quod non dixit qui confitebitur me, sed, quemadmodum Graece legitur, qui
confitebitur in me; ut tibi ostenderet non propria virtute, sed gratia superiore adiutum, confiteri eum qui
confitetur.
Hilarius. Hoc concludendo dicit, quia doctrinis talibus confirmatos oportet liberam Dei confitendi habere
constantiam.
Remigius. Confessio autem hic illa intelligenda est de qua dicit apostolus: corde creditur ad iustitiam, ore fit
confessio ad salutem. Ne ergo aliquis putaret se absque oris confessione posse salvari, non solum ait qui me
confessus fuerit, sed addit coram hominibus; et iterum addit qui autem negaverit me coram hominibus, negabo et
ego eum coram patre meo qui est in caelis. Hilarius.
In quo ostendit, quales nos testes hominibus fuerimus, tales apud Deum patrem testimonio eius usuros.
Chrysostomus in Matth.. Ubi considerandum est, quia in poena amplius est supplicium, et in bonis maior
retributio.
Quasi dicat: superabundasti prius, me hic confitendo aut negando; superabundabo et ego, ineffabiliter tibi maiora
dando: illic enim ego te confitebor aut negabo. Propter hoc si feceris aliquod bonum, et non susceperis
retributionem, ne turberis: cum additamento enim in futuro tempore retributio te expectat. Et si feceris aliquod
malum, et non exsolveris vindictam, non contemnas; illic enim te excipiet poena, nisi transmuteris, et melior
fias. Rabanus.
Et sciendum, quod negare quod Deus non sit, nec Pagani possunt; sed quod non sit Deus filius et pater, negari ab
infidelibus potest. Confitebitur ergo aliquem filius apud patrem, quia per filium habebit accessum ad patrem, et
quia filius dicet: venite, benedicti patris mei. Remigius. Negabit autem negantem se, quia per ipsum non habebit
accessum ad patrem, et a conspectu suae divinitatis et patris repelletur. Chrysostomus in Matth.. Ideo autem non
solum fidem quae est secundum mentem, sed et confessionem exigit oris, ut erigat nos in liberam propalationem
et ampliorem amorem, excelsos nos faciens.
Haec autem verba ad universos loquitur: et neque in persona apostolorum loquitur solum: non enim solos
apostolos, sed et discipulos eorum facit viriles. Qui nunc hoc servat, non solum cum libera propalatione docebit,
sed et omnibus facile suadebit: huius enim verbi observatio multos ad apostolos adduxit. Rabanus.
Vel confitetur quis Jesum ea fide quae per dilectionem operatur, mandata eius fideliter implendo; negat qui
praeceptis non obedit.
|#13 Lectio 13
Hieronymus. Supra dixerat: quod dico vobis in tenebris, dicite in lumine; nunc infert quid post praedicationem
sequatur, dicens nolite arbitrari quia venerim pacem mittere in terram. Non veni pacem mittere, sed gladium.
Glossa. Vel aliter continua: sicut timor mortis non debet attrahere, sic nec carnalis affectus.
Chrysostomus in Matth..

140

