Deinde, quia grave videbatur quod dictum est, per ea quae consequuntur id mitigat, praemia ponens
supereminentia laboribus, et malitiae poenas: unde sequitur qui enim voluerit animam suam salvam facere,
perdet eam. Origenes in Matth..
Quod dupliciter potest intelligi.
Primum sic: si quis amator vitae praesentis, parcit animae suae, timens mori, et putans animam suam per hanc
mortem perire; iste volens hoc modo salvare animam suam, perdet eam, alienam illam faciens a vita aeterna. Si
quis contemnens vitam praesentem, usque ad mortem pro veritate certaverit, perdet quidem animam suam
quantum ad vitam praesentem; sed quoniam propter Christum perdet eam, magis eam salvam faciet in vitam
aeternam.
Alio modo sic: si quis intelligit quae est vera salus, et acquirere vult eam ad salutem animae suae, iste abnegans
semetipsum, perdit quantum ad voluptates carnales animam suam propter Christum; et perdens animam suam
hoc modo, salvat eam per opera pietatis: dicendo enim qui voluerit, praecedentem et sequentem unum sensum
esse ostendit. Si ergo quod superius dixit abneget semetipsum, de morte corporali dixit, consequenter hoc de sola
morte intelligere debemus dictum esse.
Si autem abnegare seipsum est carnalem conversationem reicere, et perdere animam est deponere voluptates
carnales.
|#7 Lectio 7
Chrysostomus in Matth..
Quia dixerat: qui vult salvare, perdet, et: qui perdet, salvabit, utrobique salutem et perditionem ponens, ne aliquis
aestimet aequalem esse hinc inde perditionem et salutem, subiungit quid enim prodest homini si mundum
universum lucretur, animae vero suae detrimentum patiatur? quasi dicat: ne dicas, quod qui pericula quae propter
Christum imminent, effugit, salvet animam suam, idest vitam temporalem.
Sed pone etiam cum anima, idest vita temporali, totum orbem terrarum: quid ex his homini erit amplius, anima
in perpetuum pereunte? si enim famulos tuos videres in laetitia, te autem in malis ultimis constitutum: quid
lucrareris ex eorum dominio? hoc etiam in anima tua reputa, cum carne lasciviente, ipsa futuram perditionem
expectat. Origenes in Matth.. Puto etiam quod mundum lucratur qui non abnegat semetipsum, nec perdit animam
suam quantum ad voluptates carnales, et ipse facit animae suae detrimentum; ideo duobus nobis propositis,
magis est eligendum ut mundum perdamus, et lucremur animas nostras. Chrysostomus in Matth.. Sed si
regnaveris super universum orbem terrarum, non poteris animam tuam emere: unde sequitur aut quam dabit
homo commutationem pro animam sua? ac si dicat: divitias si perdideris, poteris dare divitias alias ad eas
redimendas; animam autem perdens, non poteris animam aliquam dare, sed neque aliquid aliud. Quid autem
mirabile est si in anima hoc contingit? etenim in corpore hoc videtur contingere. Etsi enim decem millia
diademata corpori insanabiliter aegroto circumposueris, non curatur.
Origenes. Et prima quidem facie commutatio animae est in substantia, ut det substantiam suam homo
pauperibus, et salvet animam suam. Sed puto quod non habet aliquid homo quod dans quasi commutationem
animae suae, liberet eam de morte. Deus autem pro animabus hominum dedit commutationem pretiosum
sanguinem filii sui. Gregorius in evang.. Vel aliter potest continuari: quia sancta ecclesia aliud habet tempus
persecutionis, et aliud pacis; redemptor noster ipsa eius tempora distinguit in praeceptis: nam persecutionis
tempore ponenda est anima; pacis autem tempore ea quae amplius dominari possunt, frangenda sunt desideria
terrena: unde dicitur quid enim prodest homini? Hieronymus. Provocatis autem discipulis ut abnegarent se et
tollerent crucem suam, grandis fit error audientium. Idcirco tristibus laeta succedunt, et dicit filius enim hominis
venturus est in gloria patris sui cum Angelis suis. Times mortem? audi gloriam triumphantis. Vereris crucem?
ausculta Angelorum ministeria. Origenes.
Quasi dicat: nunc quidem filius hominis venit, sed non in gloria: non enim decebat eum in gloria constitutum
peccata nostra portare; sed tunc veniet in gloria cum ante praeparaverit discipulos suos, factus sicut illi, ut illos
faceret sicut et ipse, conformes gloriae suae. Chrysostomus in Matth.. Non autem dixit in tali gloria in quali est
pater, ne alteritatem gloriae suspiceris; sed ait gloria patris, ut eadem gloria ostendatur. Si autem gloria una est,
manifestum quod et substantia una est. Quid ergo times, Petre, mortem audiens? tunc me videbis in gloria. Si
autem ego in gloria, et vos.
Sed tamen dicens gloriam, terribilia immiscuit, in medium iudicium introducens: unde sequitur et tunc reddet
unicuique secundum opera eius. Hieronymus. Non est enim distinctio Iudaei et gentilis, viri et mulieris,
pauperum et divitum, ubi non personae, sed opera considerantur. Chrysostomus in Matth.. Hoc autem dixit, non
solum peccatoribus poenas commemorans, sed iustis bravia et coronas.
Hieronymus. Poterat autem apostolorum tacita cogitatio istiusmodi scandalum sustinere.
Occisionem et mortem nunc dicis esse futuram; quod autem promittis te affuturum in gloria, in tempora longa
differtur. Praevidens ergo occultorum cognitor quid possent obicere, praesentem timorem praesenti compensat
praemio, dicens amen dico vobis: sunt quidam de hic stantibus qui non gustabunt mortem, donec veniat filius
hominis in regno suo.

205

