magis clamabant dicentes: miserere nostri, fili David. Primo enim clamabant, quia caeci erant; secundo magis
clamabant, quia vetabantur ad lumen accedere.
Chrysostomus in Matth..
Christus autem permittebat eos vetari, ut plus eorum desiderium appareret.
Hinc autem disce quoniam, etsi abiecti fuerimus, cum studio accedentes ad Deum, per nosipsos, assequemur
quod petimus.
Sequitur et stetit Jesus, et vocavit eos, et ait: quid vultis ut faciam vobis? Hieronymus.
Ideo autem stetit Jesus, quia caeci quo pergerent ignorabant. Multae foveae erant in iericho, multae rupes et
praerupta in profundum vergentia; idcirco dominus stat, ut venire possint. Origenes in Matth.. Vel Jesus non
pertransit, sed stat, ut stante eo, non transfluat beneficium; sed quasi de fonte stante misericordia defluat usque
ad eos. Hieronymus.
Vocari autem iubet, ne turbae prohibeant; et interrogat quid velint, ut ex responsione eorum, manifesta debilitas
appareat, et virtus ex remedio cognoscatur.
Chrysostomus super Matth..
Vel interrogat propter fidem; ut dum caeci Christum filium Dei confitentur, confundantur videntes qui eum
tantum hominem putant. Dominus quidem Christum vocaverant; et verum dixerant; sed dicentes filium David,
dissipabant quod bene confessi sunt: nam abusive et homines domini dicuntur; vere autem nemo dominus, nisi
Deus. Cum ergo dicunt domine, fili David, abusive Christum secundum hominem honorant; si autem
solummodo dominum dicerent, Deitatem confiterentur; ideo interrogat: quid vultis? tunc illi iam non dixerunt:
domine, fili David; sed tantum domine, sequitur enim dicunt illi: domine, ut aperiantur oculi nostri. Filius enim
David caecos illuminare non potest, filius Dei potest. Quamdiu ergo dixerunt domine, fili David, suspensa est
sanitas; mox autem ut dixerunt domine, infusa est sanitas: sequitur enim misertus autem eorum Jesus tetigit
oculos eorum; et confestim viderunt. Tetigit autem ut homo carnaliter, sanavit ut Deus. Hieronymus. Praestat
enim artifex quod natura non dederat; aut certe quod debilitas tulerat, misericordia donat. Chrysostomus in
Matth..
Hi autem sicut ante donationem fuerunt perseverantes, ita et post donationem non fuerunt ingrati. Chrysostomus
super Matth.. Bonum enim munus obtulerunt Christo sanati: sequitur enim et secuti sunt eum. Hoc enim Deus a
te requirit secundum prophetam, sollicitum te ambulare cum domino Deo tuo.
Hieronymus. Qui ergo in iericho contracti sedebant, et clamare tantum noverant, postea sequuntur Jesum non
tam pedibus quam virtutibus. Rabanus. Iericho autem, quae interpretatur luna, defectum nostrae mutabilitatis
significat.
Origenes in Matth.. Mystice autem iericho intelligitur mundus, in quem Christus descendit. Qui autem sunt in
iericho, exire nesciunt de sapientia mundi, nisi viderint non solum Jesum exeuntem de iericho, sed etiam
discipulos eius.
Haec ergo videntes, secutae sunt eum turbae multae, mundum et mundana omnia contemnentes, ut Christo duce
ascendant in ierusalem caelestem. Duos caecos possumus dicere Iudam et Israel, qui ante Christi adventum caeci
fuerunt, quia non videbant verbum verum, quod erat in lege et prophetis; tamen sedentes secus viam legis et
prophetarum, et secundum carnem tantum intelligentes, clamabant tantum ad eum qui factus est ex semine David
secundum carnem. Hieronymus, vel duos caecos plerique Pharisaeos et sadducaeos intelligunt. Vel aliter. Duo
caeci sedentes iuxta viam significant de utroque populo quosdam iam cohaerentes per fidem dispensationi
temporali secundum quam Christus via est, et desiderantes illuminari; idest, aliquid de verbi aeternitate
intelligere: quod transeunte domino impetrare cupiebant, idest, per meritum fidei, qua creditur filius Dei, et natus
homo, et passus propter nos: per hanc enim dispensationem quasi transit Jesus, quia actio temporalis est.
Oportebat autem ut tantum clamarent donec resistentis sibi turbae strepitum vincerent; idest, tam perseverando
animum intenderent orando atque pulsando, quousque consuetudinem desideriorum carnalium (quae tamquam
turba obstrepit cognitioni lucem veritatis aeternae videre conanti) vel ipsam hominum carnalium turbam, studia
spiritualia impedientem, fortissima intensione superarent.
Augustinus de verb. Dom..
Bonos enim christianos volentes facere praecepta Dei, christiani mali et tepidi prohibent; clamant tamen illi non
deficientes: cum enim quisque christianus coeperit bene vivere mundumque contemnere, in ipsa sui novitate
patitur reprehensores frigidos christianos; sed si perseveraverit, ipsi iam obsequentur qui ante prohibebant.
Augustinus de quaest. Evang..
Itaque audiens Jesus, qui ait: pulsanti aperietur, stans, eos tangit et illuminat: quia enim fides incarnationis
temporalis ad aeterna intelligenda nos praeparat, transeunte Jesu admoniti sunt ut illuminarentur, et ab eo stante
illuminati sunt: temporalia enim transeunt, aeterna stant. Chrysostomus super Matth..
Quidam interpretantur duos caecos gentiles: unum ex cham, alium ex Iaphet: qui secus viam sedebant, idest iuxta
veritatem conversabantur, sed veritatem invenire non poterant; vel secundum rationem verbi consistentes, quia
notitiam verbi nondum acceperant. Rabanus.

240

