perseveraverit usque in finem, hic salvus erit. Quoniam enim consueverunt multi in principio quidem esse
vehementes, postea vero dissolvi, propter hoc ait: quoniam finem requiro. Quae enim utilitas est seminum in
principio quidem florescentium, postmodum autem tabescentium? propter hoc autem sufficientem
perseverantiam expetit ab ipsis.
Hieronymus. Non enim coepisse sed perfecisse virtutis est. Remigius. Nec inchoantibus, sed perseverantibus
praemium tribuitur. Chrysostomus in Matth..
Ne autem aliquis dicat, quia omnia Christus in apostolos fecit, nihil mirabile est tales illos esse effectos, nihil
patientes onerosum, propter hoc ait quod perseverantia eis est opus. Etsi enim ex primis eruti fuerint periculis,
aliis difficilioribus conservantur; et post illa rursus alia succedent, et non stabunt quin insidias patiantur donec
vivunt: et hoc occulte insinuat, dicens qui perseveraverit usque in finem, hic salvus erit. Remigius. Idest qui
praecepta fidei non deseruerit, et in persecutionibus non defecerit, salvus erit: quia pro persecutionibus terrenis
percipiet praemia regni caelestis. Et notandum, quia finis non semper signat consumptionem, sed aliquando
perfectionem, iuxta illud: finis legis Christus est.
Unde etiam potest esse sensus: qui perseveraverit usque in finem, idest in Christo.
Augustinus de Civ. Dei. In Christo namque perseverare, est in fide eius permanere, quae per dilectionem
operatur.
|#8 Lectio 8
Chrysostomus in Matth..
Postquam praedixit terribilia quae post crucem et resurrectionem et ascensionem, eis erant ventura, rursus ducit
eos ad mansuetiora; non enim iussit eos ad persecutionem audacter ire, sed fugere: unde dicit cum autem
persequentur vos in civitate ista, fugite in aliam. Quia enim interim principium erat conversionis eorum,
condecente utitur sermone. Hieronymus.
Hoc enim ad illud tempus referendum est, cum ad praedicationem apostoli mittebantur, quibus et proprie dictum
est: in viam gentium ne abieritis; quod persecutionem timere non debeant, sed declinare. Quod quidem videmus
in principio fecisse credentes, quando orta hierosolymis persecutione, dispersi sunt in universam Iudaeam, ut
tribulationis occasio fieret evangelii seminarium.
Augustinus contra faustum.
Neque tamen salvator non poterat tueri discipulos suos, quibus fugere praecipit; et huius rei prior exemplum
praebuit; sed instruebat hominis infirmitatem, ne Deum tentare audeat quando habet quid faciat, ut quod cavere
oportet, evadat.
Augustinus de Civ. Dei. Potuit autem eos admonere ut sibi manus inferrent, ut non in manus persequentium
devenirent. Porro si hoc ille non iussit aut monuit, ut hoc modo sui ex hac vita emigrarent, quibus migrantibus se
mansionem aeternam praeparaturum esse promisit: quaelibet exempla opponant gentes quae ignorant Deum,
manifestum est hoc non licere credentibus unum verum Deum.
Chrysostomus. Ne autem dicant: quid igitur si persecutionem passi fugerimus, et rursus hinc nos abiecerint?
hunc destruens timorem ait amen dico vobis, non consummabitis, idest non pervenietis ad me, circumeuntes
palaestinam, donec vos assumam. Rabanus. Vel praedicit quod non ante praedicationibus suis ad fidem
perducent omnes civitates Israel, quam resurrectio domini fuerit perpetrata, et in toto orbe terrarum praedicandi
evangelium potestas concessa. Hilarius in Matth.. Vel aliter.
Ex una in aliam fugam suadet: quia praedicatio eius primum a Iudaea effugata transit ad Graeciam; Deinde
diversis intra Graeciae urbes apostolorum passionibus fatigata, tertio in universis gentibus demoratur.
Sed ut ostenderet gentes quidem apostolorum praedicationi credituras; verum ut reliquum Israel crederet esse
adventui suo debitum, ait non consummabitis civitates Israel; idest, post plenitudinem gentium, quod erit
reliquum Israel ad implendum numerum sanctorum, futuro claritatis Christi adventu est in ecclesia
convocandum. Augustinus ad honor..
Faciant ergo servi Christi quod praecepit vel permisit: sicut ipse fugit in Aegyptum, fugiant omnino de civitate in
civitatem, quando eorum quisquam specialiter a persecutoribus quaeritur: ut ab aliis qui non ita requiruntur, non
deseratur ecclesia; sed praebeant cibaria conservis, quos aliter vivere non posse noverunt. Cum autem omnium,
idest episcoporum, clericorum et laicorum, est commune periculum, hi qui aliis indigent non deserantur ab his
quibus indigent.
Aut igitur ad loca munita omnes transeant; aut qui habent necessitatem remanendi, non relinquantur ab eis per
quos illorum ecclesiastica est supplenda necessitas: ut vel pariter vivant, vel pariter sufferant quod eos
paterfamilias volet pati. Remigius.
Praeterea sciendum est, quod sicut praeceptum perseverandi in persecutionibus specialiter ad apostolos pertinet
et ad eorum successores viros fortes, sic licentia fugiendi satis convenit infirmis in fide, quibus condescendit pius
magister: ne si se ultro ad martyrium obtulissent, fortassis positi in tormentis negarent: levius enim erat fugere
quam negare. Sed quamvis fugiendo perfectae fidei constantiam in se non ostenderent, tamen magni meriti erant;
quoniam omnia pro Christo parati erant deserere, scilicet fugiendo.
Nisi autem illis licentiam fugiendi dedisset, dicerent eos aliqui alienos esse a gloria regni caelestis.
137

