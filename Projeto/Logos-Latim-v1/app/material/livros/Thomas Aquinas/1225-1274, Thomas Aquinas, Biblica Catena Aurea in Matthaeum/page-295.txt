cunctis credentibus, qui possunt pecuniam duplicare et cum usuris reddere, ut quicquid sermone didicerant, opere
explerent. Gregorius.
Sicut ergo periculum doctorum aspicitur, si dominicam pecuniam teneant, ita et auditorum: quia cum usuris ab
eis exigitur quod audierunt, ut scilicet ex eo quod audiunt, etiam studeant intelligere non audita. Origenes. Non
autem confessus est dominus se esse durum, sicut ille arbitrabatur; ceteris autem eius sermonibus concessit. Sed
vere durus est his qui misericordia Dei abutuntur ad negligentiam suam, non ad conversionem.
Gregorius in evang..
Pigrum vero servum qua sententia dominus feriat, audiamus: tollite itaque ab eo talentum, et date ei qui habet
decem talenta. Origenes. Potest quidem dominus suae divinitatis virtute auferre sufficientiam ab eo qui pigrius
est ea usus, et dare ei qui eam multiplicavit.
Gregorius. Opportunum autem videbatur ut ei potius qui duo quam qui quinque talenta acceperat daretur: illi
enim dari debuit qui minus habebat. Sed cum per quinque talenta exteriorum scientia designetur, per duo autem
intellectus et operatio; plus habuit qui duo quam qui quinque talenta acceperat: quia qui per talenta quinque
exteriorum administrationem meruit, ab intellectu aeternorum adhuc vacuus fuit. Unum ergo talentum, per quod
intellectum significari diximus, illi dari debuit qui bene exteriora quae acceperat, ministravit: quod quotidie in
sancta ecclesia cernimus, ut etiam interna intelligentia polleant qui exteriora fideliter administrant. Hieronymus.
Vel datur ei qui decem talenta fecerat, ut intelligamus, licet aequale sit domini gaudium in utriusque labore, eius
scilicet qui quinque et qui duo duplicavit, tamen maius deberi praemium ei qui plus in domini pecunia laboravit.
Gregorius. Generalis etiam mox sententia subditur, qua dicitur omni enim habenti dabitur, et abundabit; ei autem
qui non habet, et quod videtur habere, auferetur ab eo. Quisquis autem caritatem habet, alia etiam dona percipit;
quisquis autem caritatem non habet, etiam dona quae percepisse videbatur, amittit.
Chrysostomus in Matth.. Qui etiam gratiam sermonis et doctrinae ad proficiendum habet, non utens ea, gratiam
perdit; qui autem studium adhibet, amplius attrahit donum. Hieronymus. Multi etiam cum sint sapientes
naturaliter, et habeant acumen ingenii, si fuerint negligentes, et desidia bonum naturae corruperint, ad
comparationem eius qui paululum tardior labore et industria compensavit quod minus habuit, perdunt bonum
naturae; et praemium quod eis fuerat repromissum, vident transire ad alios.
Potest etiam sic intelligi. Ei qui fidem habet, et bonam in domino voluntatem, etiam si quid minus, ut homo, in
opere habuerit, dabitur a bono iudice; qui autem fidem non habuerit, etiam ceteras virtutes quas videbatur
naturaliter possidere, perdet.
Et eleganter inquit quod videtur habere, auferetur ab eo: quicquid enim sine fide Christi est, non ei debet
imputari qui male eo usus est, sed illi qui etiam malo servo naturae bonum tribuit. Gregorius in evang.. Vel
quisquis caritatem non habet, etiam ea quae percepisse videbatur, amittit. Hilarius in Matth..
Habentibus etiam usum evangeliorum et legis honor redditur; non habenti autem fidem Christi, etiam quod ex
lege sibi esse videbatur honoris auferetur.
Chrysostomus in Matth..
Servus autem malus non solum damno punitur, sed etiam intolerabili poena, et cum poena accusabili
denuntiatione; unde sequitur et inutilem servum eicite in tenebras exteriores. Origenes in Matth..
Ubi scilicet nulla illuminatio est, forsitan nec corporalis; nec est respectio Dei illic, sed quasi indigni
speculatione Dei, qui talia peccaverunt, condemnantur in his quae exteriores tenebrae appellantur. Legimus
etiam aliquem ante nos exponentem de tenebris abyssi quae est extra mundum, ut quasi indigni toto mundo in
abyssum illam foras eiciantur, in qua sunt tenebrae, nemine eas illuminante.
Gregorius. Et sic per poenam in tenebras exteriores cadet qui per suam culpam sponte in interiores tenebras
decidit. Hieronymus. Quid autem sit fletus et stridor dentium, supra diximus.
Chrysostomus in Matth.. Vide autem quia non solum qui rapit aliena aut qui mala operatur, punitur ultima poena,
sed etiam qui bona non facit.
Gregorius in evang.. Habens igitur intellectum, curet omnino ne taceat; habens rerum affluentiam, a misericordia
non torpescat; habens artem qua regitur, usum illius cum proximo partiatur; habens loquendi locum, apud
divitem pro pauperibus intercedat. Talenti enim nomine cuilibet reputabitur quod vel minimum acceperit.
Origenes. Si autem displicet tibi quod dicitur, si propter quod non docuit, quis iudicatur, recordare illud apostoli:
vae mihi est, si non evangelizavero.
|#3 Lectio 3
Rabanus. Post parabolas de fine mundi, iam exequitur dominus modum futuri iudicii. Chrysostomus in Matth..
Est autem haec pars delectabilissima, quam continue in animo vertentes, cum studio audiamus, et omni
compunctione; nam et ipse Christus terribilius et lucidius hunc pertractat sermonem. Idcirco non dicit de cetero:
simile factum est regnum caelorum; sed revelate seipsum ostendit, dicens cum autem venerit filius hominis in
maiestate sua. Hieronymus.
Post biduum quidem Pascha facturus, et tradendus cruci, et illudendus ab hominibus, recte promittit gloriam
triumphantis, ut secutura scandala pollicitationis praemio compensaret. Et notandum, quod qui in maiestate
cernendus est, filius hominis sit. Augustinus super ioannem.
295

