Remigius. Quia corpus suum sub specie panis dominus discipulis dederat, pulchre etiam calicem sui sanguinis
tradit eisdem; unde dicitur et accipiens calicem, gratias egit; in quo demonstrat quantum de nostra salute
gratuletur, pro quibus etiam sanguinem suum funderet. Chrysostomus in Matth.. Ideo etiam gratias egit ut nos
doceret qualiter oporteret nos hoc mysterium perficere; et etiam monstravit quoniam ad passionem non venit
nolens.
Erudivit enim nos quodcumque patimur cum gratiarum actione ferre, et etiam ex hoc bonam spem nobis dedit. Si
enim figura huius sacrificii, scilicet immolatio agni paschalis, facta est liberatio populi ab aegyptiaca servitute,
multo magis veritas liberabit orbem terrarum.
Sequitur et dedit illis, dicens: bibite ex hoc omnes. Ne autem haec audientes turbarentur, primum ipse sanguinem
suum bibit, inducens eos sine turbatione ad communionem mysteriorum. Hieronymus contra Helvidium. Sic
igitur dominus Jesus fuit conviva et convivium, ipse comedens et qui comeditur.
Sequitur hic est sanguis meus novi testamenti. Chrysostomus in Matth..
Hoc est, Annuntiationis legis novae: hoc enim promittebat vetus testamentum quod continet novum: sicut enim
vetus testamentum habuit sanguinem vitulorum et ovium, ita novum habet sanguinem dominicum. Remigius. Sic
enim legitur, quia accepit Moyses sanguinem agni, et misit in craterem, et intincto fasciculo hyssopi aspersit
populum, dicens: hic est sanguis testamenti quod mandavit ad vos Deus. Chrysostomus in Matth.. Sanguinem
autem nominans, et passionem suam praenuntiat, dicens qui pro multi effundetur. Et rursus dicit mortis causam,
cum subdit in remissionem peccatorum, quasi dicat: sanguis agni in Aegypto effusus est pro salute
primogenitorum populi Israelis, hic autem in remissionem peccatorum. Remigius. Et notandum, quia non ait: pro
paucis, aut: pro omnibus; sed pro multis; quia non venerat unam tantum gentem redimere, sed multos de
omnibus gentibus. Chrysostomus in Matth.. Hoc autem dicens ostendit quod passio eius mysterium est salutis
humanae, per quod etiam discipulos consolatur. Et sicut Moyses ait: hoc erit vobis memoriale sempiternum, ita
et ipse dixit, ut Lucas refert: hoc facite in meam commemorationem.
Remigius. Non solum autem panem, sed etiam vinum offerendum docuit, ut esurientes et sitientes iustitiam his
mysteriis doceret esse recreandos. Glossa.
Sicut enim corporalis refectio fit per cibum et potum, ita sub specie cibi et potus nobis spiritualem refectionem
dominus praeparavit. Conveniens etiam fuit ad signandam dominicam passionem, ut sub duplici specie hoc
sacramentum institueretur.
In passione enim sanguinem suum effudit, et sic sanguis eius fuit a corpore separatus. Oportuit ergo ad
dominicam passionem repraesentandam, seorsum proponi panem et vinum, quae sunt corporis et sanguinis
sacramentum. Sciendum tamen est, quod sub utraque specie totus Christus continetur: sub specie quidem panis
simul sanguis cum corpore, et sub specie vini simul corpus cum sanguine.
Ambrosius in Epist. Ad corinth..
Ideo etiam in duabus speciebus celebratur: valet enim ad tuitionem corporis et animae quod percipimus.
Cyprianus ad caecilium. Calix vero domini non est aqua sola et vinum solum, nisi utrumque misceatur; quomodo
nec corpus domini potest esse farina sola, aut aqua sola, nisi utrumque fuerit adunatum. Ambrosius de
sacramentis. Si autem melchisedech panem et vinum obtulit, quid sibi vult aquae mixtio? accipe rationem.
Tetigit Moyses petram, et petra undam maximam fudit; petra autem erat Christus, et unus de militibus lancea
tetigit latus Christi, et de latere eius aqua fluxit et sanguis; aqua ut mundaret, sanguis ut redimeret. Remigius.
Sciendum etiam, quod, ut ioannes dicit, aquae multae populi sunt. Et quia nos oportet semper manere in Christo,
et Christum in nobis vinum aquae mixtum offertur, ut ostendatur quia caput et membra, idest Christus et
ecclesia, unum sunt corpus; vel ut demonstretur quia nec Christus passus est absque amore nostrae redemptionis,
nec nos salvari possumus absque illius passione.
Chrysostomus in Matth..
Quia vero de passione et cruce eis locutus erat, consequenter eum qui de resurrectione est sermonem inducit,
dicens dico autem vobis; non bibam amodo de hoc genimine vitis usque in diem illum, cum illud bibam
vobiscum novum in regno patris mei. Regnum autem resurrectionem suam nominat. Ideo autem hoc de
resurrectione dixit, quod scilicet cum apostolis esset bibiturus, ne aliqui existimarent phantasiam esse
resurrectionem; et ideo persuadentes hominibus de Christi resurrectione dixerunt: simul comedimus et bibimus
cum eo, postquam resurrexit a mortuis.
Per hoc ergo ostendit quod videbunt eum suscitatum, et cum ipsis rursus erit.
Quod autem dicit novum, clare intelligendum est nove, idest novo modo, non quasi corpus passibile habens, et
indigens cibo: non enim post resurrectionem comedit et bibit quia cibo indigeret, sed propter resurrectionis
certitudinem. Quia vero sunt quidam haeretici in sacris mysteriis aqua utentes, non vino, demonstrat per haec
verba quoniam et cum sacra mysteria tradidit, vinum dedit, quod et resuscitatus bibit: propter hoc dicit ex hoc
genimine vitis; vitis enim vinum, non aquam generat.
Hieronymus. Vel aliter. De carnalibus dominus transit ad spiritualia. Quod vinea de Aegypto transplantata
populus sit Israel, sacra Scriptura testatur. Dicit ergo dominus se de hac vinea nequaquam esse bibiturum, nisi in
regno patris. Regnum patris fidem puto esse credentium. Ergo cum Iudaei regnum receperint patris, tunc de vino

308

