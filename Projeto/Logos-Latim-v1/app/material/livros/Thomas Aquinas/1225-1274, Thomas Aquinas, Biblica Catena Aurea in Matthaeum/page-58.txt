Cum interiora tua vacua feceris ab omni labe peccati, ne dissensiones contentionesque ex affectu tuo prodeant, a
te pacem incipe, ut sic pacem aliis feras; unde sequitur beati pacifici. Augustinus de Civ. Dei. Est autem pax
tranquillitas ordinis. Ordo autem est parium dispariumque sua cuique loca tribuens dispositio.
Sicut autem nemo est qui gaudere nolit, ita nemo est qui pacem habere nolit; quandoquidem ipsi qui bella volunt,
nihil aliud quam ad gloriosam pacem cupiunt bellando pervenire. Hieronymus. Pacifici autem dicuntur beati, qui
primum in corde suo, Deinde et inter fratres dissidentes faciunt pacem. Quid enim prodest alios per te pacari,
cum in tua anima sint bella vitiorum? Augustinus de serm. Dom..
Pacifici autem in semetipsis sunt qui omnes animi sui motus componentes et subiicientes rationi, carnalesque
concupiscentias habentes edomitas, fiunt regnum Dei, in quo ita ordinata sunt omnia ut quod est in homine
praecipuum et excellens imperet ceteris reluctantibus quae sunt nobis bestiisque communia; atque idipsum quod
excellit in homine, idest mens et ratio, subiiciatur potiori quod est ipsa veritas, filius Dei. Neque enim imperare
inferioribus potest nisi superioribus subiiciatur. Et haec est pax quae datur in terra hominibus bonae voluntatis.
Augustinus in Lib. Retract.. Non tamen cuiquam provenire potest in hac vita ut lex repugnans legi mentis
omnino non sit in membris. Sed hoc nunc pacifici agunt domando concupiscentias carnis, ut ad pacem
plenissimam quandoque veniatur.
Chrysostomus super Matth..
Pacifici autem ad alios sunt non solum qui inimicos in pace reconciliant, sed etiam illi qui immemores malorum,
diligunt pacem. Pax enim illa beata est quae in corde posita est, non tantum in verbis. Qui autem pacem diligunt,
filii sunt pacis. Hilarius in Matth..
Pacificorum autem beatitudo, adoptionis est merces; et ideo dicitur quoniam filii Dei vocabuntur. Parens enim
omnium Deus noster est, neque aliter transire in nuncupationem familiae eius licebit, nisi fraternae invicem
caritatis pace vivamus.
Chrysostomus in Matth.. Vel cum pacifici dicantur qui non adversum se mutuo dimicant, sed alios dissidentes in
concordiam revocant, iure etiam filii Dei appellantur, quia unigeniti hoc praecipuum fuit opus: distantia
copulare, conciliare pugnantia. Augustinus de serm.
Dom.. Vel quia in pace perfectio est, ubi nihil repugnat; pacifici filii Dei dicuntur, quoniam nihil resistit Deo, et
utique filii Dei similitudinem patris debent habere.
Glossa. Maximam ergo dignitatem habent pacifici; sicut qui filius regis dicitur in domo regia summus est.
Septimo autem loco beatitudo haec ponitur, quia in sabbato verae requiei dabitur pax, sed aetatibus transactis.
|#8 Lectio 8
Chrysostomus in Matth..
Posita pacificorum beatitudine, ne aliquis existimaret quod semper pacem sibi quaerere sit bonum, subdit beati
qui persecutionem patiuntur propter iustitiam, hoc est propter virtutem, propter defensionem aliorum, propter
pietatem: iustitiam enim consuevit pro omni virtute animae ponere.
Augustinus de serm. Dom.. Pace enim intrinsecus constituta ac firmata, quascumque persecutiones ille qui foras
missus est, forinsecus concitaverit aut gesserit, auget gloriam quae secundum Deum est. Hieronymus. Signanter
autem addit propter iustitiam: multi enim propter sua peccata persecutionem patiuntur, et non sunt iusti.
Simulque considera quod octava verae circumcisionis beatitudo martyrio terminetur. Chrysostomus super
Matth.. Non autem dixit: beati qui a gentibus persecutionem patiuntur, ne putes illum solum beatum qui
persecutionem patitur propter idola non colenda; ideo et ab haereticis persecutionem patiens propter veritatem
non relinquendam, beatus est, quia propter iustitiam patitur. Sed et si quis ex potentibus, qui christiani videntur,
forsitan propter sua peccata correctus a te, fuerit te persecutus, beatus es cum ioanne baptista.
Si enim verum est quod prophetae martyres sunt, qui a suis occisi sunt, sine dubio qui propter causam Dei
aliquid patitur, etsi a suis patitur, mercedem martyrii habet. Et ideo non posuit Scriptura personas persequentium,
sed solam causam persecutionis, ut non aspicias quis te persequitur, sed propter quod. Hilarius in Matth.. Sic
ergo ad postremum eos in beatitudine numerat quibus omnia pro Christo pati, qui iustitia est, pronus affectus est.
His igitur et regnum servatur, qui in contemptu saeculi sunt pauperes spiritu; unde dicit quoniam ipsorum est
regnum caelorum. Augustinus de serm.
Dom.. Vel octava beatitudo tamquam ad caput redit, quia consummatum perfectumque ostendit et probat. Itaque
in prima et in octava nominatum est regnum caelorum: septem enim sunt quae perficiunt; nam octava clarificat et
perfectum demonstrat; ut per hos gradus perficiantur et ceteri, tamquam accipiatur rursus exordium.
Ambrosius super Lucam.
Vel aliter: primum regnum caelorum sanctis propositum est in absolutione corporis, secundum post
resurrectionem esse cum Christo. Post resurrectionem enim terram incipies tuam possidere absolutus a morte, et
in ipsa possessione consolationem reperies. Consolationem sequitur delectatio, delectationem divina miseratio.
Cui autem miseretur dominus, et vocat et sic vocatus videt vocantem. Qui autem viderit, in ius divinae
generationis assumitur, et tunc demum quasi Dei filius caelestis regni divitiis delectatur.
Ille igitur incipit, hic repletur.

58

