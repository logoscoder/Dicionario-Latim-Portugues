multitudinem, sed et nocebant eorum profectui. Illis enim admirantibus et dicentibus: nunquam apparuit sic in
Israel, e contrario dicebant, quoniam in principe Daemoniorum eicit Daemonia.
Remigius. Postquam autem Dei filius de caelo prospexit in terram ut audiret gemitus compeditorum, mox multa
messis coepit augeri: turbae namque humani generis fidei non appropinquassent, nisi quia auctor humanae salutis
de caelis prospexit in terram; et ideo sequitur tunc dixit discipulis suis: messis quidem multa, operarii autem
pauci. Glossa.
Messis ergo dicuntur homines, qui possunt meti a praedicatoribus, et de collectione perditorum separari, ut grana
excussa a paleis, postea in horreis reponantur. Hieronymus.
Messis multa, populorum signat multitudinem; operarii pauci, penuriam magistrorum. Remigius. Parvus enim
erat numerus apostolorum ad comparationem tantarum segetum. Hortatur autem dominus suos praedicatores,
idest apostolos, et eorum sequaces, ut quotidie sui numeri augmentationem exposcant; unde subdit rogate ergo
dominum messis ut mittat operarios in messem suam. Chrysostomus in Matth.. Latenter seipsum dominum
ostendit: ipse enim est qui messis est dominus. Si enim metere misit quae apostoli non seminaverunt,
manifestum est quoniam non aliena metere misit, sed ea quae ipse per prophetas seminavit. Sed cum duodecim
apostoli sint operarii, dixit deprecamini dominum messis ut mittat operarios in messem suam: et tamen nullum
eis adiecit, quia scilicet eos iam duodecim existentes multiplicavit, non numero adiciens, sed virtutem largiens.
Remigius. Vel tunc augmentatus est quando designavit et alios septuaginta duos, et quando sunt facti multi
praedicatores, spiritu sancto descendente super credentes. Chrysostomus in Matth.. Ostendit autem quia magnum
donum sit hoc, scilicet ut aliquis habeat virtutem decenter praedicandi, per hoc quod dicit hoc esse orandum.
Commemorat autem in hoc loco verborum ioannis de area et ventilabro et palea et frumento.
Hilarius in Matth.. Mystice autem, salute gentibus data, civitates omnes et castella omnia, virtute et ingressu
Christi illuminantur, et omnem infirmitatem veterem languoris evadunt.
Immundi autem spiritus dominante violentia vexatam et sub legis onere aegrotam plebem dominus miseretur:
quia nullus adhuc eis pastor erat custodiam sancti spiritus redditurus. Erat autem doni istius copiosissimus
fructus, cuius copia haurientium multitudinem vincit; nam quantumlibet assumatur a cunctis, ad largiendum
tamen semper exuberat: et quia plures esse utile est per quos ministratur, rogari dominum messis iubet, ut ad
capessendum quod praeparabatur donum spiritus sancti messorum copiam Deus praestet: per orationem enim
hoc munus a Deo nobis effunditur.
|+10 Capitulus 10
|#1 Lectio 1
Glossa. A curatione socrus Petri usque huc continuationem habuerunt relata miracula; et fuerunt ante sermonem
in monte habitum facta: quod ex electione matthaei, quae inter ipsa refertur, indubitanter habemus: fuit enim
unus de duodecim electus in monte ad apostolatum. Hic autem redit ad ordinem rei, sicut gesta est, post curatum
centurionis servum, dicens et convocatis duodecim discipulis.
Remigius. Narraverat enim supra evangelista quia cohortatus est dominus discipulos rogare dominum messis ut
mitteret operarios in messem suam; et quod hortatus est, hoc nunc implere videtur.
Duodenarius enim numerus perfectus est: nascitur enim a senario, qui perfectionem habet, eo quod ex suis
partibus, quae sunt unum, duo, et tria, in seipsum formatur: senarius autem duplicatus duodenarium gignit.
Glossa. Quae quidem duplicatio ad duo praecepta caritatis, vel ad duo testamenta pertinere videtur. Rabanus.
Duodenarius etiam numerus, qui conficitur ex ternario et quaternario, designat eos per quatuor mundi climata
fidem sanctae trinitatis praedicaturos. Iste etiam numerus per multas figuras in veteri testamento praesignatus est.
Per duodecim filios Iacob, per duodecim principes filiorum Israel, per duodecim fontes viventes in helim, per
duodecim lapides in rationali Aaron, per duodecim panes propositionis, per duodecim exploratores a Moyse
missos, per duodecim lapides unde factum est altare, per duodecim lapides sublatos de iordane, per duodecim
boves qui sustinebant mare aeneum. In novo etiam testamento per duodecim stellas in corona sponsae, per
duodecim fundamenta ierusalem, quae vidit ioannes, et per duodecim portas. Chrysostomus in Matth..
Non solum autem eos confidere fecit, eorum ministerium vocando missionem in messem, sed et faciendo eos
potentes ad ministerium; unde sequitur dedit illis potestatem spirituum immundorum, ut eicerent eos, et curarent
omnem languorem et omnem infirmitatem. Remigius.
In quo aperte demonstratur quia vexatio turbarum non fuit tantum una aut simplex, sed varia; et hoc est misereri
turbis, dare discipulis potestatem curandi et sanandi eas. Hieronymus. Benignus etenim, et clemens dominus ac
magister non invidet servis atque discipulis virtutes suas; et sicut ipse curaverat omnem languorem et
infirmitatem, apostolis quoque suis tribuit potestatem ut curent omnem languorem et omnem infirmitatem. Sed
multa differentia est inter habere et tribuere, donare et accipere. Iste quodcumque agit, potestate domini agit; illi,
si quid faciunt, imbecillitatem suam et virtutem domini confitentur, dicentes: in nomine Jesu surge et ambula.
Catalogus autem apostolorum ponitur, ut extra hos, qui pseudo apostoli sunt, excludantur; unde sequitur
duodecim autem apostolorum nomina sunt haec: primus simon qui vocatur Petrus, et Andreas frater eius.
Ordinem quidem apostolorum et meritum uniuscuiusque, illius fuit distribuere qui cordis arcana rimatur. Primus
129

