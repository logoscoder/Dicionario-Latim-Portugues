doctrinam. Tales sunt omnes in ecclesia qui insidiantur fratribus suis, cum quibus ad eamdem mensam corporis
Christi frequenter simul fuerunt.
Hieronymus. Iudas autem nec primo nec secundo correctus, a proditione retrahit pedem; sed patientia domini
nutrit impudentiam suam; et ideo poena praedicitur, ut quem pudor non viderat, corrigant denuntiata supplicia;
unde sequitur filius quidem hominis vadit, sicut scriptum est de illo. Remigius. Humanitatis namque est ire et
redire; divinitatis semper manere et esse; et quia humanitas pati potuit et mori, idcirco pulchre dicitur filius
hominis abire. Aperte etiam dicit sicut scriptum est de eo: quoniam quaecumque passus est, prius a prophetis
praedicta sunt. Chrysostomus in Matth..
Hoc autem dixit ad consolandum discipulos, ut non existimarent infirmitatis id esse quod passurus erat; et ut
etiam corrigeret proditorem. Quamvis autem scriptum fuerit passurum esse Christum, nihilominus tamen
incusatur Iudas; non enim traditio Iudae salutem nostram operata est, sed sapientia Christi, qui aliorum nequitiis
ad id quod nobis expediebat utebatur; unde sequitur vae autem homini illi per quem filius hominis tradetur.
Origenes in Matth.. Non autem dixit vae homini illi a quo traditur, sed per quem tradetur: ostendens alterum a
quo tradebatur, idest a diabolo; ipsum autem Iudam ministrum esse traditionis.
Vae autem omnibus traditoribus Christi; quicumque enim discipulos Christi tradit, ipsum Christum tradit.
Remigius.
Vae etiam erit omnibus qui maligna conscientia et polluta ad mensam Christi accedunt: quamvis enim Christum
non tradant Iudaeis crucifigendum, tradunt tamen suis iniquis membris sumendum; et ad maiorem
exaggerationem subdit bonum erat illi si natus non fuisset homo ille.
Hieronymus. Non autem ideo putandus est ante fuisse quam nasceretur, quia nulli possit esse bene, nisi ei qui
fuerit; sed simpliciter dictum est multo melius esse non subsistere, quam male subsistere. Augustinus de quaest.
Evang.. Et si quispiam contendit aliquam vitam esse ante istam, non Iudae tantum ut non nasceretur, sed nulli
expedire convincitur.
An diabolo dicit non expedire nasci, scilicet ad peccatum? an etiam bonum erat illi ut Christo non nasceretur per
vocationem, ne esset apostata? Origenes in Matth.. Iudas autem post omnium apostolorum interrogationes, et
post Christi narrationem de ipso, vix aliquando et ipse interrogavit versuto consilio, ut similia ceteris
interrogando celaret proditionis consilium: nam vera tristitia non sustinet moram; unde sequitur respondens
autem Iudas, qui tradidit eum, dixit: numquid ego sum, Rabbi? Hieronymus. In quo blandientis fingit affectum,
sive incredulitatis signum.
Ceteri enim, qui non erant prodituri, dicunt: numquid ego sum, domine? iste qui proditurus erat, non dominum,
sed magistrum vocat; quasi excusationem habeat, si domino denegato, saltem magistrum prodiderit. Origenes in
Matth..
Vel hoc ipsum quasi subsannans dicit, quia vocabatur magister, cum non esset hoc vocabulo dignus.
Chrysostomus in Matth.. Quamvis autem dominus poterat dixisse: argentum es pactus accipere, et adhuc audes
interrogare? sed nihil horum dixit mitissimus Jesus, nobis terminos et regulas praefigens; sequitur enim et ait illi:
tu dixisti.
Remigius. Quod sic potest intelligi: tu dicis, et verum dicis; sive tu dixisti, et non ego: ut adhuc ei locus
poenitentiae concederetur, dum non apertius eius perversitas manifestatur. Rabanus. Potuit hoc etiam sic dici a
Iuda, et a domino responderi, ut non omnes adverterent quod dictum erat.
|#7 Lectio 7
Hieronymus. Postquam typicum Pascha fuerat impletum, et agni carnes cum apostolis comederat, ad verum
Paschae transgreditur sacramentum; ut quando omni praefiguratione eius melchisedech summi Dei sacerdos,
panem et vinum offerens fecerat, ipse quoque in veritate sui corporis et sanguinis repraesentaret; unde dicitur
coenantibus autem illis. Augustinus ad Ianuarium. In quo liquido apparet, quando primo acceperunt discipuli
corpus et sanguinem domini, non eos accepisse ieiunos. Numquid tamen propterea calumniandus est ritus
universae ecclesiae, quod a ieiunis semper accipitur? placuit enim spiritui sancto ut in honorem tanti sacramenti
in os christiani prius dominicum corpus intraret quam ceteri cibi. Salvator namque quo vehementius
commendaret mysterii huius altitudinem, ultimum hoc voluit infigere cordibus et memoriae discipulorum, a
quibus ad passionem digressurus erat; et ideo non praecepit quo Deinceps ordine sumeretur, ut apostolis, per
quos ecclesiam dispositurus erat, servaret hunc locum. Glossa.
Sub alia tamen specie carnem et sanguinem suum tradidit Christus, et Deinceps sumendum instituit, ut fides
haberet meritum, quae de his est quae non videntur.
Ambrosius de sacramentis. Et ut nullus horror cruoris sit, et pretium tamen operetur redemptionis. Augustinus
super ioannem. Commendavit autem dominus corpus et sanguinem suum in eis rebus quae ad unum aliquid
rediguntur ex multis. Panis namque in unum ex multis granis conficitur, vinum vero in unum ex multis acinis
confluit: ita dominus Jesus Christus nos signavit, et mysterium pacis ac unitatis nostrae in sua mensa consecravit.
Remigius.
Apte etiam fructum terrae obtulit, ut per hoc demonstraret quia ad hoc venerat ut illam maledictionem auferret,
qua maledicta est terra propter peccatum primi hominis. Congruenter etiam iussit offerri quae de terra nascuntur
306

