|#5 Lectio 5
Augustinus de serm. Dom..
Sicut in superioribus egit de volatilibus caeli et de liliis agri, ut spes de minoribus ad maiora consurgeret, ita et in
hoc loco, cum dicit aut quis ex vobis homo? chrysostomus super Matth..
Ne forte aliquis considerans quanta est differentia inter Deum et hominem, et ponderans peccata sua, dum
desperat impetrare, nec incipiat petere, patrum et filiorum similitudinem introduxit; ut si propter peccata nostra
desperamus, propter bonitatem Dei speremus. Chrysostomus in Matth.. Duo autem oportet adesse oranti: et
petere vehementer, et quae oportet petere. Haec autem sunt spiritualia: etenim Salomon, quia petiit quod petere
oportebat, velociter accepit. Chrysostomus super Matth.. Quae autem petere oportet, sub similitudine panis et
piscis ostendit. Panis enim est verbum de notitia Dei patris. Lapis est omne mendacium quod habet scandalum
offensionis ad animam. Remigius. Piscem autem possumus intelligere verbum de Christo, serpentem autem,
ipsum diabolum.
Vel per panem intelligitur doctrina spiritualis; per lapidem ignorantia; per piscem unda baptismatis sacri, per
serpentem astutia diaboli, sive infidelitas.
Rabanus. Vel panis, qui est communis cibus, caritatem significat, sine qua aliae virtutes nihil valent. Piscis
significat fidem, quae ex aqua baptismatis orta est, et in mediis fluctibus huius vitae pulsatur, et tamen vivit.
Lucas autem addidit tertium, scilicet ovum, quod est spes animalis, unde spem significat. Contra caritatem ponit
lapidem, idest odii duritiam; contra fidem, serpentem, idest perfidiae venenum; contra spem, scorpionem, idest
desperationem, quae retro pungit, sicut scorpio.
Remigius. Est ergo sensus: non est timendum quod si petamus a Deo patre panem, idest doctrinam vel caritatem,
quod porrigat lapidem; idest quod permittat cor nostrum constringi aut frigore odiorum, aut duritia mentis; vel
quod si petierimus fidem, ipse nos permittat perire veneno infidelitatis.
Unde sequitur si ergo vos cum sitis mali. Chrysostomus in Matth..
Haec autem dixit, non detrahens humanae naturae, neque malum confitens omne genus humanum, sed ad
differentiam bonitatis suae, dilectionem paternam malitiam vocans: tanta est superabundantia amoris ipsius ad
homines. Quia quantum ad comparationem Dei, qui solus singulariter bonus est, omnes mali videntur; sicut ad
comparationem solis omne lucidum videtur obscurum. Hieronymus. Vel forte apostolos malos dixit, quia sub
apostolorum persona omne hominum genus damnatur, cuius ab infantia cor ad malum appositum est, ut in
Genesi legitur.
Nec mirum huius saeculi homines dici malos, cum et apostolus memoret quoniam dies mali sunt. Augustinus.
Vel malos appellavit huius saeculi dilectores, unde et bona quae dant, secundum eorum sensum bona dicenda
sunt, quia haec pro bonis habent; quamquam et in rerum natura, ista bona sint, scilicet temporalia, et ad istam
vitam infirmam pertinentia. Augustinus de verb.
Dom.. Bonum enim quod facit bonos, Deus est. Aurum autem et argentum bonum est, non quod te faciat bonum,
sed unde facias bonum. Mali ergo cum simus, et bonum patrem habeamus, non semper mali remaneamus.
Augustinus de serm. Dom.. Si ergo cum simus mali, novimus id dare quod petimus, quanto magis sperandum est
daturum Deum nobis bona petentibus? chrysostomus super Matth..
Quoniam autem non omnia petentibus praestat, sed bona tantummodo, ideo convenienter addidit bona. Glossa.
A Deo enim non nisi bona percipimus, qualiacumque nobis videantur: omnia enim dilectis in bonum
cooperantur. Remigius.
Et sciendum, quod ubi matthaeus sic dicit dabit bona, Lucas dicit: dabit spiritum bonum. Sed non debet videri
contrarium: quia cuncta bona quae homo a Deo accipit, per gratiam spiritus sancti dantur.
|#6 Lectio 6
Augustinus de serm. Dom.. Firmitas quaedam et valentia ambulandi per sapientiae viam in bonis moribus
constituta est, quibus perducuntur homines usque ad mundationem et simplicitatem cordis; de qua iam diu
loquens, ita concludit omnia quaecumque vultis, etc.. Nemo enim est qui velit quemquam duplici corde secum
agere. Chrysostomus super Matth.. Vel aliter.
Supra propter sanctificandam orationem mandavit ut non iudicent homines eos qui peccant in ipsos. Et quia ab
ordine narrationis suae recedens, introduxit alia quaedam, nunc ad mandatum quod coeperat rediens, ait omnia
quaecumque vultis; idest, non solum mando: nolite iudicare, sed et omnia quaecumque vultis ut faciant vobis
homines, et facite eis: et tunc impetrabiliter poteritis orare. Glossa.
Vel aliter. Omnium bonorum spiritualium distributor est spiritus sanctus, ut opera caritatis impleantur; unde
subdit omnia ergo, etc.. Chrysostomus in Matth.. Vel aliter. Vult dominus demonstrare quoniam oportet homines
et superius inquirere auxilium, et quae a seipsis sunt simul inferre; unde cum dixisset petite, quaerite, et pulsate
docet aperte ipsos homines studiosos esse; et ideo subdit omnia quaecumque vultis, etc.. Augustinus de verb.
Dom..
Vel aliter. Promiserat se dominus petentibus bona largiturum. Ut autem ille agnoscat mendicos suos,
agnoscamus et nos nostros. Excepta enim substantia facultatum, tales sunt qui petunt, quales a quibus petunt.
100

