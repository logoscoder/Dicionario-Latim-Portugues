Remigius. Quaerendum autem est quis est interpretatus hoc nomen: propheta aut evangelista aut aliquis
translator? sed sciendum quod propheta non est interpretatus, sancto autem evangelistae quid necesse fuerat
interpretari, cum scriberet Hebraeo sermone? fortassis quia hoc nomen obscurum erat apud Hebraeos, idcirco
dignum erat interpretatione. Sed magis credendum est quod aliquis translator sit interpretatus ne haberetur hoc
nomen obscurum apud Latinos. Hoc denique nomine duae substantiae, divinitatis scilicet et humanitatis, in una
persona domini Jesu Christi designantur, quia qui ante omnia saecula ineffabiliter genitus est a Deo patre, idem
ipse in fine temporum factus est emmanuel, idest nobiscum Deus, ex virgine matre. Quod autem dicitur
nobiscum Deus, potest intelligi hoc modo: nobiscum factus est, idest passibilis mortalis et per omnia nostri
similis absque peccato, sive quia substantiam nostrae fragilitatis quam assumpsit, substantiae suae divinitatis in
unitate personae coniunxit.
Hieronymus super Isaiam.
Sed sciendum quod Hebraei hoc de ezechia filio Achaz prophetari arbitrantur, quod ipso regnante capta sit
Samaria; quod omnino probari non potest. Siquidem Achaz filius ioathan regnavit super Iudaeam et ierusalem
annis sexdecim, cui successit in regnum filius eius ezechias annos natus viginti tres, et regnavit super Iudaeam et
ierosolymam annis viginti novem; quomodo ergo quam vidit primo anno Achaz prophetiam, de ezechiae
conceptu dicitur et nativitate, cum eo tempore cum regnare coeperat Achaz, iam novem esset ezechias annorum?
nisi forte sextum ezechiae regni annum quo capta est Samaria, infantiam eius appellari dicant, non aetatis, sed
imperii; quod coactum esse ac violentum etiam stultis patet. Quidam de nostris Isaiam prophetam duos filios
habuisse contendit, Iasub et emmanuel, et emmanuel de prophetissa uxore sua esse generatum in typum domini
salvatoris. Hoc autem fabulosum est. Petrus Alphonsus.
Non enim scitur quod aliquis homo illius temporis emmanuel sit vocatus. Sed obiicit Hebraeus: quomodo stare
poterit quod hoc propter Christum dictum sit et mariam, cum ab Achaz usque ad mariam multa centena annorum
transierunt? sed licet ad Achaz loqueretur propheta, non solum tamen ad eum vel de suo tempore dicta est
prophetia. Propter hoc enim dictum est: audite domus David, non: audite Achaz. Iterum: dabit dominus ipse
vobis signum; addit ipse, ac si diceret: non alius; ex quo potest intelligi ipsum dominum signum esse futurum.
Quod etiam pluraliter ait vobis et non tibi, innuit non propter Achaz vel ad ipsum solum hoc dictum fuisse.
Hieronymus super Isaiam.
Est ergo sic intelligendum quod dicitur ad Achaz: iste puer qui nascetur ex virgine, domus David, nunc
appelletur emmanuel, idest nobiscum Deus, quia a rebus ipsis (probabiliter, a duobus regibus inimicis liberata)
patebit Deum te habere praesentem. Postea autem vocabitur Jesus, idest salvator, eo quod universum genus
homini sit salvaturus.
Non mireris ergo, o domus David, ad rei novitatem, si virgo Deum pariat quae tantam habeat potestatem ut multo
post tempore nasciturus te nunc liberet invocatus.
Augustinus contra faustum.
Quis autem dementissimus diceret cum Manichaeo, enervis esse fidei de Christo sine teste non credere, cum
apostolus dicat: quomodo credent ei quem non audierunt? aut quomodo audient sine praedicante? ut autem non
contemnerentur neque fabulosa ducerentur quae apostoli nuntiabant, demonstrantur haec a prophetis fuisse
praedicta, quia etsi attestabantur miracula, non defuissent qui magicae potentiae cuncta illi tribuerent, nisi talis
eorum cogitatio contestatione prophetica vinceretur. Magicis enim artibus longe antequam nasceretur, prophetas
sibi constituere a quibus praenuntiaretur, nemo utique diceret: si etiam dixerimus homini gentili crede Christo
quia Deus est et responderit: unde credo? prolataque auctoritate prophetarum, eis se nolle credere dixerit,
ostendimus fidem prophetarum ex his quae ventura cecinerunt et venisse cernuntur. Credo enim quod eum non
lateret quantas a regibus huius saeculi persecutiones prius pertulerit christiana religio; videat nunc ipsos reges
terrae Christi imperio subiugatos omnesque gentes eidem servientes, quae omnia per prophetas fuerunt praedicta.
Hoc ergo audiens de Scriptura prophetica et cernens in universa terra completa, moveretur ad fidem. Glossa.
Horum ergo errorem evangelista excludit dicens ut adimpleretur quod dictum est a domino per prophetam.
Prophetia autem alia est ex praedestinatione Dei, quam necessarium est evenire omnibus modis ut sine nostro
impleatur arbitrio, ut illa de qua modo agimus: unde dicit ecce, ad demonstrandum certitudinem prophetiae; alia
est ex praescientia Dei, cui nostrum admiscetur arbitrium et cooperante gratia consequimur praemium, vel ab ea
iuste relicti tormentum; alia non ex praescientia, sed est quaedam comminatio more humano facta, sicut illud:
adhuc quadraginta dies et Ninive subvertetur, intelligendo nisi Ninivitae corrigantur.
|#14 Lectio 14
Remigius. Eo audito rediit vita quo ingressa est mors. Per inobedientiam enim Adae omnes perditi sumus, per
obedientiam ioseph omnes ad pristinum statum incipimus revocari; nam his verbis magna nobis virtus
obedientiae commendatur, quibus dicitur exurgens autem ioseph fecit sicut praeceperat ei Angelus domini.
Glossa. Non tantum quod praecepit Angelus fecit, sed etiam sicut praecepit.
Quisquis etiam a Deo monetur, solvat moras, surgat a somno, faciat quod iubetur.
Et accepit mariam coniugem suam.
Chrysostomus super Matth..
21

