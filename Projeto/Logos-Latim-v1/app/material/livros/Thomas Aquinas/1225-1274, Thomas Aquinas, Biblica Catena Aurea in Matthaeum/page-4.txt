autem ad matthaeum dicitur supra montem excelsum ascende tu, quia, sicut praedictum est, ipse in propria
persona facta Christi vidit et eius doctrinam audivit. Augustinus de quaest.
Evang.. Illud autem discutiendum est quod solet nonnullos movere, cur ipse dominus nihil scripserit ut aliis de
ipso scribentibus necesse sit credere. Sed nequaquam dicendum est quod ipse non scripserit, quandoquidem
membra eius id operata sunt quod dictante capite cognoverunt. Quicquid enim de suis factis et dictis nos legere
voluit, hoc scribendum illis tamquam suis manibus imperavit. Glossa. Secundo etiam habet evangelica doctrina
sublimitatem virtutis, unde apostolus dicit quod evangelium virtus Dei est in salutem omni credenti. Et hoc
ostendit propheta in praemissis verbis, cum dicit exalta in fortitudine vocem tuam, in quo etiam modum
evangelicae doctrinae designat in exaltatione vocis, per quam doctrinae claritas datur. Augustinus ad
volusianum. Modus enim ipse quo sancta Scriptura contexitur, est omnibus accessibilis, paucissimis penetrabilis;
ea quae aperte continet quasi amicus familiaris sine fuco ad cor loquitur indoctorum atque doctorum; ea vero
quae in mysteriis occultat, nec ipsa eloquio superbo erigit, quo non audeat accedere mens tardiuscula et
inerudita, quasi pauper ad divitem; sed invitat omnes humili sermone, quos non solum manifesta pascat, sed
etiam secreta exerceat veritate, hoc tam in promptis quam in reconditis habens. Sed ne aperta fastidirentur,
eadem rursum aperta desiderantur, desiderata quodammodo renovantur, renovata suaviter intimantur. His
salubriter et prava corriguntur et parva nutriuntur et magna oblectantur ingenia. Glossa. Sed quia vox exaltata
longius auditur, potuit in exaltatione vocis, evangelicae doctrinae publicatio designari: quia non ad unam tantum
gentem, sed ad universas nationes praedicanda mandatur. Praedicate, inquit dominus, evangelium omni
creaturae. Gregorius in evang..
Potest enim omnis creaturae nomine natio gentium designari.
Glossa. Tertio autem habet evangelica doctrina altitudinem libertatis. Augustinus contra adversarium legis et
proph.. In veteri enim testamento, propter temporalium bonorum promissionem, malorumque comminationem,
servos parit temporalis ierusalem, in novo autem, ubi fides impetrat caritatem, qua lex possit impleri, non magis
timore poenae quam dilectione iustitiae, liberos parit ierusalem aeterna. Glossa. Unde et hanc sublimitatem
doctrinae evangelicae propheta designat dicens exalta, noli timere. Restat autem videre quibus et qua de causa
hoc evangelium sit scriptum. Hieronymus super Matth..
Matthaeus enim evangelium in Iudaea Hebraeo sermone edidit, ob eorum maxime causam qui in ierusalem
crediderant ex Iudaeis. Cum enim primo praedicasset evangelium in Iudaea, volens transire ad gentes, primus
evangelium scripsit Hebraice, quod fratribus a quibus ibat, in memoria dereliquit. Sicut enim necesse fuit ad
confirmationem fidei evangelium praedicari, sic et contra haereticos scribi. Chrysostomus super Matth.. Corpus
autem suae narrationis ordinavit matthaeus: primum ergo nativitatem, Deinde baptismum, tertio tentationem,
quarto doctrinam, quinto miracula, sexto passionem, septimo resurrectionem et ascensionem ipsius; non solum
historiam de Christo exponere volens per hoc, verum etiam evangelicae vitae statum docere, quoniam nihil est
quod ex parentibus nascimur, nisi iterum per aquam et spiritum renati fuerimus ex Deo. Post baptismum autem
necesse est contra diabolum stare. Post hoc quasi omni superata tentatione factus idoneus ad docendum, si
quidem sacerdos est, doceat, et doctrinam suam bonae vitae quasi miraculis factis commendet; si laicus est,
operibus doceat fidem. Deinde necesse est exire nos de hoc stadio mundi et tunc restat ut tentationum victoriam
resurrectionis merces sequatur, et gloria. Glossa. Patet igitur ex praemissis evangelii nomen, evangelicae
doctrinae materia, scriptorum evangelii figura, numerus, tempus, lingua, differentia et ordo, evangelicae
doctrinae sublimitas, et quibus hoc evangelium sit conscriptum et ordo processus ipsius.
|+1 Capitulus 1
|#1 Lectio 1
Hieronymus. Quia faciem hominis matthaeus significat, quasi de homine exorsus est scribere, dicens liber
generationis.
Rabanus. Quo exordio satis ostendit generationem Christi secundum carnem suscepisse narrandam.
Chrysostomus, super Matth.. Iudaeis enim evangelium scripsit, quibus superfluum erat exponere divinitatis
naturam, quam cognoscebant; necessarium autem fuit eis mysterium incarnationis ostendere.
Ioannes autem cum gentibus evangelium scripsit, quae non cognoscebant si Deus filium habet; ideo necessarium
fuit primum illis ostendere quia est filius Dei Deus, Deinde quia carnem suscepit. Rabanus.
Cum autem parvam libri particulam teneat generatio, dixit liber generationis.
Consuetudo enim Haebraeorum est ut voluminibus ex eorum principiis imponant nomina, ut est Genesis. Glossa.
Planior autem sensus esset: hic est liber generationis, sed hic est mos in multis, ut visio Isaiae, subaudis: haec
est: generationis autem singulariter dicitur, quamvis multae per ordinem replicentur, quia propter Christi
generationem ceterae hic indicuntur. Chrysostomus in Matth..
Vel ideo librum hunc generationis nominat, quia haec est totius dispensationis summa, et radix bonorum
omnium, Deum hominem factum esse: hoc enim facto alia secundum rationem sequebantur.
Remigius. Dicit autem liber generationis Jesu Christi quia noverat scriptum esse: liber generationis Adae; et ideo
sic exorsus est, ut opponeret librum libro.
4

