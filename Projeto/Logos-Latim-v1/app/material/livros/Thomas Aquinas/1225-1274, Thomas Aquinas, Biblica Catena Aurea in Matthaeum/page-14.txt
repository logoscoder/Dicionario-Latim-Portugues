Testam.. Quod autem per olei unctionem praestabat Deus his qui in reges ungebantur, hoc praestitit spiritus
sanctus homini Christo addita expiatione; quare natus, Christus est appellatus; et hoc est quod dicitur qui vocatur
Christus. Augustinus de cons. Evang.. Non tamen erat fas ut eum ob hoc a coniugio mariae separandum putaret
quod non ex eius concubitu, sed virgo peperit Christum; hoc enim exemplo magnifice insinuatur fidelibus
coniugatis et servata pari consensu continentia, posse permanere coniugium non permixto corporis sexu, sed
custodito mentis affectu; praesertim quia nasci eis filius potuit sine ullo complexu carnali. Augustinus de nupt.
Et conc..
Omne autem nuptiarum bonum impletum est in illis parentibus Christi: fides, proles et sacramentum; prolem
cognoscimus ipsum dominum, fidem quia nullum adulterium, sacramentum quia nullum divortium. Hieronymus.
Quaerat autem diligens lector, et dicat: cum ioseph non sit pater domini salvatoris, quid pertinet ad dominum
generationis ordo deductus usque ad ioseph? cui respondebimus primo, non esse consuetudinis Scripturarum ut
mulierum in generationibus ordo texatur, Deinde ex una tribu fuisse ioseph et mariam unde ex lege eam accipere
cogebatur ut propinquam et quod simul censentur in bethlehem, ut de una videlicet stirpe generati. Augustinus de
nupt. Et conc.. Fuit et series generationis usque ad ioseph producenda ne in illo coniugio virili sexui, utique
potiori, fieret iniuria, cum veritati nihil deperiret quia ex semine David erat maria. Augustinus contra faustum.
Nos ergo credimus etiam mariam fuisse in cognatione David quia eis Scripturis credimus quae utrumque dicunt:
et Christum ex semine David secundum carnem, et eius matrem mariam, non cum viro concumbendo, sed
virginem. Concilium ephesinum.
Cavendus autem est hic Nestorii error qui sic dicit: cum divina Scriptura dictura est aut nativitatem Christi, quae
ex maria virgine est, aut mortem, nusquam videtur ponens Deus, sed aut Christus aut filius aut dominus,
quoniam haec tria naturarum significativa duarum: aliquando quidem huius, aliquando vero illius, aliquando
autem et illius et istius. Accipe autem ad hoc testimonium: Iacob genuit ioseph virum mariae, de qua natus est
Jesus qui dicitur Christus. Deus enim verbum secunda ex muliere non eguit nativitate.
Augustinus contra felicianum.
Sed non alius Dei et alius hominis, sed idem Christus Dei et hominis filius fuit.
Et sicut in uno homine aliud animus et aliud corpus, sic in mediatore Dei et hominum aliud Dei filius, aliud
hominis filius fuit, unus tamen ex utroque Christus dominus fuit. Aliud, inquam, pro discretione substantiae, non
alius pro unitate personae. Sed obiicit haereticus: nescio quomodo natum doceatis ex tempore quem coaeternum
patri dicitis iam fuisse.
Nasci enim est velut quidam motus rei non extantis antequam nascatur, id agens beneficio nativitatis ut sit. Quo
colligitur, eum qui erat nasci non potuisse, et si nasci potuit, non fuisse. Ad quod respondetur ab Augustino.
Fingamus, sicut plerique volunt, esse in mundo animam generalem quae sic ineffabili motu semina cuncta
vivificet ut non sit concreta cum genitis; nempe cum haec in uterum passibilem materiam ad usus suos formatura
pervenerit, unam facit secum esse personam eius rei, quam non eamdem constat habere substantiam; et fit,
operante anima et patiente materia, ex duabus substantiis unus homo, cum anima aliud doceatur esse, aliud caro.
Sicque animam nasci fatemur ex utero, quam ad uterum venientem vitam dicimus contulisse concepto. Nasci,
inquam, ex matre dicitur qui ex hac sibi corpus aptavit in quo nasci posset, non quia antequam nasceretur,
quantum ad se attinet, ipsa penitus non fuisset. Sic ergo, immo multo incomprehensibilius atque sublimius, natus
est susceptione perfecti hominis de matre filius Dei, qui per omnipotentiam singularem omnibus genitis est causa
nascendi.
|#8 Lectio 8
Chrysostomus super Matth..
Positis generationibus ab Abraham usque ad Christum, eas in tres partes divisit per generationes quatuordecim
quia ter completis quatuordecim generationibus mutatus est in Iudaeis status hominum. Ab Abraham enim usque
ad David fuerunt sub iudicibus, a David usque ad transmigrationem Babylonis sub regibus, a transmigratione
usque ad Christum sub pontificibus. Hoc ergo vult demonstrare: sicut semper completis quatuordecim
generationibus mutatus est hominum status, sic completis quatuordecim generationibus a transmigratione ad
Christum necesse est a Christo mutari similiter hominum statum; quod et factum est.
Post Christum enim omnes gentes sub uno Christo iudice, rege et pontifice factae sunt; unde quando iudices,
reges et pontifices Christi dignitatem praefigurabant, semper principia eorum in figura fuerunt Christi: primus
iudicum Jesus Nave, primus regum David, primus pontificum Jesus filius iosedech. Hoc in figura Christi fuisse,
dubitat nemo. Chrysostomus in Matth.. Vel ideo in tres partes divisit omnes generationes demonstrans quod
neque regimine transmutato facti sunt meliores, sed sub iudicibus, regibus, pontificibus et sacerdotibus in eisdem
permanserunt malis; propter quod et captivitatem Babylonis commemorat manifestans quod neque ex hoc sunt
correcti. Descensus autem in Aegyptum non meminit quia Aegyptios non timebant sicut Babylonios vel
Assyrios, et quia illud erat antiquum, hoc autem recens et quia illuc non propter peccata deducti fuerant sicut in
Babylonem.
Ambrosius super Lucam. Illud autem non praetermittendum putamus quod a David temporibus usque ad
iechoniam, cum septemdecim fuerint reges Iudaeae, quatuordecim generationes matthaeus posuit. Oportet autem
14

