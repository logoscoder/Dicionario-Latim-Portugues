Qui ergo non ideo facit ut ab hominibus videatur, etsi coram hominibus fecerit, non tamen coram hominibus
fecisse videtur: qui enim aliquid facit propter Deum, neminem videt in corde suo nisi Deum propter quem facit;
sicut artifex eum semper habet prae oculis qui sibi opus faciendum commisit. Gregorius Moralium.
Si ergo dantis gloriam quaerimus, et publicata nostra opera in conspectu illius occulta servamus; si vero per hoc
nostram laudem concupiscimus, foras ab eius conspectu iam fusa sunt, etiam si a multis ignorentur. Sed valde
perfectorum est, sic ostenso opere, auctoris gloriam quaerere, ut de illata laude, privata nesciant exultatione
gaudere, quam infirmi quia perfecte contemnendo non superant, necesse est ut bonum quod operantur,
abscondant. Augustinus de serm. Dom.. In hoc vero quod dicit ut videamini ab eis, nihil addens, apparet hoc eum
prohibuisse ut ibi finem nostri propositi collocemus. Nam et apostolus qui dicit: si adhuc hominibus placerem,
Christi servus non essem, alio loco dicit: ego omnibus per omnia placeo. Quod non ideo facit ut placeret
hominibus, sed Deo, ad cuius amorem corda hominum volebat convertere ex eo quod eis placebat; sicut non
absurde loqueretur qui diceret: in hoc opere quo navem quaero, non navem quaero, sed patriam. Augustinus de
serm. Dom..
Dicit autem ut videamini ab eis, quia sunt quidam qui sic faciunt iustitiam coram hominibus ut non videantur ab
eis, sed ut ipsa opera videantur, et glorificetur pater qui in caelis est: non enim suam iustitiam deputant, sed eius
cuius fide vivunt.
Augustinus de serm. Dom.. In hoc etiam quod addit alioquin mercedem non habebitis apud patrem vestrum qui
in caelis est, nihil aliud demonstrat, nisi illud, nos cavere oportere ne humanam laudem pro nostrorum operum
mercede quaeramus.
Chrysostomus super Matth..
Quid autem a Deo recipies qui Deo nihil dedisti? nam quod propter Deum fit, Deo datur, et ab eo recipitur; quod
autem propter homines fit, in ventos effunditur. Quae est autem sapientia res dare, et verba vacua comparare, et
mercedem Dei contemnere? vel illum aspice a quo laudem expectas, qui te propter Deum facere putat; alioquin
vituperaret te magis. Ille autem qui plena quidem voluntate propter homines facit, ille propter homines fecisse
videtur. Si autem per alicuius cor cogitatio vana ascendit, desiderans hominibus apparere, anima autem
intelligens contradicit, ille non propter homines fecisse videtur: quia quod cogitavit, passio carnis est; quod
elegit, iudicium animae.
|#23 Lectio 23
Augustinus de serm. Dom..
Generaliter supra dominus iustitiam nominavit cum dixit: attendite ne iustitiam etc.; nunc autem per partes
exequitur.
Chrysostomus super Matth..
Ponit autem tria fortia bona, scilicet eleemosynam, orationem et ieiunium, contra tria mala adversus quae
dominus tentationis bellum suscepit: pugnavit enim pro nobis contra gulam in eremo, contra avaritiam supra
montem, contra vanam gloriam supra templum. Est ergo eleemosyna quae dispergit, contra avaritiam quae
congregat; ieiunium contra gulam, quia ei contrarium; oratio vero contra vanam gloriam, quia cum omne malum
ex malo nascatur, sola vana gloria de bono procedit: ideo non destruitur per bonum, sed magis nutritur: nullum
ergo remedium potest esse contra vanam gloriam nisi oratio sola. Ambrosius.
Omnis autem sententia disciplinae christianae in misericordia et pietate est; et ideo ab eleemosyna incipit, dicens
cum ergo facis eleemosynam, noli tuba canere ante te.
Chrysostomus super Matth..
Tuba autem est omnis actus vel sermo per quem operis iactantia demonstratur; puta, qui facit eleemosynam
quando aliquem videt praesentem vel intercedente aliquo, aut honestiori personae quae potest retribuere; alias
autem non facit. Sed et si in loco secreto fecerit eo proposito ut laudabilis videatur, tuba est. Augustinus de serm.
Dom..
Sic ergo quod dicit noli tuba canere ante te, ad hoc respicit quod superius ait attendite ne iustitiam vestram
faciatis coram hominibus. Hieronymus in Matth.. Qui autem tuba canit eleemosynam faciens, hypocrita est; et
ideo subdit sicut hypocritae faciunt. Isidorus etymolog.. Nomen hypocritae tractum est a specie eorum qui in
spectaculis contecta facie incedunt, distinguentes vultum vario colore, ut ad personae, quam simulant, colorem
perveniant, modo in specie viri, modo in feminae, ut fallant populum dum in ludis agunt. Augustinus de serm.
Dom.. Sicut ergo hypocritae, idest simulatores, tamquam imitatores personarum aliarum, agunt partes illius quod
non sunt - non enim qui agit partes Agamemnonis, vere ipse est, sed simulat eum -, sic et in ecclesiis in omni
vita humana quisquis se vult videri quod non est, hypocrita est: simulat enim se iustum et non exhibet, qui totum
fructum in laude hominum ponit. Glossa. Et ideo subdit loca publica, cum dicit in synagogis et vicis; et finem
intentum cum subdit ut honorificentur ab hominibus. Gregorius Moralium.
Sciendum vero est, quod sunt nonnulli qui et sanctitatis habitum tenent, et perfectionis meritum exequi non
valent; quos nequaquam credendum est inter hypocritarum numerum currere: quia aliud est infirmitate, aliud
callida simulatione peccare. Augustinus.

78

