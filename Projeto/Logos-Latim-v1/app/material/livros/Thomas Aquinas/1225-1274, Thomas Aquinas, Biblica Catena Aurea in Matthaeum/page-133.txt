Hieronymus. Et quia nudos quodammodo et expeditos ad praedicandum apostolos miserat, et dura videbatur esse
conditio magistrorum, severitatem praecepti sequenti sententia temperavit, dicens dignus est enim operarius cibo
suo; quasi dicat: tantum accipite quantum in vestitu et victu vobis necessarium est: unde apostolus: habentes
victum et vestitum, his contenti simus; et alibi: communicet is qui catechizatur ei qui se catechizat in omnibus
bonis; ut quorum discipuli metunt spiritalia, consortes faciant eos carnalium suorum, non in avaritiam, sed in
necessitatem. Chrysostomus in Matth.. A discipulis autem apostolos cibari oportebat: ut neque ipsi magna
saperent adversus eos qui docebantur, sicut omnia praebentes, et nihil accipientes; neque rursus illi abscedant,
quasi ab his despecti. Deinde ut non dicant apostoli: mendicantes ergo nos iubet vivere, et in hoc
verecundarentur, monstrat hoc eis debitum esse, operarios eos vocans, et quod datur mercedem appellans: non
enim quia apostolorum in sermonibus operatio erat, aestimare debebant parvum esse beneficium quod
praestabant; et ideo dicit dignus est operarius cibo suo. Hoc autem dixit, non quidem ostendens tanto pretio
apostolicos dignos esse labores, sed apostolis legem inducens, et tribuentibus suadens, quia quod ab ipsi datur,
debitum est. Augustinus de pastor..
Non ergo est venale evangelium, ut pro temporalibus praedicetur. Si enim sic vendunt, magnam rem vili
vendunt. Accipiant ergo praedicatores sustentationem necessitatis a populo, mercedem dispensationis a Deo.
Non enim a populo redditur quasi merces illis qui sibi in caritate evangelii serviunt; sed tamquam stipendium
datur, quo, ut possint laborare, pascantur.
Augustinus de cons. Evang..
Vel aliter. Cum dixerit dominus apostolis nolite possidere aurum, continuo subiecit dignus est operarius cibo
suo; unde satis ostendit cur eos possidere hoc ac ferre noluerit: non quod necessaria non sint sustentationi huius
vitae, sed quia sic eos mittebat ut eis hoc deberi demonstraret ab illis quibus evangelium credentibus
annuntiarent, tamquam stipendia militantibus. Apparet autem hic non praecepisse dominum ita tamquam
evangelice vivere aliunde non debeant, quam eis praebentibus quibus annuntiant evangelium: alioquin contra hoc
praeceptum fecit Paulus, qui victum de manuum suarum laboribus transigebat. Sed apparet potestatem dedisse
apostolis, domum in qua starent, sibi ista debere. Cum autem a domino aliquid imperatur, nisi fiat, inobedientiae
culpa est; cum autem a domino potestas datur, licet cuique non uti, et tamquam de suo iure recedere.
Hoc ergo ordinans dominus, quod qui evangelium annuntiant, de evangelio vivant, illa apostolis loquebatur, ut
securi non possiderent, neque portarent huic vitae necessaria, nec magna nec minima; ideo posuit nec virgam,
ostendens a fidelibus suis omnia deberi ministris suis nulla superflua requirentibus. Hanc ergo potestatem, virgae
nomine significavit, cum dixit, secundum marcum, ne quid tollerent in via nisi virgam tantum. Sed et
calceamenta cum dicit matthaeus in via non esse portanda, curam prohibuit, qua ideo portanda cogitantur ne
desint.
Hoc et de duabus tunicis intelligendum est, ne quisquam eorum praeter eam qua esset indutus, aliam portandam
putaret, sollicitus ne opus esset; cum ex potestate illa possit accipere. Proinde marcus dicendo calceari eos
sandaliis vel soleis, aliquid hoc calceamentum mysticae significationis habere admonet, ut pes neque tectus sit
desuper, neque nudus ad terram; idest, non occultetur evangelium, nec terrenis commodis innitantur. Et quia non
portari duas tunicas, sed expressius indui prohibet, monet non dupliciter, sed simpliciter ambulare. Ita dominum
omnia dixisse nullo modo dubitandum est, partim proprie, partim figurate; sed evangelistas alia istum, alia illum
inseruisse scriptis suis. Quisquis autem putat non potuisse dominum in uno sermone quaedam figurate, quaedam
proprie ponere eloquia, cetera eius inspiciat; et videbit quam temere atque inerudite arbitretur: quia enim
dominus monet ut nesciat sinistra quid facit dextera, ipsas eleemosynas, et quicquid hic aliud praecipit, figurate
accipiendum putabit. Hieronymus.
Haec historice dixerimus; cetera secundum anagogem. Non licet magistris aurum et argentum et pecuniam quae
in zonis est possidere.
Aurum saepe legimus pro sensu, argentum pro sermone, aes pro voce: haec non licet vobis ab aliis accipere, sed
data a domino possidere; neque haereticorum et philosophorum perversae doctrinae suscipere disciplinas.
Hilarius in Matth..
Quia vero zona ministerii apparatus est, et ad efficaciam operis praecinctio; per hoc quod aeris in zona inhibetur
possessio, ne quid in ministerio venale sit, admonemur. Admonemur etiam nec peram habere in via, curam
scilicet saecularis substantiae relinquendam: quia omnis thesaurus in terra perniciosus est cordi, illic futuro ubi
condatur thesaurus. Dicit autem non duas tunicas: sufficit enim nobis semel Christus indutus; neve post
intelligentiam veram, altera Deinceps vel haeresis vel legis veste induamur. Non calceamenta, quia in sancta
terra, peccatorum spinis atque aculeis non obsessa, ut Moysi dictum est, nudis pedibus statuti, admonemur non
alium gressus nostri habere, quam quem accipimus a Christo apparatum.
Hieronymus. Vel docet dominus pedes nostros mortiferis vinculis non alligari, sed sanctam terram ingredientes
esse nudos, neque habere virgam quae vertatur in colubrum, neque in aliquo praesidio carnis inniti: quia
huiusmodi virga et baculus arundineus est, quem si paululum presseris, frangitur, et manum transforat
incumbentis. Hilarius.
Potestatis autem externae iure non sumus indigni habentes virgam de radice iesse.

133

