Hieronymus. Nemo autem putet sub hoc verbo quod addit sed quibus datum est, vel fatum vel fortunam
introduci: quod hi sunt virgines quos ad hoc casus adduxit. Sed his datum est a Deo qui petierunt, qui voluerunt,
qui ut acciperent, laboraverunt. Chrysostomus super Matth..
Ideo ergo non omnes capere possunt, quia non omnes volunt. Palma proposita est: qui concupiscit gloriam, non
cogitet de labore. Nemo vinceret, si omnes periculum timerent. Ex eo ergo quod quidam a proposito continentiae
cadunt, non debemus circa virtutem castitatis fieri pigriores; sicut et qui in pugna cadunt non exanimant ceteros.
Quod ergo dicit quibus datum est, illud ostendit, quia nisi auxilium gratiae acciperemus, nihil nobis valeret. Hoc
autem auxilium gratiae volentibus non denegatur: dicit enim dominus: petite et accipietis.
Chrysostomus in Matth..
Deinde possibile hoc esse ostendens, ait sunt enim eunuchi; quasi dicat: excogita: si ab aliis excisus esses, quid
utique faceres? voluptate quidem privatus esses, mercedem autem non haberes. Chrysostomus super Matth..
Sicut enim peccatum opus sine voluntate non facit, ita et iustitia ex opere non consummatur, nisi et voluntas
affuerit. Illa est ergo gloriosa continentia, non illa quam transgredi non potest necessitas debilitatis corporis, sed
quam complectitur voluntas sancti propositi. Hieronymus. Triplex ergo genus eunuchorum posuit; quorum duo
sunt carnales, et tertii spirituales. Alii enim sunt qui de utero matris sic nascuntur; alii quos vel captivitas facit,
vel deliciae matronales; tertii sunt qui seipsos castraverunt propter regnum caelorum, et qui cum possint esse
viri, propter Christum eunuchi fiunt. Istis promittitur praemium; superioribus autem, quibus necessitas
castimonia est, non voluntas, nihil omnino debetur. Hilarius in Matth..
In uno enim eorum posuit naturam, scilicet in eo qui nascitur; in altero necessitatem, scilicet in eo qui factus est;
in tertio voluntatem, qui scilicet spe regni caelestis talis esse decrevit. Chrysostomus super Matth.. Quod autem
aliqui sic nascuntur, hac ratione fit sicut et nascuntur sex digitos habentes aut quatuor. Si enim Deus sicut ab
initio constituit unamquamque naturam, sic dimitteret illam immutabiliter semper in suo ordine permanere, in
oblivionem deduceretur coram hominibus operatio Dei. Ideo ergo interdum natura rerum convertitur contra suam
naturam, ut semper Deus naturae opifex in memoriam reducatur.
Hieronymus. Possumus et aliter dicere: eunuchi sunt ex matris utero qui frigidiores naturae sunt, nec libidinem
appetentes, et alii qui ab hominibus fiunt, quos aut Pharisaei faciunt, aut propter idolorum cultum emolliuntur in
feminas, vel persuasione haeretica simulant castitatem, ut mentiantur religionis veritatem.
Sed nullus eorum consequitur regnum caelorum, nisi qui se propter Christum castraverit: unde sequitur qui
potest capere, capiat; ut unusquisque consideret vires suas, utrum possit virginalia et pudicitiae implere
praecepta. Per se enim castitas blanda est, et quemlibet ad se alliciens; sed considerandae sunt vires, ut qui potest
capere, capiat. Quae hortantis domini vox est, et milites suos ad pudicitiae praemium concitantis, quasi, qui
potest pugnare, pugnet, et superet ac triumphet.
Chrysostomus in Matth.. Cum autem dicit qui se castraverunt, non membrorum dicit abscissionem, sed malarum
cogitationum interemptionem: maledictioni enim est obnoxius qui membrum abscindit: etenim quae
homicidarum sunt talis praesumit; et Manichaeis, qui detrahunt creaturis, tribuit occasionem, et eadem cum
gentibus membra detruncantibus inique agit; abscindere enim membra daemoniacae tentationis est. Cum his
autem quae dicta sunt neque concupiscentia mansuetior ita fit, sed molestior: aliunde enim habet fontes sperma
quod in nobis est, et praecipue a proposito incontinenti, et mente negligente; et si ipsa sobria fuerit, naturalium
motuum nullum est nocumentum; nec ita abscissio membri comprimit tentationes et tranquillitatem facit, ut
cogitationis frenum.
|#4 Lectio 4
Chrysostomus super Matth..
Dominus de castitate sermonem fecerat; audientes autem quidam obtulerunt ei infantes castitate mundissimos:
putabant enim quia dominus corpore mundos tantum laudaret; et hoc est quod dicitur tunc oblati sunt ei parvuli,
ut manus eis imponeret, et oraret.
Origenes in Matth.. Iam enim ex praecedentibus virtutibus eius experti erant quoniam per impositionem manuum
eius, et orationem repelluntur mala. Offerunt ergo ei pueros, considerantes quoniam impossibile est ut postquam
per tactum dominus dederit eis divinam virtutem, ruina aut Daemonium aliquod tangere eos possit. Remigius.
Consuetudo etiam fuit apud veteres ut parvuli offerrentur senioribus, quatenus eorum manu vel ore
benedicerentur; et iuxta hanc consuetudinem parvuli oblati sunt domino. Chrysostomus super Matth.. Caro
autem, quia non delectatur in bono, facile obliviscitur bonum; malum autem quod audierit, retinet semper. Ante
modicum autem tempus Christus accipiens puerum, dixit: nisi facti fueritis sicut parvulus iste, non intrabitis in
regnum caelorum; et ecce statim obliti discipuli puerilis innocentiae, vetabant pueros ad Christum quasi indignos
accedere; unde sequitur discipuli autem increpabant eos.
Hieronymus. Non quia nollent eis salvatoris et manu et voce benedici; sed quod nondum habentes plenissimam
fidem, putarent eum, in similitudinem aliorum hominum, offerentium importunitate lassari.
Chrysostomus in Matth.. Vel discipuli expellebant pueros, causa dignitatis Christi. Dominus autem docens eos
moderata sapere et tumorem conculcare mundanum, accepit parvulos, et in ulnis tenuit eos: et talibus regnum

226

