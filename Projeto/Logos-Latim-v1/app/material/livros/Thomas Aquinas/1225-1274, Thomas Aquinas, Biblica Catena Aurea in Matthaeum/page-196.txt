ecclesiae, quae sibi est et mater et filii: nam simul omnes quibus constat ecclesia, mater dicitur; singuli autem
iidem ipsi filii appellantur.
Hilarius in Matth.. Vel haec mulier proselytorum formam praefert, fines suos egreditur, et ex gentibus, scilicet in
populi alterius nomen excedens: quae pro filia, videlicet gentium plebe, dominatu immundorum spirituum
occupata, orat; et quia dominum cognovit ex lege, David filium nuncupat. Rabanus. Item si quis conscientiam
habet alicuius vitii sorde pollutam, filiam habet male a Daemonio vexatam. Item si quis bona quae gessit,
peccatorum peste foedavit, filiam habet immundi spiritus furiis agitatam; ideoque necesse est ut ad preces
lacrymasque confugiat, sanctorumque intercessiones et auxilia quaerat.
|#6 Lectio 6
Hieronymus. Sanata chananaeae filia, revertitur dominus ad Iudaeam: unde dicitur et cum transisset inde Jesus,
venit secus mare Galilaeae. Remigius. Hoc mare diversis vocabulis appellatur: dicitur enim mare Galilaeae
propter Galilaeam adiacentem; mare tiberiadis propter tiberiadem civitatem.
Sequitur et ascendens in montem, sedebat ibi. Chrysostomus in Matth..
Considerandum autem, quod aliquando dominus circuit ut sanet infirmos: aliquando autem sedet expectans eos:
et ideo convenienter hic subditur et accesserunt ad eum turbae multae, habentes secum mutos, claudos, caecos,
debiles, et alios multos. Hieronymus. In eo loco ubi Latinus interpres transtulit debiles, in Graeco scriptum est
cyllous, quod non debilitatis generale, sed unius infirmitatis nomen est: ut quomodo claudus dicitur, qui pede
claudicat uno, sic cyllos, appelletur qui unam manum debilem habet. Chrysostomus in Matth..
Hi autem in duobus fidem suam demonstrabant; et in ascendendo montem, et in hoc quia aestimabant se nullo
alio indigere nisi ut proicerentur ad pedes iesu; neque etiam adhuc tangunt fimbriam vestimenti, sed et ad
altiorem fidem ascendunt unde dicitur et proiecerunt eos ad pedes eius. Et mulieris quidem filiam cum multa
tarditate curavit, ut eius virtutem ostenderet: his autem, non quia meliores erant, sed ut infidelium Iudaeorum ora
obstrueret, confestim sanationem praebet: unde sequitur et curavit omnes.
Multitudo autem eorum qui curabantur, et facilitas sanationis eos in stuporem mittebat: unde sequitur ita ut
turbae mirarentur, videntes mutos loquentes. Hieronymus.
De debilibus tacuit, quia quid e contrario diceret uno verbo non habebat.
Rabanus. Mystice autem, cum filia chananaeae praefigurasset salutem gentium, venit in Iudaeam: quia cum
plenitudo gentium intraverit, tunc omnis Israel salvus erit. Glossa. Mare autem iuxta quod venit Jesus, turbida
huius saeculi volumina signat: quod est Galilaeae, cum homines a vitiis ad virtutes transmigrant.
Hieronymus. Ascendit autem in montem, ut quasi avis teneros fetus provocet ad volandum. Rabanus.
Ut scilicet auditores suos erigat ad superna et caelestia meditanda. Sedebatque ibi, ut demonstraret, non nisi in
caelestibus requiem esse quaerendam. Eo autem sedente in monte, idest in caelorum arce, accedunt turbae
fidelium, devota mente illi appropinquantes, ducentes secum mutos et caecos etc., eosque ad pedes Jesu
proiciunt: quia peccata confitentes ipsi soli curandos subiciunt: quos ita curat ut turbae mirentur et magnificent
Deum Israel; quia fideles, quando viderint eos qui spiritualiter aegrotaverant, diversis operibus virtutum ditatos,
laudem Deo decantant.
Glossa. Muti autem sunt qui non laudant Deum; caeci qui non intelligunt viam vitae; surdi qui non obtemperant;
claudi per devia boni operis non recte euntes; debiles sunt qui infirmi sunt in bonis operibus.
|#7 Lectio 7
Hieronymus. Prius Christus infirmorum debilitates abstulerat, postea vero sanatis offert cibos. Convocat quoque
discipulos suos, et quod facturus est loquitur: unde dicitur Jesus autem convocatis discipulis suis dixit: misereor
turbae. Hoc autem facit ut magistris exemplum tribuat, cum minoribus atque discipulis communicandi consilia;
vel ut ex confabulatione intelligant signi magnitudinem. Chrysostomus in Matth.. Turbae enim cum ad
sanationem venissent, non audebant petere panes: unde ipse amator hominum, et omnium curam gerens, etiam
non petentibus dat: propter quod dicit misereor turbae. Ne autem dicatur quoniam venientes viaticum
portaverant, dicit quia triduo iam perseverant mecum, et non habent quod manducent. Etsi enim quando
venerunt, cibos habuerunt, tamen iam consumpti erant: et propter hoc non in prima aut secunda die hoc fecit, sed
in tertia, quando iam omnia erant consumpta: ut prius ipsi in necessitate constituti, cum ampliori desiderio
susciperent quod fiebat. Monstrat autem et quod de longe venerant, et nihil eis reliquum fuerat, in hoc quod dicit
et dimittere eos ieiunos nolo, ne deficiant in via. Cum autem nolit eos ieiunos dimittere, ideo tamen non statim
signum facit, ut ex hac interrogatione et responsione attentiores discipulos faciat, et fidem suam ostendant,
dicentes: fac panes. Et quamvis Christus plurima fecerit ut miraculi prius facti recordarentur, quia fecit eos
ministros et partiti sunt cophinos, adhuc tamen imperfectius dispositi erant: quod patet per hoc quod sequitur et
dicunt ei discipuli: unde ergo nobis in deserto panes tantos ut saturemus turbam tantam? ipsi quidem infirma
cogitatione hoc dixerunt; per hoc tamen miraculum futurum insuspicabile facientes: ne aliquis enim suspicaretur
quod ab aliquo propinquo castello accepti sunt cibi, propter hoc miraculum istud in solitudine fit, multum a
castellis distante. Ipse autem Christus, ut discipulorum erigat mentem, eos interrogat; ut ex modo interrogationis
eos commemoret illorum quae prius facta sunt: unde sequitur et ait illis Jesus: quot panes habetis? at illi
196

