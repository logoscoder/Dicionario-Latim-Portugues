Vel aliter. Quia ad susceptionem magistrorum discipulos provocaverat, poterat credentium occulta esse
responsio: ergo et pseudoprophetas, et Iudam proditorem debemus suscipere. Unde dominus dicit, non personas
suscipiendas esse, sed nomina; et mercedem non perire suscipientis, licet indignus fuerit qui susceptus sit.
Chrysostomus in Matth..
Dicit autem mercedem prophetae et mercedem iusti accipiet; idest qualem decens est accipere eum, qui suscipit
prophetam vel iustum; vel qualem propheta aut iustus est accepturus. Chrysostomus in Matth.. Non enim ait
mercedem de propheta, vel iusto, sed mercedem prophetae vel iusti. Iste enim fortasse iustus est; et quanto in hoc
mundo nihil possidet, tanto loquendi pro iustitia fiduciam maiorem habet. Hunc cum ille sustentat qui in hoc
mundo aliquid possidet, illius iustitiae libertatem sibi participem facit, et cum eo pariter iustitiae praemia recipiet
quem sustentando adiuvit.
Ille prophetiae spiritu plenus est, sed tamen corporeo eget alimento: et si corpus non reficitur, certum est quod
vox ipsa subtrahatur. Qui igitur prophetae alimenta tribuit, vires illi ad loquendum dedit; cum propheta ergo
mercedem prophetae accipiet qui hoc ante Dei oculos exhibuit quod adiuvit.
Hieronymus. Mystice autem qui prophetam recipit ut prophetam, et intelligit eum de futuris loquentem, hic
prophetae mercedem accipiet. Igitur Iudaei carnaliter intelligentes prophetas, mercedem non accipient
prophetarum. Remigius. Nonnulli vero prophetam intelligunt dominum Jesum Christum, de quo Moyses dicit:
prophetam vobis suscitabit Deus; quem similiter per iustum intelligunt, quia incomparabiliter iustus est.
Qui ergo in nomine iusti et prophetae, scilicet Christi, prophetam vel iustum suscipit, ab eo recipiet
remunerationem pro cuius amore recipit.
Hieronymus. Poterat autem aliquis causari et dicere: paupertate prohibeor ut hospitalis esse non possim; et hanc
excusationem levissimo exemplo diluit, ut calicem aquae frigidae toto animo porrigamus, dicens et quicumque
potum dederit uni ex minimis istis, aquae frigidae calicem tantum in nomine discipuli, amen dico vobis, non
perdet mercedem suam. Frigidae, inquit, non calidae; ne et in calida paupertatis et penuriae lignorum occasio
quaereretur.
Remigius. Dicit autem minimis, idest non prophetae, non iusto, sed alicui ex minimis. Glossa. Ubi nota, Deum
magis ad pium affectum dantis respicere quam ad quantitatem rei exhibitae.
Vel minimi sunt qui nihil penitus habent in hoc mundo, et iudices erunt cum Christo.
Hilarius in Matth.. Vel praevidens plures futuros tantum apostolatus nomine gloriosos, omni vero vitae suae
opere improbabiles, obsequium quod ipsis sub religionis opinione delatum est, mercede non fraudat: nam licet et
ipsi minimi essent, idest peccatorum omnium ultimi, non inania tamen in eos, etiam levia, sub frigidae aquae
nomine designata, officia esse decernit. Non enim peccatis hominis, sed discipuli nomini honor praestitus est.
|+11 Capitulus 11
|#1 Lectio 1
Rabanus. Postquam discipulos suos dominus ad praedicandum mittens, praemissis verbis eos instruxit, ipse
etiam quod docuerat verbis, factis implevit, offerens primam praedicationem Iudaeis; et hoc est quod dicitur et
factum est cum consummasset Jesus. Dicit autem transiit inde. Chrysostomus in Matth..
Quia enim eos misit, subtraxit seipsum dans locum eis et tempus facere quae iniunxerat: eo enim praesente et
curante, nullus ad discipulos vellet accedere. Remigius.
Pulchre autem de speciali doctrina, qua scilicet apostolos instruxerat, ad generalem transit, in civitatibus
praedicando; quia in hoc de caelis ad terras descendit, ut omnes illuminaret: in quo facto monentur etiam sancti
praedicatores ut omnibus prodesse studeant.
|#2 Lectio 2
Glossa. Posuerat supra evangelista quomodo per miracula et doctrinam Christi tam discipuli quam turbae
instruebantur; nunc ostendit quomodo haec instructio usque ad discipulos ioannis perveniret, qui ad Christum
aemulationem habere videbantur: unde dicit ioannes autem cum audisset in vinculis opera Christi, mittens duos
ex discipulis suis, ait illi: tu es qui venturus es, an alium expectamus? Gregorius in evang..
Quaerendum autem nobis est: ioannes propheta, et plusquam propheta, qui venientem ad baptismum dominum
ostendit, dicens: ecce agnus Dei, ecce qui tollit peccata mundi, cur in carcere positus mittens discipulos requirit
tu es qui venturus es, an alium expectamus? tamquam si ignoraret quem ostenderat; et an ipse sit nesciat quem
ipse prophetando, baptizando, ostendendo, ipsum esse clamaverat.
Ambrosius super Lucam.
Nonnulli autem hoc sic intelligunt. Magnum quidem ita prophetam esse ioannem, ut Christum agnosceret,
annuntiaret remissionem peccatorum futuram; sed tamen, tamquam pium vatem, quem venturum crediderat, non
credidisse moriturum. Non igitur fide, sed pietate dubitavit. Dubitavit etiam Petrus dicens: propitius tibi esto,
domine: non fiat hoc. Chrysostomus in Matth.. Sed non utique hoc habet rationem. Ioannes enim neque hoc
ignorabat: sed hoc primum testatus est dicens: ecce agnus Dei, ecce qui tollit peccata mundi. Agnum enim
vocans, crucem divulgat: nec aliter quam per crucem peccatum abstulit mundi.
143

