Consequens autem erat prioribus dicere: me non suscipit, quod erat omni poena amarius; sed quia crassi erant, et
praedicta poena eos non movebat, comparatione exempli cogniti manifestat praeparatam poenam; propter hoc
enim dicit quod expedit ei hoc sustinere, quoniam eos alia gravior poena expectat.
Hilarius in Matth.. Mystice autem molae opus labor est caecitatis: nam clausis iumentorum oculis aguntur in
gyrum; et sub asini quidem nomine frequenter gentes cognominatas reperimus, qui caeci laboris ignorantia
continentur.
Iudaeis autem scientiae iter in lege praestitum est; qui si Christi apostolos scandalizaverint, rectius, alligata collo
mola asinaria, demersi in mari fuissent, idest gentium labore depressi ignorantia saeculi demonstrarentur: quia
illis tolerabilius fuerat nescisse Christum, quam prophetarum dominum non recepisse. Gregorius Moralium.
Vel aliter. Quid per mare nisi saeculum, quid per molam asinariam nisi actio terrena significatur? quae cum colla
mentis per stulta desideria stringit, hanc in laboris circuitum mittit. Sunt utique nonnulli qui dum terrenas
actiones deserunt, et ad contemplationis studia humilitate postposita ultra intelligentiae vires surgunt, non solum
se in errorem Deiciunt, sed infirmos quosque de gremio veritatis dividunt. Qui ergo unum de minimis meis
scandalizat, melius ei fuerat, ligata collo mola asinaria, in mare proici: quia nimirum perversae menti
expedientius esse potuisset ut occupata mundo terrena negotia ageret, quam per contemplationis studia ad
multorum perniciem vacaret. Augustinus de quaest. Evang.. Vel aliter. Qui scandalizaverit unum ex pusillis istis,
idest ex humilibus, quales vult esse discipulos suos, non obtemperando, vel etiam contradicendo, expedit ei ut
mola asinaria suspendatur in collo eius, et praecipitetur in profundum maris, idest congruit ei ut cupiditas rerum
temporalium, cui stulti et caeci alligantur, eum devinctum pondere suo deducat ad interitum.
|#2 Lectio 2
Glossa. Dixerat dominus, quod expedit ei qui scandalizat, ut suspendatur mola asinaria in collo eius: cuius
rationem assignans, subdit vae mundo a scandalis, idest propter scandala. Origenes in Matth..
Hoc non de elementis mundi intelligamus; sed hic homines, qui sunt in mundo, dicuntur mundus. Non sunt
autem discipuli Christi de hoc mundo: unde non potest eis esse a scandalis vae: nam etsi multa sunt scandala,
non tangunt eum qui non est de hoc mundo. Si autem adhuc est de hoc mundo, propterea quod diligit mundum,
et quae sunt in eo; tanta scandala comprehendunt eum quantis fuerat obligatus in mundo.
Sequitur necesse est enim ut veniant scandala. Chrysostomus in Matth..
Cum autem dicit necesse est, non destruit libertatem arbitrii, neque necessitati aliquarum rerum supponit; sed
quod omnino futurum est, praedicit. Scandala quidem sunt prohibitiones rectae viae.
Non autem praedicatio Christi scandala inducit: neque enim quia praedixit, propter hoc fit; sed quia omnino
futurum erat, propter hoc praedixit. Sed dicet aliquis: si omnes corrigantur, et nullus sit qui scandala afferat,
nonne mendacii arguetur hic sermo? nequaquam: quia enim praevidit inemendatos futuros homines esse, propter
hoc dixit necesse est ut veniant scandala: idest omnino venient. Si autem corrigendi essent, non dixisset. Glossa.
Vel necesse est ut veniant scandala, quia sunt necessaria, idest utilia, ut per hoc qui probati sunt, manifesti fiant.
Chrysostomus in Matth.. Scandala enim erigunt homines, et acutiores eos faciunt; et eum qui cadit, velociter
erigunt, inquantum scilicet ingerunt sollicitudinem.
Hilarius in Matth..
Vel humilitas passionis scandalum mundo est, quod sub deformitate crucis aeternae gloriae dominum voluit
accipere. Et quid mundo tam periculosum quam non recepisse Christum? ideo vero necesse ait venire scandala,
quia ad sacramentum reddendae nobis aeternitatis, omnis in eo passionis humilitas esset complenda. Origenes.
Vel venientia scandala sunt Angeli Satanae. Nec tamen putes secundum naturam vel substantiam esse huiusmodi
scandala; sed libertas arbitrii in quibusdam genuit scandalum, nolens suscipere pro virtute laborem. Non potest
autem esse verum bonum, nisi habeat impugnationem mali. Sic ergo necesse est venire scandala, sicut necesse
est sustinere malitiam caelestium; qua tanto magis irritantur, quanto magis verbum Christi in hominibus
invalescens expellit ab eis malignas virtutes. Quaerunt autem organa per quae scandala operentur, quibus est
magis vae: nam multo peius erit ei qui scandalizat quam ei qui scandalizatur: unde sequitur verumtamen vae
homini illi per quem scandalum venit. Hieronymus.
Ac si dicat: vae homini illi qui vitio suo facit ut per se fiat quod necesse est ut in mundo fiat. Simulque per
generalem sententiam percutitur Iudas qui proditioni animum praeparaverat. Hilarius.
Vel sub hominis nuncupatione actorem scandali huius quod est circa passionem Christi, Iudaicum populum
designat, per quem omne huic mundo periculum comparatur, ut Christum in passione abnegent, quem lex et
prophetae passibilem praedicaverunt.
Chrysostomus in Matth..
Ut autem discas quod non sunt absolutae necessitatis scandala, audi quae sequuntur: si autem manus tua vel pes
tuus scandalizat te, etc.. Non autem hoc de membris corporalibus dicit, sed de amicis, quos in ordine
necessariorum membrorum habemus: nihil est enim ita nocivum ut conversatio mala. Rabanus. Scandalum
quippe sermo Graecus est, quod nos offendiculum vel ruinam et impactionem pedis dicere possumus. Ille ergo
scandalizat fratrem qui ei dicto factove minus recto occasionem ruinae dederit. Hieronymus.

215

