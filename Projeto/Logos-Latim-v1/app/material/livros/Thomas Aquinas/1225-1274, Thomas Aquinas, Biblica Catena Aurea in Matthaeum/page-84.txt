qui convenienter petitur hic, est necessarius: sequitur enim panem nostrum supersubstantialem da nobis hodie.
Hieronymus. Quod nos supersubstantialem exprimimus, in Graeco habetur bis epiousion, quod verbum LXX
interpretes periousion, frequentissime transferunt. Consideravimus ergo in Hebraeo: et ubicumque illi
periousion, expresserunt, nos invenimus segola, quod symmachus exereton, idest praecipuum vel egregium
transtulit, licet in quodam loco peculiarem interpretatus sit. Quando ergo petimus ut peculiarem vel praecipuum
nobis dominus tribuat panem, illum petimus qui dicit in evangelio: ego sum panis vivus, qui de caelo descendi.
Cyprianus de orat. Domin.. Nam panis vitae Christus est; et panis hic omnium non est, sed noster est. Hunc
autem panem dari nobis quotidie postulamus, ne qui in Christo sumus et eucharistiam quotidie accipimus,
intercedente aliquo graviori delicto a caelesti pane prohibeamur et a Christi corpore separemur. Petimus ergo ut
qui in Christo manemus, a sanctificatione eius et corpore non recedamus.
Augustinus de bono persev..
Perseverantiam ergo a domino sancti poscunt, quando petunt ne a Christi corpore separentur, sed in ea sanctitate
permaneant, ut nullum crimen admittant.
Chrysostomus super Matth..
Vel panem supersubstantialem posuit, hoc est quotidianum. Cassianus collat.. Cum enim dicit hodie, ostendit
eum quotidie esse sumendum, omnique tempore haec oratio debet profundi, quia non est dies qua non opus sit
nobis huius panis perceptione cor interioris hominis confirmare. Augustinus de serm. Dom.. Sed contra hoc illi
movent quaestionem qui in Orientalibus partibus non quotidie coenae domini communicant: qui de hac re suam
sententiam defendunt, vel ipsa auctoritate ecclesiastica, quod sine scandalo ista faciunt, neque ab eis qui ecclesiis
praesunt, facere prohibentur. Sed ut de istis nil in aliquam partem disseramus, illud certe debet occurrere
cogitantibus, regulam nos orandi a domino accepisse, quam transgredi non oportet. Quis ergo audeat dicere
semel tantum nos orare debere orationem dominicam, aut si iterum et tertio, usque ad eam tantum horam qua
corpori domini communicamus? non enim postea dicere poterimus da nobis hodie quod iam accepimus. Aut
poterit quisque cogere ut ultima parte diei sacramentum illud celebremus? cassianus.
Licet istud quod dicitur hodie, ad praesentem vitam possit intelligi; idest dum in saeculo commoramur, praesta
nobis hunc panem. Hieronymus. Possumus supersubstantialem panem et aliter intelligere, qui super omnes
substantias sit, et universas superet creaturas, scilicet domini.
Augustinus de serm. Dom.. Vel quotidianum panem accipiamus spiritualem, praecepta scilicet divina, quae
quotidie oportet meditari et operari. Gregorius Moralium. Nostrum autem hunc panem dicimus, et tamen ut detur
oramus: quia Dei est ex munere, et noster fit per acceptionem. Hieronymus. Alii simpliciter putant, secundum
apostoli sermonem dicentis: habentes victum et vestitum, his contenti simus, de praesenti tantum cibo sanctos
curam gerere; unde in posterioribus praeceptum est: nolite cogitare de crastino. Augustinus ad probam.
Sic ergo hic sufficientiam petimus a parte quae excellit, idest nomine panis totum significantes.
Chrysostomus super Matth..
Non solum autem oramus ideo, panem nostrum da nobis hodie, ut habeamus quid manducemus, quod commune
est inter iustos et peccatores, sed ut quod manducamus, de manu Dei accipiamus, quod est tantum sanctorum.
Nam illi Deus dat panem qui cum iustitia praeparat, diabolus autem ei qui praeparat cum peccato. Vel ita ut dum
a Deo datur, sanctificatus accipiatur; et ideo addidit nostrum, idest quem nos habemus paratum, illum da nobis,
ut a te sanctificetur: sicut sacerdos panem accipiens a laico, sanctificat, et porrigit ei: panis enim offerentis est;
sed quod sanctificatum est beneficium est sacerdotis. Dicit autem nostrum propter duo. Primo, quia omnia quae
nobis Deus dat, per nos aliis dat, ut de eo quod accipimus, partem impotentibus faciamus. Qui ergo de laboribus
suis, indigentibus praestat, non tantum panem suum manducat, sed etiam alienum.
Deinde qui de iustitia acquisitum panem manducat, suum panem manducat; quod autem cum peccato alienum.
Augustinus de serm. Dom.. Forte autem aliquis moveatur cur oremus pro his adipiscendis quae huic vitae sunt
necessaria, sicut est victus et tegumentum, cum dominus dicat: nolite solliciti esse quid edatis aut quid
induamini; non potest autem quisque de ea re, pro qua adipiscenda orat, non esse sollicitus. Augustinus ad
probam. Sed sufficientiam vitae non indecenter vult quisquis vult, et non amplius; haec autem sufficientia non
appetitur propter seipsam, sed propter salutem corporis, et congruentem habitum personae hominis, quo habito
non sit inconveniens eis cum quibus honeste vivendum est. Ista ergo cum habentur, ut teneantur; cum non
habentur, ut habeantur orandum est. Chrysostomus in Matth.. Considerandum est autem quod postquam dixit fiat
voluntas tua sicut in caelo, et in terra, quia hominibus loquebatur in terra carne indutis, et non potentibus habere
eamdem impassibilitatem cum Angelis, condescendit iam infirmitati nostrae, quae necessario indiget cibo; et
ideo pro pane iussit orationem facere, non pro pecuniis neque pro lascivia, sed solum pro pane quotidiano; et
neque hoc sufficit, sed apposuit da nobis hodie, ut non conteramus nos ipsos sollicitudine supervenientis diei.
Chrysostomus super Matth..
Et sic prima facie videntur haec verba sonare, ut qui hoc dicunt, non habeant in crastinum aut post crastinum
praeparatum. Quod si ita est, oratio ista aut paucis potest convenire, sicut apostolis, qui docendi gratia omni
tempore vagabantur, aut forsitan nulli. Doctrinam autem Christi ita debemus aptare, ut omnes in ea proficiant.
Cyprianus de orat. Domin..

84

