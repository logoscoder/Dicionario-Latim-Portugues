Sane quod ait praedicate super tecta, iuxta morem provinciae palaestinae loquitur, ubi solent in tectis residere:
quia non sunt cacuminata, sed aequalia. Ergo praedicabitur in tectis quod cunctis audientibus palam dicetur.
Glossa. Vel aliter. Quod dico vobis in tenebris, idest dum adhuc in timore carnali estis, dicite in lumine, idest in
fiducia veritatis, cum a spiritu sancto eritis illuminati; et quod in aure auditis, idest solo auditu percipitis,
praedicate, opere complendo, super tecta existentes, idest corpora vestra quae sunt domicilia animarum.
Hieronymus. Vel aliter. Quod dico vobis in tenebris, dicite in lumine; idest, quod auditis in mysterio, apertius
praedicate; et quod in aure auditis, praedicate super tecta, idest, quod vos erudivi in parvulo Iudaeae loco,
universis urbibus in toto mundo audacter edicite. Chrysostomus in Matth..
Sicut autem quando dicebat: qui credit in me, opera quae ego facio et ille faciet, et maiora his faciet, ita et hic
monstrat quoniam omnia per eos operatur, etiam plusquam per seipsum; quasi dicat: principium ego dedi; sed
quod plus est, per vos explere volo. Hoc autem non iniungentis est solum, sed et futurum praedicentis et
ostendentis quoniam omnia superabunt.
Hilarius in Matth..
Constanter ergo ingerenda est Dei cognitio, et profundum doctrinae evangelicae secretum lumine praedicationis
revelandum, non timendo eos quibus cum sit licentia in corpora tantum, in animam ius nullum est: et ideo
subditur et nolite timere eos qui occidunt corpus, animam autem non possunt occidere.
Chrysostomus. Vide qualiter omnibus eos statuit superiores: non sollicitudinem solum et maledictionem, neque
pericula, sed et ipsam quae omnibus videtur terribilior, mortem suadens propter Dei timorem contemnere: unde
subdit sed potius eum timete qui potest et animam et corpus perdere in Gehennam.
Hieronymus. Nomen Gehennae in veteribus libris non invenitur; sed primo a salvatore ponitur. Quaeramus ergo
quae sit huius sermonis occasio. Idolum baal fuisse iuxta ierusalem ad radices montis Moria, in quibus siloa fluit,
non semel legimus.
Haec vallis et parva campi planities irrigua erat et nemorosa, plenaque deliciis, et lucus in ea idolo consecratus.
In tantam autem populus Israel dementiam venerat ut, deserta templi vicinia, ibi hostias immolaret, et rigorem
religionis deliciae vincerent, filiosque suos incenderent Daemoni: et appellabatur locus ipse Gehennon, idest
vallis filiorum hennon. Hoc regum volumen, et Paralipomenon et ieremias scribunt plenissime; et comminatur
Deus se locum ipsum impleturum cadaveribus mortuorum, ut nequaquam vocetur tophet et baal, sed vocetur
polyandrion, idest tumulus mortuorum.
Futura ergo supplicia et poenae perpetuae quibus peccatores cruciandi sunt, huius loci vocabulo denotantur.
Augustinus de Civ. Dei. Hoc autem non antea fiet quam anima corpori fuerit copulata, ut nulla direptione
separentur; et tamen tunc recte mors animae dicitur, quia non vivit ex Deo; mors autem corporis, quia in
damnatione novissima quamvis homo sentire non desinat, tamen quia sensus ipse nec voluntate suavis, nec
quiete salubris, sed dolore poenalis est, mors potius appellata quam vita. Chrysostomus in Matth..
Vide autem rursus, quia non promittit eis liberationem a morte, sed suadet contemnere mortem; quod multo
maius est quam erui a morte; et quod hoc sermone ea quae de immortalitate sunt dogmata eis infigit.
|#11 Lectio 11
Chrysostomus in Matth..
Postquam timorem mortis excluserat, ne aestimarent apostoli quod si interficerentur, essent derelicti a Deo,
rursus sermonem de providentia Dei inducit, dicens nonne duo passeres asse veneunt; et unus ex illis non cadet
super terram sine patre vestro? Hieronymus. Et est sensus: si parva animalia absque Deo non decidunt auctore, et
in omnibus est providentia, et quae in his peritura sunt, sine voluntate Dei non pereunt, vos qui aeterni estis, non
debetis timere quod absque Dei vivatis providentia.
Hilarius in Matth.. Mystice autem quod venditur, corpus atque anima est; et cui venditur, peccatum est. Qui ergo
duos passeres asse vendunt, seipsos peccato minimo vendunt, natos ad volandum, et ad caelum pennis
spiritualibus efferendos; sed capti pretiis praesentium voluptatum, et ad luxum saeculi venales totos se talibus
actionibus nundinantur.
Dei autem voluntatis est ut unus ex illis magis evolet; sed lex constitutione Dei perfecta decernit unum ex eis
potius decidere.
Quemadmodum enim si evolarent, unum essent, fieretque corpus spiritale, ita peccatorum pretio venditis, anima
terrenam contrahit ex vitiorum sorde materiam, fitque unum ex illis quod tradatur in terram. Hieronymus. Quod
autem ait vestri autem capilli capitis omnes numerati sunt, immensam Dei erga homines ostendit providentiam,
et ineffabilem signat affectum, quod nihil nostrorum Deum lateat. Hilarius in Matth.. In numerum enim aliquid
colligi, diligentiae est. Chrysostomus in Matth.. Unde hoc dixit, non quod pilos Deus numeret; sed ut diligentem
cognitionem et multam circa eos providentiam ostendat. Hieronymus.
Derident autem intelligentiam ecclesiasticam in hoc loco qui carnis resurrectionem negant; quasi nos et capillos
qui numerati sunt, et a tonsore decisi, omnes dicamus resurgere, cum salvator non dixerit: vestri autem et capilli
omnes salvandi sunt, sed numerati sunt. Ubi numerus est, scientia numeri demonstratur, non eiusdem numeri
conservatio.

139

