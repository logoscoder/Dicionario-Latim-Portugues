discipulos incusatis? quomodo autem Dei mandatum transgrediantur, manifestat cum subdit vos autem dicitis:
quicumque dixerit patri vel matri: munus quodcumque est ex me, tibi proderit.
Hieronymus. Praemissam enim providentissimam Dei legem volentes Scribae Pharisaeique subvertere, ut
impietatem sub nomine pietatis inducerent, docuerunt pessimos filios, ut si quis ea quae parentibus offerenda
sunt, Deo voluerit vovere, qui verus est pater, oblatio domini praeponatur parentum muneribus. Glossa.
Ut sit sensus: quod ego offero Deo, et mihi et tibi proderit; et ideo non debes sumere, scilicet res meas in tuos
usus; sed pati ut Deo offeram. Hieronymus. Vel certe ipsi parentes, qui Deo consecrata cernebant, ne sacrilegii
crimen incurrerent, declinantes, egestate conficiebantur; atque ita fiebat ut oblatio liberorum sub occasione
templi et Dei in lucra cederet sacerdotum.
Glossa. Ut sit sensus: quicumque, idest quisquis vestrum, o iuvenes, dixerit, idest dicere poterit vel dicet, patri
vel matri: o pater, munus quod est ex me, Deo iam devotum, proderit tibi. Admirando; quasi diceret: non debes
sumere, ne sis reus sacrilegii. Vel potest legi per defectum hoc modo: quicumque dixerit patri, etc., subaudi:
faciet Dei mandatum, vel complebit legem, vel erit dignus vita aeterna. Hieronymus. Potest autem et hunc
breviter habere sensum.
Compellitis, inquit, filios, ut dicant parentibus suis: quodcumque donum oblaturus eram Deo, in tuos consumis
cibos, tibique prodest, o pater et mater; quasi diceret: non. Glossa. Et sic propter istas persuasiones avaritiae
vestrae, ille iuvenis non honorificabit patrem et matrem: unde sequitur et non honorificabit patrem et matrem;
quasi diceret: vos filiis ista pessima suasistis; et propter hoc filius postea patrem et matrem non honorificabit; et
ita mandatum Dei de sustentandis parentibus fecistis irritum propter traditionem vestram, scilicet avaritiae
vestrae servientes. Augustinus contra advers. Leg.
Et proph.. Evidenter autem hic Christus ostendit, et illam esse Dei legem quam haereticus blasphemat, et Iudaeos
habere suas traditiones a libris propheticis et legitimis alienas; quas apostolus appellat profanas fabulas et viles.
Augustinus contra faustum.
Multa etiam nos hic dominus docet: et Iudaeos a Deo suo se non avertere, et eius mandata non tantum se non
infringere, verum etiam illos a quibus infringerentur arguere, et non nisi per Moysen ista mandasse. Augustinus
de quaest.
Evang.. Vel aliter. Munus quodcumque est ex me, tibi proderit; idest, munus quod offers causa mei, ad te iam
pertinebit: quibus verbis significant filii iam sibi non necesse esse parentum pro se oblationem, quod ad eam
aetatem pervenissent ut possent iam ipsi offerre pro se. In hac ergo aetate constitutos, ut possent parentibus suis
hoc dicere, cum hoc dixissent, negabant Pharisaei reos esse, si parentibus non praestarent honorem.
|#2 Lectio 2
Chrysostomus in Matth..
Monstraverat dominus quod Pharisaei non erant digni accusare transgredientes mandata seniorum, cum Dei
legem destruerent; rursus autem demonstrat hoc ipsum et a propheta: unde dicit hypocritae, bene prophetavit de
vobis Isaias dicens: populus hic labiis me honorat; cor autem eorum longe est a me. Remigius. Hypocrita dicitur
simulator, quia aliud opere simulat, et aliud corde gestat. Isti ergo bene hypocritae dicuntur, quia sub honore Dei
terrena sibi lucra accumulare cupiebant.
Rabanus. Praevidit autem Isaias simulationem Iudaeorum, quod in dolo pugnarent contra evangelium; et ideo
dixit ex persona domini populus hic labiis me honorat, etc.. Remigius. Iudaeorum namque populus labiis et ore
Deo appropinquare et honorare eum videbatur, quia unius Dei cultum se habere gloriabatur; sed corde longe a
Deo recessit: quia visis signis atque miraculis, nec divinitatem eius cognoscere, nec eum suscipere voluerunt.
Rabanus. Item labiis eum honorabant quando dicebant: magister, scimus quia verax es; sed cor eorum longe ab
eo fuit quando miserunt insidiatores, ut eum caperent in sermone. Glossa.
Vel commendando exteriorem munditiam eum honorabant, sed dum interiori, quae vera est, carebant, cor eorum
longe erat a Deo, et illis talis honor inutilis erat: unde sequitur sine causa autem colunt me docentes doctrinas et
mandata hominum. Rabanus. Non enim habebunt mercedem cum veris cultoribus, docentes doctrinas et mandata
hominum, contemptis praeceptis divinis.
Chrysostomus in Matth.. Augmentata ergo accusatione Pharisaeorum a testimonio prophetae, et illis non
emendatis, iam eis non loquitur, sed turbis: unde dicit et, convocatis ad se turbis, dixit eis: audite et intelligite.
Quia turbis dogma excelsum et multa philosophia plenum propositurus erat, non simpliciter hoc enuntiat, sed
susceptibilem facit sermonem.
Primo quidem et honore et sollicitudine exhibita circa turbas; quod ostendit evangelista dicens et convocatis ad
se turbis.
Deinde etiam susceptibilem facit sermonem ex tempore: quia post mortuos suscitatos, post victoriam contra
Pharisaeos habitam, tunc legem proponit, ut facilius suscipiatur.
Et non solum simpliciter turbas advocavit; sed etiam eos attentiores fecit in hoc quod dixit audite et intelligite;
idest, attendite et erigimini mente ad hoc audiendum. Non autem dixit eis: nihil est observatio escarum, neque
quod Moyses male iniunxerat; sed per modum admonitionis et consilii a rerum ipsarum natura testimonium
accipiens ait non quod intrat in os, coinquinat hominem; sed quod procedit ex ore, hoc coinquinat hominem.
191

