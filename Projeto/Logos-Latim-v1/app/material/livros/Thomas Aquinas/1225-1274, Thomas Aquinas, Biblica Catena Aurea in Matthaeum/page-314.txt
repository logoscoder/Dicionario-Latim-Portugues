Hieronymus. Vel aliter. Secundo orat, ut si Ninive, idest gentilitas, aliter salvari non potest nisi aruerit cucurbita,
idest Iudaea, fiat voluntas patris, quae non est contraria filii voluntati, dicente ipso per prophetam: ut facerem
voluntatem tuam, Deus meus, volui. Hilarius in Matth..
Vel aliter. Passuris discipulis omnem in se corporis nostri infirmitatem assumpsit; crucique secum universa
quibus infirmamur affixit: et ideo transire ab eo calix non potest, nisi illum bibat, quia pati, nisi ex eius passione,
non possumus.
Hieronymus. Christus autem solus orat pro omnibus, sicut et solus patitur pro universis; sequitur enim et venit
iterum, et invenit eos dormientes; erant enim oculi eorum gravati. Languescebant enim et opprimebantur
apostolorum oculi negatione vicina. Origenes in Matth..
Puto enim quod non tantum corporum oculi quantum animarum gravati erant: nondum enim erat eis spiritus
datus; unde non eos reprehendit, sed vadens iterum oravit, docens ut non deficiamus, sed permaneamus in
oratione, donec impetremus ea quae postulare iam coepimus; unde sequitur et relictis illis, iterum abiit, et oravit
tertio, eumdem sermonem dicens.
Hieronymus. Tertio autem oravit, ut in ore duorum vel trium testium staret omne verbum. Rabanus. Vel ideo
tribus vicibus dominus oravit, ut nos a peccatis praeteritis veniam, et praesentibus malis tutelam, et futuris
periculis cautelam oremus, et ut omnem orationem ad patrem et ad filium et ad spiritum sanctum dirigamus: et ut
integer spiritus noster et anima et corpus servetur. Augustinus de quaest.
Evang.. Non absurde etiam intelligitur propter trinam tentationem passionis ter dominum orasse. Sicut enim
tentatio cupiditatis trina est, ita tentatio timoris trina est. Cupiditati quae in curiositate est, opponitur timor
mortis: sicut enim in illa cognoscendarum rerum est aviditas, ita et in ista metus amittendae talis notitiae.
Cupiditati vero honoris vel laudis opponitur timor ignominiae, et contumeliarum.
Cupiditati autem voluptatis opponitur timor doloris. Remigius. Vel ter orat pro apostolis, et maxime pro Petro,
qui ter erat eum negaturus.
|#12 Lectio 12
Hilarius in Matth.. Post orationem frequentem, post discursus recursusque multiplices, metum demit, securitatem
reddit, in requiem adhortatur; unde dicitur tunc venit ad discipulos suos, et ait illis: dormite iam et requiescite.
Chrysostomus in Matth..
Et quidem tunc vigilare oportebat; sed hoc dixit, ut ostenderet quoniam neque visum possent ferre futurorum
malorum, et quoniam eorum non indiget auxilio: et quoniam omnino tradi eum oportebat.
Hilarius in Matth.. Vel hoc dicit, quia voluntatem patris de discipulis iam securus expectabat, de qua dixerat: fiat
voluntas tua; qua scilicet transiturum in nos calicem bibens, infirmitatem corporis nostri, et timoris
sollicitudinem, et ipsum dolorem mortis absorbuit.
Origenes in Matth.. Vel non est ille ipse somnus quem iubet nunc discipulos suos dormire, et ille qui eis superius
scribitur contigisse. Illic enim dormientes invenit, non requiescentes, sed gravatos oculos habentes: nunc autem
praecepit eis non simpliciter dormire, sed cum requie; ut ordo servetur, ut primum quidem vigilemus orantes, ut
non intremus in tentationem; ut postea dormiamus et requiescamus; ut cum aliquis invenerit locum domino,
tabernaculum Deo Iacob, ascendat supra lectum stratus sui, et det somnum oculis suis. Forsitan autem et anima
non potens semper sufferre labores, quasi incarnata, remissiones aliquas sine reprehensione consequetur: quae
moraliter dormitiones dicuntur, ut usque ad aliquantum temporis habens remissionem renovata resuscitetur.
Hilarius in Matth..
Quod autem ad eos revertens, dormientesque reperiens, primum reversus obiurgat, secundo silet, tertio quiescere
iubet: ratio ista est, quod primum post resurrectionem dispersos eos et diffidentes ac trepidos reprehendit;
secundo, misso spiritu Paraclito, gravatis ad contuendam evangelii libertatem oculis, visitavit: nam aliquamdiu
legis amore detenti, quodam fidei somno occupati sunt; tertio vero, idest claritatis suae reditu, securitati eos
quietique restituet. Origenes in Matth..
Postquam autem resuscitavit eos a somno, videns in spiritu appropinquantem Iudam traditioni, qui nondum
videbatur a discipulis eius, dicit ecce appropinquavit hora, et filius hominis tradetur in manus peccatorum.
Chrysostomus in Matth.. Per hoc autem quod dicit appropinquavit hora, ostendit quoniam divinae dispositionis
erat quod gerebatur: per hoc autem quod dicit in manus peccatorum, demonstrat quoniam illorum nequitiae hoc
opus erat, non quod ipse delicto esset obnoxius. Origenes in Matth.. Sed et nunc in manus peccatorum traditur
Jesus; quando hi qui videntur Jesum credere, habent eum in manibus suis, cum sint peccatores. Sed et
quotiescumque iustus habens in se Jesum, in potestate factus fuerit peccatorum, Jesus est traditus in manus
peccatorum.
Hieronymus. Postquam ergo tertio oraverat, et apostolorum timorem sequente poenitentia impetraverat
corrigendum, securus de passione sua pergit ad persecutores, et ultro se ad interficiendum praebet; unde sequitur
surgite, eamus, quasi dicat: non vos inveniant quasi timentes: ultro pergamus ad mortem, ut confidentiam et
gaudium passuri videant; sequitur enim ecce appropinquavit qui me tradet. Origenes in Matth.. Non dicit:
appropinquavit mihi: nec enim ipsi appropinquabat traditor eius, qui se elongaverat peccatis suis ab eo.
Augustinus de cons. Evang.. Videtur autem hic sermo secundum matthaeum sibi ipsi esse contrarius. Quomodo
314

