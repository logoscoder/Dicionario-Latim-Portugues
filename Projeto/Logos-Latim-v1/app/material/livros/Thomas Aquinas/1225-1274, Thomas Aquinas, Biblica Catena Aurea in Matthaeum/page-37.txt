Confessio autem peccatorum testimonium est conscientiae timentis Deum. Perfectus enim timor solvit omnem
pudorem. Illic autem turpitudo confessionis aspicitur ubi futuri iudicii poena non creditur. Et quia ipsum
erubescere poena est gravis, ideo iubet nos Deus confiteri peccata nostra ut verecundiam patiamur pro poena:
nam et hoc ipsum pars iudicii est. Rabanus.
Bene autem qui baptizandi erant, exire ad prophetam dicuntur, quia nisi quis ab infirmitate recedat, pompae
diaboli ac mundi illecebris abrenuntiet, baptismum salubre consequi non poterit. Bene autem in iordane, qui
descensio eorum dicitur, baptizantur: quia de superbia vitae ad humilitatem verae confessionis descenderant.
Exemplum autem iam tunc confitendi peccata ac meliorem vitam promittendi baptizandis dabatur.
|#4 Lectio 4
Gregorius regula pastor.. Pro qualitate audientium formari debet sermo doctorum, ut ad sua singulis congruat, et
tamen a communis aedificationis arce nunquam recedat. Glossa. Unde necesse fuit ut post doctrinam quam
ioannes turbis tradiderat, evangelista etiam illius doctrinae faceret mentionem qua instruxit eos qui provectiores
videbantur; et ideo dicit videns autem multos Pharisaeorum et sadducaeorum venientes ad baptismum suum.
Isidorus in Lib. Etymol.. Pharisaei et sadducaei inter se contrarii sunt: nam Pharisaei ex Hebraeo in Latinum
interpretantur divisi, eo quod traditionum et observationum iustitiam praeferunt: unde divisi vocantur a populo
quasi per iustitiam.
Sadducaei interpretantur iusti: vindicant enim sibi quod non sunt, corporum resurrectionem negant, et animam
cum corpore interire praedicant. Hi tantum quinque libros legis recipiunt, prophetarum vaticinia respuunt.
Glossa. Hos ergo qui inter Iudaeos maiores videbantur, videns ioannes ad baptismum suum venire, dixit eis:
progenies viperarum, quis vobis demonstrabit fugere a ventura ira? Remigius. Consuetudo Scripturarum est ab
imitatione operum nomina imponere, secundum illud Ezech.: pater tuus Amorrhaeus; sic et isti ab imitatione
viperarum, progenies viperarum dicuntur.
Chrysostomus super Matth..
Sicut enim artificiosus medicus si viderit aegrotantis colorem, intelligit speciem passionis, sic ioannes
venientium ad se Pharisaeorum pravas cogitationes intellexit; forsitan enim apud se cogitaverunt: imus, et
confitemur peccata nostra; nullum laborem nobis imponit; baptizemur, et consequamur indulgentiam
peccatorum.
Insipientes, numquid facta digestione impuritatis, non est necessaria sumptio medicinae? sic multa diligentia
necessaria est homini post confessionem et baptismum, ut vulnus peccatorum perfecte sanetur; ideo dicit
progenies viperarum. Natura enim viperarum est, quod statim cum momorderit hominem, currit ad aquam, quam
si non invenerit, moritur; ideo istos dicebat progeniem viperarum, quia peccata mortifera committentes currebant
ad baptismum, ut sicut viperae per aquam tantum pericula mortis evaderent. Item viperarum natura est rumpere
viscera matrum suarum, et sic nasci. Quoniam ergo Iudaei assidue persequentes prophetas corruperunt matrem
suam synagogam, ideo progenies viperarum nuncupantur. Item viperae a foris speciosae sunt et quasi pictae,
intus autem veneno repletae; ita et isti pulchritudinem sanctitatis ostendebant in vultu. Remigius. Cum ergo
dicitur quis demonstrabit vobis fugere a ventura ira? subauditur: nisi Deus. Chrysostomus super Matth.. Vel quis
vobis demonstrabit? num Isaias propheta? absit: si enim ipse vos docuisset, non spem in aqua poneretis tantum,
sed etiam in operibus bonis: ille enim dicit: lavamini et mundi estote; auferte nequitiam ab animabus vestris,
discite bene facere.
Numquid etiam David dicens: lavabis me, et super nivem dealbabor? absit: ille enim sic dicit postea: sacrificium
Deo spiritus contribulatus. Si ergo essetis discipuli David, cum gemitu ad baptismum veniretis. Remigius. Si
vero quis demonstrabit sub futuro legatur tempore, hic est sensus: quis doctor, quis praedicator dabit vobis
consilium ut possitis evadere iram aeternae damnationis? Augustinus de Civ. Dei. Deus autem propter quamdam
operum similitudinem, non propter affectionum infirmitatem, secundum Scripturas, irascitur, nec tamen ulla
passione turbatur: hoc enim verbum vindictae usurpavit effectus, non ille turbulentus affectus. Si ergo vultis
effugere, facite dignum fructum poenitentiae.
Gregorius in evang..
In quibus verbis notandum est, quod non solum fructus poenitentiae, sed dignos poenitentiae admonet esse
faciendos. Sciendum enim est, quia quisquis illicita nulla commisit, huic iure conceditur ut licitis utatur; at si
quis in culpam lapsus est, tanto a se debet licita abscindere quanto se meminit et illicita perpetrasse.
Uniuscuiusque ergo conscientia convenitur, ut tanto maiora quaerat bonorum operum lucra per poenitentiam,
quanto graviora sibi intulerit damna per culpam. Sed Iudaei de generis nobilitate gloriantes, idcirco se agnoscere
peccatores nolebant quia de Abrahae stirpe descenderant; et ideo recte dicitur et ne velitis dicere intra vos:
patrem habemus Abraham. Chrysostomus in Matth..
Haec autem dixit, non prohibens illos dicere ex illo se esse, sed prohibet in hoc confidere, virtuti animae non
insistentes. Chrysostomus super Matth.. Quid enim prodest ei quem sordidant mores, generatio clara? aut quid
nocet illi generatio vilis, quem mores adornant? melius est enim alicui ut in eo glorientur parentes quia talem
filium habent, quam ut ipse in parentibus glorietur. Sic et vos nolite gloriari dicentes quia patrem habemus
Abraham; sed magis erubescite, quia filii estis eius, et sanctitatis eius non estis heredes.
37

