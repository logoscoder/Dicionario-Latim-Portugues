absentes discant quod factum est, et ne ullus quod factum est aestimet esse phantasiam; unde sequitur et tulerunt
reliquias duodecim cophinos plenos fragmentorum. Hieronymus.
Unusquisque enim apostolorum de reliquiis salvatoris implet cophinum suum, ut ex reliquiis doceat vero fuisse
panes qui multiplicati sunt. Chrysostomus in Matth.. Propter hoc duodecim cophinos superabundare fecit, ut et
Iudas suum cophinum portaret. Accipiens autem fragmenta, dedit discipulis et non turbis quae adhuc
imperfectius dispositae erant quam discipuli. Iuxta numerum quinque panum, et comedentium virorum quinque
millium multitudo est: unde sequitur manducantium autem fuit numerus quinque millia virorum, exceptis
mulieribus et parvulis. Chrysostomus in Matth..
Hoc enim erat plebis maxima laus; quoniam mulieres et viri astabant, quando hae reliquiae factae sunt. Hilarius
in Matth.. Non autem quinque panes multiplicantur in plures, sed fragmentis fragmenta succedunt. Crescit
Deinde materies, nescio utrum in mensarum loco, aut in sumentium manibus. Rabanus.
Hoc autem miraculum scripturus ioannes praemisit quia proximum esset Pascha; matthaeus vero et marcus hoc,
interfecto ioanne, continuo factum esse commemorant: unde colligitur imminente paschali festivitate fuisse
decollatum, et anno post sequente, cum paschale tempus rediret, mysterium dominicae passionis esse
completum.
Hieronymus.
Omnia autem haec plena mysteriis sunt; hoc enim facit dominus non mane, non meridie, sed vespere, quando sol
iustitiae occubuit. Remigius. Per vesperam enim mors domini designatur: quia postquam ille verus sol in ara
crucis occubuit, famelicos satiavit. Vel per vesperum ultima aetas saeculi designatur, in qua filius Dei veniens,
turbas in se credentium refecit.
Rabanus. Quod autem discipuli rogant dominum ut dimittat turbas, ut emant sibi cibos per castella, signat
fastidium Iudaeorum contra turbas gentium, quos iudicabant magis aptos ut quaererent sibi cibum in
conventiculis Pharisaeorum, quam divinorum librorum uterentur pastu. Hilarius in Matth.. Sed dominus
respondit non habent necesse ire, ostendens eos quibus medetur, venalis doctrinae cibo non egere neque
necessitatem habere regredi ad Iudaeam, cibosque mercari: iubetque apostolis ut escam darent. Numquid autem
ignorabat non esse quod dari posset? sed erat omnis typica ratio explicanda: nondum enim concessum apostolis
erat ad vitae aeternae cibum caelestem panem perficere ac ministrare: quorum responsio ad spiritualis
intelligentiae ordinem tendit: quia adhuc sub quinque panibus, idest quinque libris legis, continebantur; et
piscium duorum, idest prophetarum et ioannis praedicationibus alebantur.
Rabanus. Vel per duos pisces et prophetias et Psalmos habemus: totum enim vetus testamentum in his tribus
completur: lege, prophetis et Psalmis.
Hilarius. Haec igitur primum, quia in his adhuc erant, apostoli obtulerunt; sed ex his evangeliorum praedicatio in
maiorem suae virtutis abundantiam crescit. Accumbere post hoc supra faenum populus iubetur, non iam in terra
iacens, sed lege suffultus: et tamquam terrae faeno, fructibus operis sui unusquisque substernitur. Hieronymus.
Vel discumbere iubentur super faenum, et secundum alium evangelistam, per quinquagenos et centenos, ut
postquam calcaverint carnem suam, et saeculi voluptates quasi arens faenum sibi subiecerint, tunc per
quinquagenarii numeri praesentiam, ad perfectum centesimi numeri culmen ascendant. Aspicit autem ad caelum,
ut illuc dirigendos oculos doceat. Frangitur autem lex cum prophetis, et in eius medio proferuntur mysteria; ut
quod integrum non alebat, divisum per partes alat gentium multitudinem.
Hilarius. Dantur autem apostolis panes, quia per eos erant divinae gratiae dona reddenda. Idem autem edentium
numerus invenitur qui futurus fuerat crediturorum: nam, sicut in libro actuum continetur, ex Israel populi
infinitate virorum quinque millia crediderunt.
Hieronymus.
Comederunt autem quinque millia virorum, qui in perfectum virum creverant; mulieres autem et parvuli, sexus
fragilis et aetas minor, numero indigni sunt: unde et in numerorum libro, servi, mulieres, et parvuli, et vulgus
ignobile absque numero praetermittitur. Rabanus.
Turbis autem esurientibus, non nova creat cibaria; sed acceptis eis quae habebant discipuli, benedixit: quia
veniens in carne, non alia quam quae praedicta sunt, praedicabat; sed legis et prophetarum scripta mysteriis
gravida esse demonstrat. Quod autem superest turbis, a discipulis tollitur; quia secretiora mysteria, quae a
rudibus capi nequeunt, non sunt negligenter habenda, sed a duodecim apostolis; qui per duodecim cophinos
signantur, et ab eorum successoribus diligenter inquirenda. Cophinis enim servilia opera aguntur; et Deus
infirma mundi elegit, ut confundat fortia. Quinque autem millia, pro quinque sensibus corporis, hi sunt qui in
saeculari habitu exterioribus recte uti noverunt.
|#5 Lectio 5
Chrysostomus in Matth..
Diligentem examinationem eorum quae facta erant, tradere volens, eos qui praemissum signum viderant, iussit a
se separari: quia etsi praesens visus fuisset, phantastice, et non in veritate, fecisse miraculum diceretur; non
tamen ut absens: et ideo dicitur et statim compulit Jesus discipulos ascendere in naviculam et praecedere eum

186

