Vel aliter. Finitis legis temporibus, et ex Israel quinque millibus virorum intra ecclesiam collocatis, iam
credentium populus occurrit: iam ipse ex lege per fidem salvus, reliquos ex suis infirmos aegrotosque offert
domino; oblatique fimbrias vestimentorum contingere optabant, salvi per fidem futuri; sed ut ex veste tota
fimbriae, ita ex domino nostro Jesu Christo sancti spiritus gratiae virtus exiit, quae apostolis data, ipsis quoque
tamquam ex eodem corpore exeuntibus, salutem his qui contingere cupiunt subministrat. Hieronymus. Vel
fimbriam vestimenti eius minimum mandatum intellige; quod qui transgressus fuerit, minimus vocabitur in regno
caelorum; vel assumptionem corporis, per quam venimus ad verbum Dei. Chrysostomus in Matth..
Nos autem non solum fimbriam aut vestimentum Christi habemus, sed etiam corpus eius, ut comedamus. Si ergo
qui fimbriam vestimenti eius tetigerunt, tantam acceperunt virtutem, multo magis qui totum ipsum sument.
|+15 Capitulus 15
|#1 Lectio 1
Rabanus. Homines Genesareth et minus docti credunt; sed qui sapientes videntur, ad pugnam veniunt: iuxta
illud: abscondisti haec a sapientibus et prudentibus, et revelasti ea parvulis; unde dicitur tunc accesserunt ad eum
ab hierosolymis Scribae et Pharisaei. Augustinus de cons. Evang..
Ita autem conserit evangelista narrationis suae ordinem, dicens tunc accesserunt: ut quantum ipse transitus
indicat, rerum etiam consequentium ordo servetur. Chrysostomus in Matth..
Propter hoc autem evangelista hic tempus designat ut ostendat ineffabilem illorum nequitiam nulli cedentem:
tunc enim venerunt quando plurima signa operatus est, quando infirmos ex tactu fimbriae curaverat. Quod autem
ab hierosolymis venisse dicuntur Scribae et Pharisaei, sciendum est, quod per omnes tribus erant disseminati; sed
qui in metropoli habitabant, peiores aliis erant, velut ampliori fruentes honore, et maiorem superbiam
possidentes. Remigius. Duabus autem de causis reprehenduntur: et quia ab hierosolymis venerant, idest a loco
sancto descenderant; et quia seniores populi et legis doctores erant; et non ad discendum, sed ad reprehendendum
dominum venerant: subditur enim dicentes: quare discipuli tui transgrediuntur traditionem seniorum?
Hieronymus. Mira Pharisaeorum Scribarumque stultitia. Dei filium arguunt, quare traditiones hominum et
praecepta non servet. Chrysostomus in Matth..
Vide autem qualiter et a sua interrogatione capiuntur: non enim dicunt: quare transgrediuntur legem Moysi; sed
traditionem seniorum: unde manifestum est, quod multa nova inducebant sacerdotes, quamvis Moyses dixerit:
non adicietis ad verbum quod ego propono vobis hodie, et non auferetis ab eo; et quando oportebat eos ab
observationibus liberari, tunc amplioribus observationibus se alligabant, timentes ne aliquis eorum principatum
auferret; terribiliores esse volentes, quasi et ipsi essent legislatores. Remigius.
Quae autem fuerint traditiones, manifestat marcus cum ait: Pharisaei et omnes Iudaei, nisi crebro lavent manus
suas, non manducant panem. Unde et hic discipulos reprehendunt, dicentes non enim lavant manus suas cum
panem manducant. Beda.
Verba enim prophetarum carnaliter accipientes, quod dictum erat: lavamini, et mundi estote, de corpore solum
lavando servabant; et ideo statuerant nonnisi lotis manibus manducandum esse.
Hieronymus. Manus autem, idest opera non corporis sed animae lavandae sunt ut fiat in illis verbum Dei.
Chrysostomus in Matth.. Ideo autem discipuli non lotis manibus manducabant, quia iam superflua despiciebant,
ea solum quae sunt necessaria attendentes, et neque lavari, neque non lavari pro lege habentes, sed ut contingebat
alterutrum facientes. Qui enim et ipsum necessarium cibum contemnebant, qualiter circa hoc studium haberent?
Remigius. Vel reprehendebant Pharisaei discipulos domini, non de ista lavatione, quae consueto more congruit,
et necessariis temporibus agitur; sed de illa superflua quae de superstitiosa traditione seniorum fuerat reperta.
Chrysostomus in Matth.. Christus autem non excusavit, sed confestim reaccusavit, demonstrans quoniam eum
qui magna peccat, pro parvis peccatis aliorum sollicitum esse non oportet: unde sequitur ipse autem respondens
ait illis: quare et vos transgredimini mandatum Dei propter traditionem vestram? non autem dicit quod bene
faciunt transgredientes, ut non det eis occasionem calumniae; neque tamen vituperat quod ab apostolis factum
est, ne approbet eorum traditiones; neque rursus accusat seniores, ne tamquam iniuriatorem eum repulissent, sed
increpat eos qui advenerant, tangens etiam seniores qui talem traditionem statuerant, dicens (Hieronymus): cum
vos propter traditionem hominum praecepta Dei negligatis, quare discipulos meos arguendos creditis, quod
seniorum iussa parvipendant, ut Dei praecepta custodiant? nam Deus dixit: honora patrem et matrem. Honor in
Scripturis non tantum in salutationibus et officiis deferendis, quantum in eleemosynis ac munerum oblatione
sentitur. Honora, inquit apostolus, viduas quae vere viduae sunt. Hic enim honor donum intelligitur. Praeceperat
ergo dominus, vel imbecillitates vel aetates vel penurias parentum considerans, ut filii honorarent etiam in vitae
necessariis ministrandis parentes suos. Chrysostomus in Matth.. Voluit autem monstrare quod parentes essent
valde honorandi, per hoc quod adiunxit et praemium et poenam. Sed dominus hic praemium praetermittens quod
honorantibus repromittitur, scilicet esse longaevum super terram, ponit quod terribilius est, scilicet poenam: ut et
ipsos stupefaceret, et alios attraheret: unde addit et qui maledixerit patri vel matri, morte moriatur: in quo
demonstrat eos morte dignos esse. Si enim qui verbo dehonorat parentem, morte punitur, multo magis vos qui
opere: et non solum dehonoratis parentes, sed et alios hoc docetis. Qui igitur neque vivere debetis, qualiter meos
190

