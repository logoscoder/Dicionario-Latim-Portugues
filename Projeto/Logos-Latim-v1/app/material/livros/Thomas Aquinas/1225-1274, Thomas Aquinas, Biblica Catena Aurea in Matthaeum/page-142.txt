bonorum indigni erunt hereditate. Chrysostomus in Matth.. Si autem Paulus iubet per omnia parentibus obedire,
non mireris: in illis enim solum dicit obediendum quae non nocent pietati: etenim sanctum est omnem eis alium
reddere honorem. Cum autem plus debito exegerint, non oportet assentire. Sunt autem haec veteri testamento
consonantia: etenim illic eos qui idola colebant, non odio habere solum, sed et lapidare dominus iubet: et in
deuteronomio dicitur: qui dixerit patri suo, et matri suae: nescio vos; et fratribus suis: ignoro illos; hi
custodierunt eloquium tuum. Glossa. Videtur autem id in pluribus accidere ut parentes plus diligant filios, quam
filii diligant eos: et ideo gradatim postquam suum amorem amori parentum esse praeponendum docuit, docet
consequenter praeferendum esse filiorum amori, dicens et qui amat filium aut filiam super me, non est me
dignus. Rabanus. Per quod signat illum divino consortio esse indignum qui consanguinitatis carnalem amorem
praeponit spiritali amori Dei.
Chrysostomus in Matth..
Deinde ut non moleste ferant illi, scilicet quibus amor Dei praefertur, ad altiorem adducit sermonem. Anima
enim nihil est familiarius alicui, sed tamen et hanc non simpliciter eam haberi odio iussit, sed ut eam quis tradat
in occisiones et sanguines; ostendens quod non solum ad mortem oportet esse paratum, sed ad mortem violentam
et reprobatissimam, scilicet mortem crucis; unde sequitur et qui non accipit crucem suam et sequitur me, non est
me dignus.
Nihil autem adhuc eis de propria dixerat passione; sed interim in his eos erudit ut sermonem de passione eius
magis suscipiant.
Hilarius in Matth.. Vel qui Christi sunt, crucifixerunt corpus suum cum vitiis et concupiscentiis; et indignus est
Christo qui non crucem suam, in qua compatimur, commorimur, consepelimur, consurgimus, accipiens,
dominum sit secutus, in hoc sacramento fidei spiritus novitate victurus. Gregorius in evang..
Crux quippe a cruciatu dicitur: et duobus modis crucem domini baiulamus: cum aut per abstinentiam carnem
affligimus, aut per compassionem proximi, necessitatem illius nostram putamus. Sciendum vero est, quod sunt
nonnulli qui carnis abstinentiam non pro Deo, sed pro inani gloria exhibent; et sunt nonnulli qui compassionem
proximo non spiritaliter, sed carnaliter impendunt, ut ei non ad virtutem, sed quasi miserando ad culpas faveant.
Hi itaque crucem videntur ferre sed dominum non sequuntur: et ideo ait et sequitur me. Chrysostomus in Matth..
Quia vero praecepta haec quae iniunguntur, onerosa videbantur, ponit et utilitatem eorum maximam existentem,
dicens qui invenit animam suam, perdet eam; quasi dicat: non solum haec quae praemisi, non nocent, sed
maxime proderunt; contraria vero nocebunt. Et hoc ubique facit. Ab his enim quae homines concupiscunt
inducit, sicut si dicat: propter quid non vis contemnere animam tuam? quia diligis eam? quocirca propter hoc
contemne, et tunc ei maxime proderis.
Remigius. Anima autem in hoc loco non substantia est intelligenda, sed haec vita praesens; et est sensus: qui
invenit animam suam, scilicet hanc praesentem vitam; idest, qui hanc lucem et eius dilectionem et voluptates ad
hoc desiderat ut semper invenire possit, istam quam semper servare cupit, perdet, et animam suam aeternae
damnationi praeparat. Rabanus.
Vel aliter. Qui salutem animae suae quaerit aeternam, eam perdere, hoc est in mortem dare, non dubitat. Utrique
autem sensui congruit apte quod sequitur et qui perdiderit animam suam propter me, inveniet eam. Remigius.
Idest, qui hanc temporalem lucem, et eius dilectiones et voluptates tempore persecutionis propter confessionem
nominis mei contempserit, animae suae inveniet aeternam salutem. Hilarius in Matth.. Sic ergo proficit lucrum
animae in mortem, et damnum in salutem: detrimento enim brevis vitae, fenus immortalitatis acquiritur.
|#15 Lectio 15
Hieronymus. Dominus ad praedicationem discipulos mittens, docet pericula non timenda, et affectum subicit
religioni; aurum supra tulerat, aes de zona excusserat: dura evangelistarum conditio. Unde ergo sumptus, unde
victus, unde necessaria, et cetera? et ideo austeritatem praeceptorum spe temperat promissorum, inquiens qui
recipit vos, me recipit: ut in suscipiendis apostolis unusquisque credentium Christum se suscepisse arbitretur.
Chrysostomus in Matth.. Sufficientia siquidem erant praemissa ad persuadendum eis qui erant apostolos
suscepturi.
Quis enim eos qui ita erant fortes, et omnia contemnebant ut alii salvarentur, non susciperet omni cum desiderio?
et superius quidem poenam comminatus est his qui non reciperent; hic autem retributionem promittit
recipientibus. Et primo quidem repromittit honorem suscipientibus apostolos, ut Christum suscipiant, et etiam
patrem; unde subdit et qui me recipit, recipit eum qui me misit. Quid autem huic honori fiet aequale, ut quis
patrem et filium recipiat? Hilarius in Matth..
In quibus verbis docet etiam in se mediatoris officium; qui cum sit receptus a nobis, atque ipse profectus ex Deo
sit, Deus per illum transfusus in nobis sit; et per hunc ordinem gratiarum non est aliud apostolos recepisse quam
Deum: quia et in illis Christus, et in Christo Deus habitat. Chrysostomus in Matth..
Promittit autem post haec et aliam retributionem, dicens qui recipit prophetam in nomine prophetae, mercedem
prophetae accipiet. Non autem simpliciter dixit qui suscipit prophetam, aut qui suscipit iustum; sed addit in
nomine prophetae, et in nomine iusti; hoc est, si non propter vitae huius eminentiam, neque propter aliud
temporalium susceperit, sed quia vel propheta est vel iustus. Hieronymus.
142

