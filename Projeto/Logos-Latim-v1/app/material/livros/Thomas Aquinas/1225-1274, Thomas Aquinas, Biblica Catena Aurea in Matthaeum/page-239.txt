corporali. Chrysostomus in Matth.. Ostendit autem in hoc, quod gentilium est primatus cupere; et sic gentium
comparatione eorum animam aestuantem convertit.
Chrysostomus super Matth..
Et opus quidem desiderare bonum, bonum est, quia nostrae voluntatis est, et nostra est merces; primatum autem
honoris concupiscere vanitas est: hoc enim consequi, iudicium Dei est; propter quod ex primatu honoris
nescimus si mercedem iustitiae meremur.
Neque enim apostolus laudem habebit apud Deum quia apostolus fuit; sed si opus apostolatus sui bene implevit:
nec apostolus pro merito suo antecedenti honoratus est ut esset apostolus; sed ad hoc ministerium aptus est
iudicatus secundum motum animae suae. Primatus etiam fugientem se desiderat, et desiderantem se horret.
Conversatio ergo melior desideranda est, non dignior gradus. Volens ergo dominus, duorum fratrum zebedaei et
aliorum indignationem extinguere, introducit differentiam inter principes mundiales et ecclesiasticos, ostendens
quia primatus in Christo nec ab aliquo appetendus est non habente, nec alteri invidendus est habenti; quia
principes mundi ideo sunt ut dominentur minoribus suis, et eos servituti subiciant et expolient, et usque ad
mortem eis utantur ad suam utilitatem et gloriam: principes autem ecclesiae fiunt, ut serviant minoribus suis, et
ministrent eis quaecumque acceperunt a Christo; ut suas utilitates negligant, et illorum procurent, et mori non
recusent pro salute inferiorum. Primatum ergo ecclesiae concupiscere neque iustum est, neque utile. Nullus
sapiens vult ultro se subicere servituti et periculo tali, ut det rationem pro omni ecclesia; nisi forte qui non timet
Dei iudicium, abutens primatu suo ecclesiastico saeculariter, ita ut convertat illum in saecularem.
Hieronymus. Denique sui proponit exemplum, ut si dicta parvipenderent, erubescerent ad opera; unde subdit
sicut filius hominis non venit ministrari, sed ministrare. Origenes in Matth..
Nam etsi Angeli et martha ministraverunt ei, tamen non ideo venit ut ministretur, sed ut ministret; et tantum
crevit ministrans, ut impleretur quod sequitur: et daret animam suam redemptionem pro multis, scilicet qui
crediderunt in eum: daret, inquam, in mortem. Sed quoniam solus erat inter mortuos liber et fortior omni
potestate mortis, omnes sequi se volentes liberavit a morte. Ecclesiarum ergo principes imitari debent Christum
accessibilem, et mulieribus loquentem, et pueris manus imponentem, et discipulis pedes lavantem; ut ipsi
similiter faciant fratribus. Nos autem tales sumus ut etiam principum mundi excedere videamus superbiam, vel
non intelligentes, vel contemnentes mandatum Christi; et quaerimus sicut reges acies praecedentes, et terribiles
nos et accessu difficiles maxime pauperibus exhibemus, nullam affabilitatem habentes, vel habere ad nos
permittentes.
Chrysostomus in Matth..
Quantumcumque ergo te humiliaveris, non poteris tantum descendere quantum dominus tuus.
|#5 Lectio 5
Chrysostomus super Matth..
Sicut testimonium studiosi agricolae est messis fecunda, ita assidui doctoris est documentum ecclesia plena:
unde et hic dicitur et egredientibus illis ab iericho, secuta est eum turba multa.
Neminem labor itineris impedivit, quia amor spiritualis fatigationem non sentit; neminem possessionum suarum
recordatio retraxit, quia ingrediebantur in possessionem regni caelestis. Vere enim non habet super terram quod
amet qui bonum caeleste in veritate gustaverit. Opportune autem oblati sunt ante faciem Christi duo caeci, ut
apertis oculis quasi testes virtutis ascenderent cum eo in ierusalem: unde sequitur et ecce duo caeci. Hi
currentium strepitum audiebant, et personas non videbant, nihil solutum habentes de toto corpore nisi vocem: et
ideo, quia pedibus eum sequi non poterant, voce sequebantur: unde dicitur audierunt quia Jesus transiret, et
clamaverunt dicentes: domine, miserere nostri, fili David. Augustinus de cons. Evang.. Hoc autem factum
marcus commemorat; sed de uno caeco factum: quae ita solvitur quaestio: nam duorum caecorum quos
matthaeus interposuit, unum fuisse in illa civitate famosissimum, ex hoc satis apparet quod et nomen eius et
patris eius marcus commemoravit: barthimaeus enim timaei filius ex aliqua magna felicitate Deiectus notissimus
fuit; qui non solum caecus, verum etiam mendicus sedebat.
Hinc est ergo quod ipsum solum voluit commemorare marcus, cuius illuminatio tam claram famam huic
miraculo comparavit, quam erat illius nota calamitas.
Lucas vero quamvis omnino eodem modo factum, tamen in alio caeco intelligendus est par commemorare
miraculum. Ille quippe hoc factum dicit, cum appropinquaret iericho; alii cum egrederetur ab iericho.
Sequitur turba autem increpabat eos, ut tacerent. Chrysostomus super Matth..
Videbant enim sordidas vestes, et non considerabant conscientiae claritatem.
Ecce fatua sapientia hominum: existimant enim iniuriam pati magnos, si a pauperibus honorentur. Quis enim
pauper ausus est divitem publice salutare? Hilarius.
Vel silentium non causa honoris exigunt; sed quod acerbe a caecis audiunt quod negabant, scilicet dominum esse
David filium. Origenes in Matth..
Vel qui crediderant increpabant eos, ut non appellarent eum contemptibili nomine filium David, sed potius
dicerent: fili Dei, miserere nostri. Hilarius. Invitabantur autem magis vetiti, quam compescebantur: fides enim
quando vetatur, magis accenditur; et ideo in periculis secura est, et in securitate periclitatur: unde sequitur at illi
239

