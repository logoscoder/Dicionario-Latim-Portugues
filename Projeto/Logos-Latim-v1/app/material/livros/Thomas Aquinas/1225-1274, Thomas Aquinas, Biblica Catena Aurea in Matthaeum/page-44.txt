horum illa voce sonuerit, quodlibet accipe, dum intelligas eos qui non eamdem locutionem retulerunt, eamdem
retulisse sententiam; quod enim Deus in filio sibi complacuit, admonetur aliquis ex eo quod dictum est: in te
complacuit; quod autem in filio pater placuerit hominibus, admonetur ex eo quod dictum est: in te complacuit
mihi, seu intelligatur hoc dictum esse ab omnibus evangelistis, tamquam diceretur: in te complacitum meum
constitui; hoc est, implere quod mihi placet.
|+4 Capitulus 4
|#1 Lectio 1
Chrysostomus super Matth..
Postquam baptizatus est dominus a ioanne in aqua, ducitur a spiritu in desertum ut baptizaretur igne tentationis;
unde dicitur tunc Jesus ductus est in desertum a spiritu. Tunc, scilicet quando pater clamavit de caelo: hic est
filius meus dilectus. Chrysostomus in Matth.. Quisquis ergo post baptismum maiores sustines tentationes, non
turberis; etenim propter hoc accepisti arma ut non cadas, sed ut praelieris. Ideo autem tentationem a te Deus non
prohibet, primum quidem, ut discas quoniam multo factus es fortior; Deinde ut magnitudine donorum non
extollaris; tertio ut diabolus experientia cognoscat quod perfecte ab eo abscessisti; quarto ut per hoc fortior
reddaris; quinto ut crediti tibi thesauri signum accipias: neque enim diabolus superveniret tibi ad tentandum, nisi
te in maiori honore effectum videret. Hilarius in Matth.. In sanctificatis enim maxime diaboli tentamenta
grassantur quia victoria ei est magis optata de sanctis.
Gregorius in evang.. Dubitari autem a quibusdam solet a quo spiritu sit ductus Jesus in desertum, propter hoc
quod subditur assumpsit eum diabolus in sanctam civitatem. Sed vere et absque ulla quaestione convenienter
accipitur ut a spiritu sancto ductus esse credatur, ut illuc eum suus spiritus duceret ubi hunc ad tentandum
spiritus malignus invenit.
Augustinus de Trin.. Cur seipsum quoque tentandum praebuit? ut ad superandas tentationes mediator esset, non
solum per adiutorium, verum etiam per exemplum. Chrysostomus super Matth..
Est autem ductus a spiritu sancto, non quasi minor maioris praecepto: non enim solum ductus dicitur qui alicuius
potestate ducitur, sed etiam ille qui alicuius rationabili exhortatione placatur, sicut scriptum est de Andrea, quod
invenit simonem fratrem suum et adduxit eum ad Jesum. Hieronymus.
Ducitur autem non invitus aut captus, sed voluntate pugnandi. Chrysostomus super Matth..
Ad homines enim diabolus vadit ut tentet eos; quoniam autem adversus Christum diabolus ire non poterat, ideo
contra diabolum Christus processit; unde dicitur ut tentaretur a diabolo. Gregorius in evang.. Sed sciendum nobis
est, quia tribus modis tentatio agitur: suggestione, delectatione et consensu; et nos cum tentamur, plerumque in
delectationem aut in consensum labimur, quia de carnis peccato propagati in nobisipsis etiam gerimus unde
certamina toleramus; Deus vero, qui in utero virginis incarnatus, in mundum sine peccato venerat, nihil
contradictionis in semetipso tolerabat. Tentari ergo per suggestionem potuit, sed eius mentem peccati delectatio
non momordit; atque ideo omnis diabolica illa tentatio, foris, non intus fuit.
Chrysostomus in Matth.. Tunc autem maxime instat diabolus ad tentandum cum viderit solitarios; unde etiam in
principio mulierem tentavit sine viro eam inveniens; unde et sic per hoc etiam diabolo datur occasio tentandi
quod ducitur in desertum. Glossa. Hoc desertum est in ierusalem et iericho ubi morabantur latrones, qui locus
vocatur dammin, idest sanguinis, propter effusionem sanguinis quam ibi latrones faciebant; unde et homo cum
descendisset a ierusalem in iericho incidisse dicitur in latrones, gerens figuram Adae, qui a Daemonibus victus
est.
Conveniens ergo fuit ut ibi Christus diabolum superaret ubi diabolus hominem sub figura superasse dictum est.
Chrysostomus super Matth..
Non solum autem Christus ductus est in desertum a spiritu, sed et omnes filii Dei habentes spiritum sanctum:
non enim sunt contenti sedere otiosi, sed spiritus sanctus urget eos aliquid magnum apprehendere opus, quod est
ire in desertum quantum ad diabolum, quia non est ibi iniustitia, qua diabolus delectatur. Omne etiam bonum est
extra carnem et mundum, quia non est secundum voluntatem carnis et mundi. Ad tale ergo desertum omnes filii
Dei exeunt ut tententur: ut puta si non proposuisti ducere uxorem, duxit te spiritus sanctus in desertum, idest
extra fines carnis et mundi, ut tenteris concupiscentia carnis: quomodo enim tentatur libidine qui tota die est cum
uxore? scire debemus, quod filii Dei non tentantur a diabolo nisi in desertum exierint; filii autem diaboli in carne
et mundo constituti confringuntur et parent; sicut bonus homo, si uxorem habuerit, non fornicatur, sed sufficit ei
uxor sua; malus autem etiam habens uxorem, fornicatur, et non est uxore contentus; et sic in omnibus invenies.
Filii ergo diaboli non exeunt ad diabolum ut tententur. Quid enim opus habet ad certamen exire qui non desiderat
vincere? qui autem gloriosiores sunt filii Dei, extra fines carnis exeunt contra illum quia victoriae gloriam
concupiscunt.
Propterea et in hoc Christus exiit ad diabolum ut tentaretur ab eo.
Chrysostomus in Matth..

44

