Non autem dicit: accusa, neque: increpa, neque: vindictas expete; sed argue, idest, rememora sibi peccatum, dic
ei quae ab eo passus es. Ipse enim ira et verecundia detinetur, ebrius factus quasi gravi somno.
Unde oportet te, qui sanus es, ad illum qui aegrotat abire. Hieronymus. Sciendum tamen, quod si peccaverit in
vos frater vester, et in qualibet causa vos laeserit, dimittendi habetis potestatem, immo necessitatem: quia
praecipitur ut debitoribus nostris debita dimittamus: propter quod et hic dicitur si peccaverit in te frater tuus. Si
autem in Deum quis peccaverit, non est nostri arbitrii. Nos e contrario, in Dei iniuria benigni sumus, in nostris
contumeliis exercemus odia. Chrysostomus in Matth.. Ideo autem praecipit arguere ei qui passus est iniuriam, et
non alii; quia ille qui fecit iniuriam, ab eo mansuetius sustinet; et maxime cum solus eum corripiat. Cum enim
qui vindictam expetere debebat, hic salutis videtur diligentiam habere, maxime hoc eum potest propitium facere.
Augustinus de verb.
Dom.. Quando ergo in nos aliquis peccat, habeamus magnam curam, non pro nobis, nam gloriosum est iniuriam
oblivisci; sed obliviscere iniuriam tuam, non vulnus fratris tui: ergo corripe inter te et ipsum solum, studens
correctionis, parcens pudori. Forte enim prae verecundia incipit defendere peccatum suum et quem vis facere
correctiorem, facis peiorem.
Hieronymus. Corripiendus est enim seorsum frater, ne si semel pudorem atque verecundiam amiserit, permaneat
in peccato.
Augustinus de verb. Dom..
Apostolus autem dicit: peccantem coram omnibus argue, ut et ceteri timorem habeant. Aliquando ergo scias
corripiendum esse fratrem inter te et fratrem solum, aliquando autem coram omnibus. Quid autem ante facere
debeamus, intendite et videte. Si peccaverit, inquit, in te frater tuus, corripe eum inter te et ipsum solum. Quare?
quia in te peccavit? quid est: in te peccavit? tu scis quia peccavit: quia enim secretum fuit quando in te peccavit,
secretum quaere cum corrigis quae peccavit. Nam si solus nosti quia peccavit in te, et eum vis coram omnibus
arguere, non es corrector, sed proditor. Peccavit ergo in te frater tuus; sed si tu solus nosti, tunc vere in te solum
peccavit: nam si multis audientibus tibi fecit iniuriam, et in illos peccavit, quos testes suae iniquitatis effecit.
Ergo ipsa corripienda sunt coram omnibus, quae peccantur coram omnibus: ipsa corripienda sunt secretius quae
peccantur secretius.
Distribuite tempora, et concordate Scripturas.
Quare autem proximum corrigis? quia tu doles quod peccaverit in te? absit.
Si autem amore tui id facis, nihil facis; si amore illius facis, optime facis. Denique in ipsis verbis attende cuius
amore id facere debeas: utrum tui, an illius: sequitur enim si te audierit, lucratus eris fratrem tuum. Ergo propter
illum fac, ut lucreris illum. Agnosce, quia in hominem peccando periisti: nam si non perieras, quomodo te
lucratus est? nemo ergo contemnat quando peccat in fratrem. Chrysostomus in Matth.. In quo etiam demonstratur
quod inimicitia damnum est commune; et propter hoc non dixit quod ille lucratus est seipsum, sed quod tu
lucratus es eum: ex quo ostendit quoniam et tu et ille damnum passi eratis ex discordia.
Hieronymus. Per salutem enim alterius nobis quoque acquiritur salus.
Chrysostomus in Matth..
Quid autem facere debeas si non persuadeatur, subditur si autem te non audierit, adhibe tecum unum vel duos.
Quanto enim inverecundior fuerit et pertinacior, tanto magis nos ad medicinam studere oportet, non ad iram et
odium. Etenim medicus cum viderit morbum non remitti, non desistit, sed tunc magis praeparatur ad curandum.
Vide qualiter non vindictae gratia haec correptio fit, sed emendationis: et propter hoc non confestim iubet duos
accipere, sed quando ipse corrigi non voluerit; neque tunc ad eum mittit multitudinem, sed unum vel duos; et ad
hoc legis testimonium inducit, dicens ut in ore duorum testium vel trium stet omne verbum; quasi dicat: habes
iam testimonium quia totum fecisti quod tuum erat.
Hieronymus. Vel intelligendum est hoc modo: si te audire noluerit, adhibeatur unus frater tantum: quod si nec
illum audierit, adhibeatur et tertius: vel corrigendi studio, ut scilicet vel admonitione aut pudore corrigatur; vel
conveniendi sub testibus.
Glossa. Vel si dixerit, non esse peccatum, ut probent illud esse peccatum.
Hieronymus. Porro si nec illos audire voluerit, tunc multis dicendum est, ut detestationi eum habeant; ut qui non
potuit pudore salvari, salvetur opprobriis: unde sequitur quod si non audierit eos, dic ecclesiae. Chrysostomus in
Matth..
Idest his qui ecclesiae praesident.
Glossa. Vel dic toti ecclesiae, ut maiorem erubescentiam patiatur. Post haec omnia sequitur excommunicatio,
quae fieri debet per os ecclesiae, idest per sacerdotem; quo excommunicante, tota ecclesia cum eo operatur: unde
sequitur si autem ecclesiam non audierit, sit tibi sicut ethnicus et publicanus. Augustinus de verb. Dom.. Idest,
noli illum iam deputare in numero fratrum tuorum; nec sic tamen salus eius negligenda est: nam et ipsos
ethnicos, idest gentiles et Paganos, in numero quidem fratrum non deputamus, sed tamen eorum salutem semper
inquirimus. Chrysostomus in Matth..
Nihil tamen tale praecipit dominus observandum in his qui extra ecclesiam sunt, quale praecipit hic de fratribus
corripiendis. Sed de exterioribus dicit: si quis percusserit te in una maxilla, praebe ei et aliam; quod et Paulus
dicit: quid mihi est de his qui foris sunt, iudicare? fratres autem et arguere et avertere iubet. Hieronymus.
218

