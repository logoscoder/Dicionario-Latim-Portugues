Docente enim domino in monte, discipuli erant cum ipso, quibus erat datum caelestis doctrinae nosse secreta;
nunc autem descendente eo de monte, turbae secutae sunt eum, quia in monte ascendere nequaquam poterant;
quia quos delictorum sarcina deprimit, ad mysteriorum sublimia scandere non valent. Descendente autem
domino, hoc est inclinante se ad infirmitatem et impotentiam ceterorum, quando misertus est imperfectioni
eorum, vel infirmitati, secutae sunt eum turbae multae: quidam propter claritatem, plerique propter doctrinam,
nonnulli propter curationem et administrationem. Haymo. Vel aliter. Per montem in quo dominus sedet, caelum
intelligitur, de quo scriptum est: caelum mihi sedes est. Sed cum dominus in monte sedet, soli discipuli ad eum
accedunt: quia antequam fragilitatis nostrae humanitatem assumeret, notus erat tantum in Iudaea Deus; at vero
postquam de monte suae divinitatis descendit, et humanitatis nostrae fragilitatem assumpsit, magna turba
nationum secuta est eum.
Demonstratur autem doctoribus ut in praedicatione sua sermonem habeant temperatum, et sicut viderint
unumquemque capere posse, ita et verbum Dei annuntient.
Ascendunt enim in montem doctores, cum perfectioribus excellentia praecepta ostendunt; descendunt vero, cum
infirmioribus leviora demonstrant.
Chrysostomus super Matth..
Inter ceteros autem qui montem non ascenderant, et leprosus sursum ascendere non valebat, quasi peccatorum
baiulans pondus: lepra enim est peccatum animarum nostrarum. Ideo ergo dominus de altitudine caeli, quasi de
excelso monte, descendit, ut lepram peccatorum nostrorum mundaret: et ideo quasi iam praeparatus descendenti
occurrit: propter quod dicitur et ecce leprosus veniens. Origenes. Deorsum curat, et in monte nihil facit: quia
tempus est omni rei sub caelo: tempus doctrinae, et tempus curationis. In monte docuit, animas curavit, corda
sanavit; quibus completis, sicut de caelestibus montibus ad salvandos carnales descendente, venit ad eum
leprosus, et adorabat eum.
Antequam peteret, adorare coepit, cultum ostendens. Chrysostomus super Matth..
Non enim illum petebat quasi hominem artificem, sed adorabat eum quasi Deum. Oratio autem perfecta est fides
et confessio: unde leprosus fidei opus adorans implevit; sed opus confessionis implevit in verbis: unde adorabat
eum dicens. Origenes. Domine, per te omnia facta sunt: tu ergo, si vis, potes me mundare. Voluntas tua opus est,
et opera tua voluntati obediunt. Tu prius Naaman syrum per eliseum a lepra mundasti; et modo, si vis, potes me
mundare.
Chrysostomus in Matth..
Non dixit: si rogaveris Deum, neque: si adoraveris; sed si volueris, potes me mundare. Neque dixit: domine,
munda; sed ei totum concedit; et dominum eum facit, et potestatem universorum ei attribuit.
Chrysostomus super Matth..
Et ita spirituali medico spiritualem offerebat mercedem: nam sicut medici pecuniis, iste oratione placatur. Nihil
enim dignius offerimus Deo quam orationem fidelem. In hoc autem quod dicit si vis, non dubitat Christi
voluntatem ad omne opus bonum paratam. Sed quia non omnibus expedit corporalis integritas, nesciebat utrum
ei expediret curatio illa.
Dicit ergo si vis; ac si diceret: credo quia quod bonum est vis; ignoro autem si est mihi, quod desidero, bonum.
Chrysostomus in Matth.. Cum autem voluntate ac sermone purgare posset, manus apposuit tactum, unde sequitur
et extendens manum, tetigit eum: ut ostendat quoniam non subiacet legi, et quoniam mundo iam nihil est
immundum. Eliseus autem observans legis diligentiam, non exivit, et tetigit Naaman; sed mittit eum ad iordanem
lavandum. Dominus autem monstrat quoniam non ut servus, sed ut dominus, curat et tangit: non enim manus a
lepra facta est immunda, sed corpus leprosum a manu sancta constitutum est mundum. Non enim corpora solum
curaturus advenit, sed et animam in veram sapientiam ducturus. Sicut igitur manibus non lotis iam manducare
non prohibebat, ita et hic erudit quoniam oportet animae lepram formidare solam, quod est peccatum: lepram
autem corporis nullum impedimentum esse ad virtutem. Chrysostomus super Matth.. Quamvis autem litteram
legis solverit, propositum tamen eius non solvit. Ideo enim lex iussit non tangere lepram, quia non poterat facere
ut lepra non sordidaret tangentem; ergo vetuit tangere lepram, non ut leprosi non sanarentur, sed ut tangentes non
inquinarentur. Iste autem tangens non inquinatus est a lepra, sed ipsam lepram mundavit tangendo. Damascenus
de fide orth.. Non enim Deus solum erat, sed homo: unde per tactum et per sermonem divina signa operabatur: ut
enim per organum, ita per corpus divinae perficiebantur actiones. Chrysostomus in Matth..
Cum autem leprosum tangit, nullus eum incusat, quia nondum invidia detenti erant auditores. Chrysostomus
super Matth..
Si autem tacite eum curasset, quis scire poterat cuius virtute sanatus esset? igitur voluntas mundandi facta est
propter leprosum, verbum autem propter spectantes; ideo dixit volo, mundare.
Hieronymus. Non autem ut plerique Latinorum putant, iunctim legendum est volo mundare; sed separatim, ut
prius dicatur volo, Deinde ut imperans dicat mundare. Ille enim dixerat si vis; dominus respondit volo; ille
praemiserat potes me mundare; dominus dixit mundare.
Chrysostomus in Matth..
Nusquam autem videtur dicere hoc verbum, quamvis magna signa faciens; sed hic propterea apposuit volo, ut
opinionem plebis et leprosi de eius potestate confirmaret.
108

