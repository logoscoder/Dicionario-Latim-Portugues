|#4 Lectio 4
Chrysostomus in Matth..
Quia dixerat superius dominus: dignus est operarius cibo suo, ne crederetur propter hoc omnium eis ianuam
aperire, multam diligentiam hic iubet facere de hospite eligendo: unde dicitur in quamcumque civitatem aut
castellum intraveritis, interrogate quis in ea dignus sit.
Hieronymus. Apostoli novam introeuntes urbem scire non poterant quis qualis esset: ergo fama hospes eligendus
est populi et iudicio vicinorum; ne praedicatoris dignitas, suscipientis infamia deturpetur.
Chrysostomus in Matth..
Qualiter ergo ipse Christus apud publicanum manebat? quia scilicet dignus effectus erat ex conversione; hoc
etiam non solum in gloriam eis proderat, sed in cibationem.
Si enim dignus est, omnino dabit cibum; et maxime cum nihil amplius necessariis peteretur. Intende autem
qualiter omnibus eos denudans, omnia eis dedit, permittens in domibus eorum qui docebantur, manere.
Ita enim et ipsi a sollicitudinibus eruebantur, et aliis suadebant quoniam propter eorum advenerant salutem
solam, in hoc quod nihil deferebant, et nihil amplius necessariis expetebant. Et non ad omnes simpliciter
introibant: non enim signis solum volebat eos claros apparere, sed magis virtute. Nihil autem ita virtutem
designat, sicut non superfluis uti.
Hieronymus. Hospes unus etiam eligitur non tribuens beneficium ei qui apud se mansurus est, sed accipiens; hic
enim dicitur quis in ea dignus sit, ut magis se noverit accipere gratiam quam dare.
Chrysostomus in Matth.. Intende autem quia nondum omnia eis tribuit; neque enim eis largitur ut sciant quis sit
dignus, sed iubet scrutari; non solum autem dignos iubet quaerere, sed neque de domo in domum transmutari,
cum subdit et ibi manete donec exeatis: ut neque suscipientem contristent, neque ipsi opinionem accipiant
levitatis, aut gulae. Ambrosius super Lucam.
Non ergo otiose domus quam ingrediantur apostoli, eligenda decernitur, ut mutandi hospitii causa non suppetat;
non tamen eadem cautio receptori mandatur, ne dum hospes eligitur, hospitalitas minuatur.
Sequitur intrantes autem domum, salutate eam, dicentes: pax huic domui.
Glossa. Quasi diceret: pacem hospiti precamini, ut sopiatur omnis repugnantia contra veritatem. Hieronymus.
In hoc etiam occulte salutationem Hebraei ac syri sermonis expressit; quod enim Graece dicitur chere, et Latine
ave, hoc Hebraico syroque sermone appellatur salemlach, sive samalach, idest pax tecum.
Quod autem praecipit tale est: introeuntes autem, pacem imprecamini hospiti, et quantum in vobis est, discordiae
bella sedate. Sin autem orta fuerit contradictio, vos mercedem habebitis de illata pace; illi qui habere noluerunt,
bellum possidebunt: unde sequitur et si quidem fuerit domus illa digna, veniet pax vestra super eam; si autem
non fuerit digna, pax vestra ad vos revertetur. Remigius. Quia scilicet aut erit quisque praedestinatus ad vitam, et
caeleste verbum sequitur, quod audit; aut si nullus audire voluerit, ipse praedicator sine fructu non erit: quia ad
eum pax revertitur, quando ei a domino pro labore sui operis recompensatur. Chrysostomus in Matth.. Instruit
ergo eos dominus quod non propter hoc expectent ab aliis praesalutari, quia docebant; sed antecedere salutatione,
alios honorando.
Deinde monstrat quod non sola salutatio, sed benedictio, per hoc quod dicit si fuerit domus illa digna, veniet pax
vestra super eam. Remigius. Docuit ergo dominus discipulos suos offerre pacem in introitu domus ut salutatione
pacis eligeretur domus digna, vel hospes; ac si patienter diceret: omnibus offerte pacem: quia aut accipiendo
dignos, aut non accipiendo indignos se manifestabunt: quamvis enim fama populi dignus electus sit hospes,
tamen salutandus est, ut magis sua dignitate praedicatores vocentur, quam ultro se ingerere videantur. Haec
autem pax paucorum verborum ad totam explorationem dignae domus vel hospitis potest referri. Hilarius in
Matth..
Salutant ergo apostoli domum cum pacis affectu; sed ita ut potius pax dicta sit quam data. Porro autem pacem
propriam, quae viscera miserationis sunt, non oportere in eam venire nisi sit digna; quae si digna reperta non
fuerit, sacramentum pacis caelestis intra propriam apostolorum conscientiam est continendum. In eos autem qui
caelestis regni praecepta respuerint, egressu apostolorum et signo pulveris a pedibus excussi, aeterna maledictio
relinquatur; unde sequitur et quicumque non receperit vos, neque audierit sermones vestros, exeuntes foras de
domo vel de civitate, excutite pulverem de pedibus vestris. Existenti enim in loco cum loco videtur esse
communio. Totum ergo quod est illius domus, excusso pulvere pedum, relinquitur, nihilque sanitatis de
insistentium apostolorum vestigiis mutuatur. Hieronymus.
Pulvis etiam excutitur de pedibus in testimonium laboris sui, quod ingressi sint civitatem, et praedicatio
apostolica ad illos usque pervenerit. Sive excutitur pulvis, ut si tolerabilius erit terrae sodomorum quam illi
civitati quae non recipit evangelium, nihil ab eis accipiant, nec ad victum quidem necessaria, qui evangelium
spreverint. Rabanus. Vel aliter. Pedes discipulorum ipsum opus incessumque praedicationis signant. Pulvis vero
quo asperguntur, terrenae Levitas est cogitationis, a qua etiam summi doctores immunes esse nequeunt, cum pro
auditoribus solliciti salubribus curis incessanter intendunt, et quasi per itinera mundi, uno calcaneo terrae
pulverem legunt. Qui ergo spreverint doctrinam docentium, sibi labores et pericula taediumque sollicitudinum ad
testimonium suae damnationis inflectunt.

134

