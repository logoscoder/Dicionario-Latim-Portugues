Prophetae enim ministerium est ventura praedicere, non etiam demonstrare. Ioannes ergo plusquam propheta est:
quia eum quem praecurrendo prophetaverat, etiam ostendendo nuntiabat.
Hieronymus. In quo etiam ceteris prophetis maior est, et quia ad privilegium prophetale etiam baptismi accessit
praemium, ut suum dominum baptizaret.
Chrysostomus. Deinde monstrat secundum quid est maior, dicens hic est enim de quo scriptum est: ecce mitto
Angelum meum ante faciem tuam.
Hieronymus. Ut enim meritorum ioannis augmentum faceret, de Malachia testimonium infert, in quo etiam
Angelus praedicatur. Angelum autem hic dici ioannem non putemus naturae societate, sed officii dignitate; idest
nuntium qui venturum dominum nuntiavit. Gregorius in evang.. Qui enim Graece Angelus, hic Latine nuntius
dicitur. Recte ergo qui nuntiare supernum nuntium venerat, Angelus vocatur, ut dignitatem servet in nomine,
quam explet in operatione. Chrysostomus.
Monstrat igitur secundum quid est maior ioannes prophetis, secundum id scilicet quod est prope Christum: et
ideo dicit mitto ante faciem tuam, hoc est prope te: sicut enim qui prope currum regis incedunt, aliis sunt
clariores, ita et ioannes prope Christi praesentiam. Glossa. Deinde alii prophetae missi sunt ut adventum Christi
annuntiarent; iste autem, ut praepararet viam ipsius: unde sequitur qui praeparabit viam tuam ante te: idest,
pervia reddet tibi corda auditorum, poenitentiam praedicando et baptizando. Hilarius in Matth..
Mystice autem desertum spiritu sancto vacuum est sentiendum, in quo habitatio Dei nulla sit; in arundine homo
talis ostenditur de gloria saeculi vitae suae inanitate speciosus, in se autem fructu veritatis cavus, exterior
placens, et nullus interior, ad omnem ventorum motum, idest, immundorum spirituum flatum, movendus, neque
ad consistendi firmitatem valens, et animae medullis inanis. Veste autem, corpus quo induitur anima signatur,
quod luxu ac lasciviis mollescit. In regibus transgressorum Angelorum nuncupatio est: hi enim saeculi sunt
potentes, mundique dominantes. Ergo vestiti mollibus in domibus regum sunt; idest illos quibus per luxum fluida
et dissoluta sunt corpora, patet esse Daemonum habitationem. Gregorius in evang.. Ioannes etiam mollibus
vestitus non fuit, quia vitam peccantium non blandimentis fovit, sed rigore asperae invectionis increpavit, dicens:
genimina viperarum, etc..
|#4 Lectio 4
Chrysostomus in Matth..
Praemissa commendatione ioannis ex prophetae testimonio, non hic stetit, sed iam sententiam propriam de ipso
inducit, dicens amen dico vobis, non surrexit maior inter natos mulierum ioanne baptista.
Rabanus. Ac si diceret: quid dicere per singula de commendatione ioannis? amen dico vobis, inter natos
mulierum, etc..
Inter natos, inquit, mulierum, non virginum: mulieres enim proprie corruptae vocantur. Si autem maria aliquando
mulier in evangelio nuncupatur, sciendum est, interpretem, mulierem pro femina posuisse, sicut ibi: mulier, ecce
filius tuus. Hieronymus. His ergo praefertur hominibus qui de mulieribus nati sunt et de concubitu viri, et non ei
qui natus est ex virgine et spiritu sancto; quamvis in eo quod dicit non surrexit inter natos mulierum maior
ioanne baptista, non ceteris prophetis et patriarchis cunctisque hominibus ioannem praetulit, sed ioanni ceteros
exaequavit: non enim statim sequitur ut si alii maiores eo non sunt, ille maior aliorum sit. Chrysostomus super
Matth..
Sed tanta cum sit iustitiae altitudo ut in illa nemo possit esse perfectus nisi solus Deus, puto quia omnes sancti
quantum ad subtilitatem divini iudicii invicem sibi inferiores sunt aut priores. Ex quo intelligimus quoniam qui
maiorem se non habet, maior omnibus est. Chrysostomus in Matth.. Ne autem rursus superabundantia laudum
pariat aliquod inconveniens Iudaeis ioannem praeferentibus Christo, convenienter hoc removet dicens qui autem
minor est in regno caelorum hic maior est illo. Augustinus contra advers. Legis et prophet.. Argumentatur autem
ex hoc haereticus ita, velut ratiocinando, tamquam ioannes non pertineat ad regnum caelorum, et ob hoc multo
minus ceteri prophetae illius populi, quibus maior est ioannes. Haec autem verba domini duobus modis possunt
intelligi: aut enim regnum caelorum appellavit hoc quod nondum accepimus, de quo in fine dicturus est: venite,
benedicti patris mei, percipite regnum; et quia ibi sunt Angeli, quilibet in eis minor maior est quolibet iusto
portante corpus quod corrumpitur. Aut si regnum caelorum intelligi voluit ecclesiam, cuius filii sunt ab
institutione generis humani usque nunc omnes iusti, dominus seipsum signavit: qui nascendi tempore minor erat
ioanne, maior autem divinitatis aeternitate et dominica potestate. Proinde secundum priorem expositionem, ita
distinguitur: qui minor est in regno caelorum, ac Deinde subinfertur maior est illo. Secundum hanc autem
posteriorem, ita: qui autem minor est, ac Deinde subinfertur in regno caelorum maior est illo.
Chrysostomus in Matth.. Dicit autem in regno caelorum, idest in spiritualibus, et universis quae sunt secundum
caelum. Quidam autem dicunt quoniam de apostolis hoc dixit Christus.
Hieronymus. Nos autem simpliciter intelligamus, quia omnis sanctus qui iam cum domino est, sit maior illo qui
adhuc consistit in praelio: aliud est enim victoriae coronam possidere, aliud adhuc in acie dimicare.
|#5 Lectio 5

146

