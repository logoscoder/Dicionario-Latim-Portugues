consequens est ut propter abundantiam iniquitatis refriguerit caritas multorum; et ideo dereliquerit illos Deus, et
Christus eius, iterum fieri praelia, dum non prohibentur a sanctitate operationes seminatrices bellorum: sed et
adversariae virtutes dum non vetantur a sanctis et a Christo, absque prohibitione operabuntur in cordibus
hominum, ut excitent gentem adversus gentem, et regnum adversus regnum. Si autem, sicut quibusdam placet, et
fames et pestilentiae ab Angelis Satanae fiunt, haec etiam tunc invalescent ab adversis virtutibus, quando non
fuerint sales terrae et lux mundi, Christi discipuli, destruentes quae ex Daemonum malitia seminantur.
Et aliquando quidem in Israel fames et pestilentiae fiebant propter peccata, quas orationes sanctorum solvebant.
Bene autem per loca: non enim insimul vult Deus perdere humanum genus; sed iudicans per partes, dat
poenitentiae locum.
Si autem incipientibus huiusmodi malis, non fuerit facta correptio, proficient ad peius: unde sequitur haec autem
omnia initia sunt dolorum, generalium scilicet in universo mundo, et eorum qui secuturi sunt adversus impios, ut
in doloribus acutissimis crucientur.
Hieronymus. Mystice autem videtur regnum contra regnum consurgere, et pestilentia eorum quorum sermo serpit
ut cancer, et fames audiendi verbum Dei, et commotio universae terrae, et a vera fide separatio, in haereticis
magis intelligi, qui contra se invicem dimicantes, ecclesiae victoriam faciunt. Origenes.
Oportet autem haec fieri antequam videamus perfectionem sapientiae quae est in Christo, sed non statim erit finis
quem quaerimus: pacificus enim finis longe est ab hominibus istis. Hieronymus. Quod autem dixit haec omnia
initia sunt dolorum, melius transfertur parturitionum, ut quasi conceptus quidam adventus Antichristi, non partus
intelligatur.
|#4 Lectio 4
Rabanus. Quo merito hierosolymis, ac provinciae Iudaeorum universae tot irroganda fuerint adversa, dominus
manifestat subdens tunc tradent vos, etc..
Chrysostomus in Matth.. Vel aliter. Quia discipuli audientes ea quae de hierosolyma dicebantur, sic dispositi
erant ut extra turbationem essent, quasi de alia poena audientes, sibi vero prospera superventura sperabant, quae
advenire valde desiderabant; propter hoc eis gravia praenuntiat, in sollicitudine eos statuens.
Et prius quidem iusserat eos vigilare contra deceptionem seductorum; nunc autem tyrannorum violentiam eis
praedicit, dicens tunc tradent vos in tribulationem, et occident vos. Opportune enim eorum mala interposuit,
mitigationem habentia a communibus malis: nec solum ita eos consolatus est, sed ostendendo tribulationis
causam, adiungens quod propter nomen eius haec essent passuri: unde sequitur et eritis odio omnibus hominibus
propter nomen meum. Origenes in Matth..
Sed quomodo etiam in ultimis partibus terrae commorantibus gentibus odio habetur populus Christi? nisi forte et
hic aliquis dicat propter exaggerationem positum omnibus pro multis. Sed et hoc quod dicit tunc tradent vos,
habet quaestionem: nam et priusquam haec fierent, traditi sunt christiani in tribulationes.
Sed aliquis respondebit, quoniam tunc maxime tradentur christiani in tribulationes quemadmodum unquam.
Amant enim qui in calamitatibus sunt, causas earum discutientes invenire aliquid quod loquantur.
Consequens ergo est ut quasi derelinquentibus hominibus Deorum culturam propter multitudinem christianorum,
dicant fieri bella, fames, et pestilentias; sed et terraemotus causam dicant christianos, propter quod et
persecutiones passae sunt ecclesiae.
Chrysostomus in Matth..
Postquam autem iam duplex praelium posuit, scilicet quod est a seductoribus, et quod est ab inimicis;
consequenter tertium praelium ponit, quod est a falsis fratribus, unde subdit et tunc scandalizabuntur multi, et
invicem tradent, et odio habebunt invicem. Vide autem et Paulum haec plorantem et dicentem: foris pugnae,
intus timores; et alibi: pericula in falsis fratribus; de quibus ibi dicit: tales sunt pseudoapostoli operarii subdoli.
Unde et hic subdit et multi pseudoprophetae surgent, et seducent multos.
Remigius. Imminente enim captivitate ierusalem, multi insurrexerunt, christianos se esse dicentes, et multos
seduxerunt: quos Paulus nominat falsos fratres, ioannes vero Antichristos. Hilarius in Matth.. Ut Nicolaus unus
ex septem diaconibus fuit, qui multos mentita veritate pervertit. Chrysostomus in Matth.. Deinde quod his
difficilius est ostendit, quia tales pseudoprophetae nullam mitigationem a caritate accipient; unde sequitur et
quoniam abundabit iniquitas, refrigescet caritas multorum.
Remigius. Idest vera dilectio erga Deum et proximum: nam quanto magis ab unoquoque iniquitas suscipitur,
tanto magis in corde ipsius ardor caritatis extinguitur.
Hieronymus. Considerandum autem, quod non negavit omnium futuram esse caritatem, sed multorum: nam in
apostolis et in eorum similibus permansura est caritas, de qua Paulus dicit: quis nos separabit a caritate Christi?
propter quod et hic subdit qui autem perseveravit usque in finem, hic salvus erit. Remigius. Usque in finem dicit
usque ad terminum vitae suae: qui enim usque ad terminum vitae suae in confessione nominis Christi
perseveraverit, et in caritate salvus factus est.
Chrysostomus in Matth..
Deinde ne dicerent: qualiter ergo inter tot mala vivemus? quod plus est promittit: quod non solum viverent, sed
etiam ubique docerent; unde subditur et praedicabitur hoc evangelium regni in universo orbe. Remigius. Quia
276

