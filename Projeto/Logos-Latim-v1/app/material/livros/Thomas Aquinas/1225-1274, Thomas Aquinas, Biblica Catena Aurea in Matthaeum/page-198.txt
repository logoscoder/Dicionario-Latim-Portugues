Utraque altitudinem Christi praedicat.
Altiora mysteria, quae non capit communis turba, apostoli sufferunt et implent, scilicet perfectorum corda
septiformis spiritus gratia ad intelligendum illustrata. Sportae iunco et foliis palmarum solent contexi; et
significant sanctos, qui radicem cordis in ipso fonte vitae collocant ne arescant ut iuncus in aqua, et palmam
aeternae retributionis in corde retinent.
|+16 Capitulus 16
|#1 Lectio 1
Chrysostomus in Matth..
Sicut post miraculum quinque panum, dominus turbas dimisit, ita et nunc; nec autem pedes recedit, sed navigio,
ne turba eum sequatur: unde dicitur et dimissa turba, ascendit in naviculam, et venit in fines Mageddan.
Augustinus de cons.
Evang.. Marcus autem dicit, quod in Dalmanutha; nec est dubitandum eumdem locum esse sub utroque nomine:
nam plerique codices non habent, etiam secundum marcum, nisi Mageddan. Rabanus.
Est autem Mageddan regio contra Gerasam, et interpretatur poma, vel nuntia; et significat hortum, de quo dicitur:
hortus conclusus, fons signatus, in quo crescunt poma virtutum, et ubi nuntiatur nomen domini. Docet autem,
quod praedicatores, ministrato verbo turbae, ipsi intra cubiculum cordis virtutum pomis debent refici.
Sequitur et accesserunt ad eum Pharisaei et sadducaei tentantes et rogaverunt eum ut signum de caelo ostenderet
eis. Remigius. Admiranda quippe est caecitas Pharisaeorum et sadducaeorum: sic enim postulabant signum de
caelo, quasi ea non essent signa quae facere videbatur.
Quod autem signum postularent, ioannes manifestat: refert enim post refectionem de quinque panibus, turbam
accessisse ad dominum et dixisse: quod signum facis, ut videamus, et credamus tibi? patres nostri manna in
deserto comederunt, sicut scriptum est: panem de caelo dedit eis manducare. Ideoque et hic dicunt: ostende nobis
signum de caelo; idest, fac ut uno vel duobus diebus manna pluat, ut totus populus pascatur, sicut multo tempore
factum est in deserto. Ipse vero inspiciens cogitationes eorum, ut Deus, et sciens quod si etiam signum de caelo
eis ostenderet, non crederent, noluit eis dare signum quod postulabant: unde sequitur at ille respondens ait illis:
facto vespere dicitis: serenum erit, etc.. Hieronymus.
Hoc apud Graecos in plerisque codicibus non habetur. Sensus autem manifestus est, quod ex elementorum ordine
et consonantia possunt et sereni et pluviosi dies praenosci. Scribae autem et Pharisaei, qui videbantur legis esse
doctores, ex prophetarum vaticinio non poterant cognoscere salvatoris adventum.
Augustinus de quaest. Evang..
Potest etiam intelligi quod dixit dominus: facto vespere dicitis: serenum erit, etenim rubicundum est caelum:
idest sanguine passionis Christi, primo adventu indulgentia peccatorum datur. Et mane: hodie tempestas, rubet
enim cum tristitia caelum; illud est quod secundo adventu igne praecedente venturus est.
Glossa. Vel aliter. Rutilat triste caelum; idest, patiuntur apostoli post resurrectionem; post quos me iudicare in
futuro scire potestis; quia cum non parco meis bonis quin patiantur, non parcam aliis in futuro. Faciem ergo caeli
diiudicare nostis, signa autem temporum non potestis. Signa temporum dixit de adventu suo vel passione, cui
simile est roseum caelum vespere; et idem de tribulatione, ante adventum suum futura, cui simile est mane
roseum cum tristitia caelum.
Chrysostomus in Matth.. Sicut ergo in caelo aliud quidem est signum serenitatis, aliud pluviae, ita et in me
putare oportet: nunc enim, scilicet in primo adventu, his signis quae in terra sunt, opus est; quae autem in caelo
sunt, conservantur tempori secundi adventus. Nunc enim sicut medicus veni; tunc sicut iudex adero: propter hoc
nunc occultus veni; tunc autem cum multa divulgatione quando virtutes caelorum movebuntur. Sed non est nunc
tempus horum signorum: quia veni mori, et quae abiecta sunt pati: et ideo sequitur generatio mala et adultera
signum quaerit; et signum non dabitur ei, nisi signum ionae prophetae. Augustinus de cons. Evang.. Hoc autem
et alibi iam dixit matthaeus: unde retinendum est, eadem dominum saepe dixisse; ut quod existente contrario
solvi non poterit, bis dictum intelligatur. Glossa.
Dicit autem generatio mala et adultera, idest incredula, pro spirituali carneum habens intellectum. Rabanus. Non
ergo generationi illi tentantium dominum signum caeleste datur, quale quaerebant, quibus multa signa dedit in
terra; sed generationi quaerentium dominum, idest apostolis; quibus cernentibus, ascendit in caelum, et spiritum
sanctum misit. Hieronymus.
Quid autem sibi velit signum ionae, iam supra dictum est. Chrysostomus in Matth.. Cum autem hoc Pharisaei
audissent, oportebat interrogare, et dicere: quid est quod dicitur? sed ipsi non desiderio discendi, hoc a domino
quaesierunt; et ideo dominus eos relinquit; unde sequitur et relictis illis, abiit. Rabanus. Idest relicta generatione
mala Iudaeorum, abiit trans fretum, et gentium secutus est populus.
Nota, quod non, sicut in aliis legitur locis, dimissis turbis abiit; sed quia infidelitatis error insolentium animos
obtinebat, dicitur quod eos reliquit.
|#2 Lectio 2
198

