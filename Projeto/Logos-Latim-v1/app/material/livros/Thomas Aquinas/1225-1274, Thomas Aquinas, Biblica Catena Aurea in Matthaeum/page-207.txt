corpus spirituale fuerit: unde et vestimenta mutata sunt, quae intantum fuere candida, ut alius evangelista dixerit,
qualia fullo super terram non posset facere; huiusmodi autem corporale est et tactui subiacet, non spirituale et
aereum, quod illudat oculos, et tantum in phantasmate aspiciatur. Remigius. Si autem facies domini resplenduit
sicut sol, et sancti sicut sol fulgebunt, numquid erit aequalis claritas domini et servorum? nequaquam. Sed quia
nihil lucidius invenitur sole, idcirco ad manifestandum exemplum futurae resurrectionis, et facies domini
resplendere, et iusti fulgere dicuntur sicut sol. Origenes in Matth..
Mystice autem, cum aliquis transcenderit sex dies, secundum quod diximus, videt transfiguratum Jesum ante
oculos cordis sui. Diversas enim habet verbum Dei formas; apparens unicuique secundum quod videnti expedire
cognoverit; et nemini supra quod capit, semetipsum ostendit: unde non dixit simpliciter transfiguratus est, sed
coram eis. In evangeliis enim Jesus simpliciter intelligitur ab eis qui non ascendunt per excitationem verborum
spiritualium super excelsum sapientiae montem; eis autem qui ascendunt, iam non secundum carnem
cognoscitur, sed Deus verbum intelligitur. Coram his ergo transfiguratur Jesus, et non coram illis qui sunt
Deorsum in conversatione terrena viventes. Hi autem coram quibus transfiguratur, facti sunt filii Dei, et
ostenditur eis sol esse iustitiae; et vestimenta ipsius fiunt candida sicut lumen; quae sunt sermones et litterae
evangeliorum, quibus Jesus est indutus, secundum illa quae ab apostolis dicuntur de eo. Glossa.
Vel vestimenta Christi sanctos significant, de quibus Isaias: omnibus his velut vestimento vestieris; et nivi
comparantur, quia candidi erunt virtutibus, et omnis vitiorum aestus ab eis remotus erit.
Sequitur et apparuerunt illis Moyses et elias cum eo loquentes. Chrysostomus in Matth.. Hoc autem multas habet
rationes. Et prima quidem est haec.
Quia enim turbae dicebant eum esse eliam vel ieremiam, aut unum ex prophetis, capita prophetarum secum
ducit, ut saltem hinc videatur differentia servorum et domini. Alia ratio est: quia enim continue Jesum
accusabant Iudaei tamquam transgressorem legis, et blasphemum, patris sibi gloriam usurpantem; ut ostendatur
ab utraque accusatione innoxius, eos qui in utroque fulserunt, in medium ducit. Etenim Moyses legem dedit, et
elias pro gloria Dei aemulator fuit. Alia ratio est: ut discant quoniam mortis et vitae potestatem habet: propter
hoc et Moysen, qui morte defecerat, et eliam, qui nondum mortem passus fuerat, in medium ducit. Aliam causam
et ipse evangelista revelat, scilicet monstrare crucis gloriam, et mitigare Petrum et alios discipulos passionem
timentes: loquebantur enim, ut alius evangelista dicit, de excessu quem completurus erat in ierusalem: unde eos
in medium ducit qui se morti exposuerunt pro his quae Deo placebant, et pro plebe credentium: etenim tyrannis
uterque se libere praesentavit: Moyses quidem Pharaoni, elias autem Achab. Ducit autem et propter hoc eos in
medium: volebat enim quod discipuli illorum privilegia zelarent, ut scilicet fierent mansueti sicut Moyses, et
zelantes sicut elias. Hilarius in Matth..
Quod etiam Moyses et elias ex omni sanctorum numero assistunt, medius inter legem et prophetas Christus in
regno est: cum his enim Israelem, quibus testibus praedicatus est, iudicabit.
Origenes in Matth.. Si quis etiam intelligit spiritualem legem convenientem sermonibus iesu, et in prophetis
absconditam Christi sapientiam; ille vidit Moysen et eliam in gloria una cum iesu.
Hieronymus. Considerandum est etiam, quod Scribis et Pharisaeis de caelo signa poscentibus dare noluit; hic
vero, ut apostolorum augeat fidem, dat signum de caelo.
Elia inde descendente quo conscenderat, et Moyse ab inferis resurgente: quod et Achaz per Isaiam praecipitur, ut
petat sibi signum de inferno vel de excelso.
Origenes. Quid autem fervidus Petrus dixerit, subditur respondens autem Petrus dixit ad Jesum: domine, bonum
est nos hic esse. Quia enim audivit quod oportet eum hierosolymam ire, adhuc timet pro Christo; sed post
increpationem non audet dicere rursus: propitius esto tibi; sed idem occulte per alia signa insinuat. Quia enim
videbat multam quietem et solitudinem, cogitavit convenientem ibi stationem esse ex loci dispositione: quod
significat dicens bonum est nos hic esse. Vult etiam ibi semper esse; ideo tabernaculorum meminit, dicens si vis,
faciamus hic tria tabernacula. Cogitavit enim quod si hoc fieret, non ascenderet hierosolymam; et si non
ascenderet, Christus non moreretur: ibi enim sciebat Scribas insidiari ei. Cogitabat etiam quod elias aderat, qui in
monte ignem descendere fecit, et Moyses, qui intravit nebulam, et Deo locutus est: unde occultari poterant, ut
nullus persecutorum sciret ubi essent.
Remigius. Vel aliter. Visa domini maiestate et duorum servorum, Petrus adeo delectatus est ut cuncta temporalia
oblivioni traderet, et ibi in perpetuum vellet manere. Si autem tunc Petrus sic accensus est, quanta erit suavitas et
dulcedo videre regem in decore suo, et interesse choris Angelorum et omnium sanctorum? in eo sane quod ait
Petrus, domine, si vis, devotionem subditi et obedientis servi ostendit. Hieronymus. Erras tamen, Petre, et sicut
alius evangelista testatur, nescis quid dicas. Noli tria tabernacula quaerere, cum unum sit tabernaculum evangelii,
in quo lex et prophetae recapitulanda sunt. Si autem quaeris tria tabernacula, nequaquam servos cum domino
conferas; sed fac tria tabernacula, immo unum patri et filio et spiritui sancto: ut quorum est una divinitas, unum
sit in pectore tuo tabernaculum. Remigius. Erravit etiam, quia voluit ut regnum electorum constitueretur in terra;
quod dominus promiserat dare in caelis. Erravit etiam, quia oblitus est se et socios suos esse mortales; et absque
gustu mortis voluit subire aeternam felicitatem. Rabanus. Et in eo quod caelesti conversationi tabernacula
facienda putavit; in qua domus necessaria non erat, cum scriptum sit: templum non vidi in ea.

207

