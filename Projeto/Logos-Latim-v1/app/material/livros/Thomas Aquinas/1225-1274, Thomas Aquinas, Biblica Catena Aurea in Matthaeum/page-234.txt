Deinde ante adventum diei illius praemittitur iudicium, ne videant peccatores diei illius beatitudinem.
Sequitur dicit dominus procuratori suo; idest: filius spiritui sancto. Glossa. Vel si volueris, dicit pater filio; qui
scilicet pater operatur per filium, et filius per spiritum sanctum, non propter aliquam differentiam substantiae aut
dignitatis. Origenes in Matth.. Vel dicit dominus procuratori suo, idest alicui Angelorum qui super mercedes
retribuendas est positus, sive alicui ex multis procuratoribus, secundum quod scriptum est in epist.
Ad Galatas, sub curatoribus et tutoribus esse heredem in tempore quo parvulus est. Remigius. Vel dominus Jesus
Christus ipse est paterfamilias et vineae procurator, sicut et ipse est et Ostium et ostiarius. Ipse enim est venturus
ad iudicium, ut unicuique reddat secundum quod gessit. Vocat ergo operarios et reddit illis mercedem, quando
omnes congregabuntur in iudicio, ut unusquisque accipiat secundum opera sua. Origenes.
Primi autem operarii testimonium habentes per fidem, non acceperunt Dei promissionem, pro nobis aliquid
melius prospiciente patrefamilias, ut non sine nobis perficiantur. Et quia misericordiam consecuti sumus, primi
mercedem speramus accipere, qui sumus Christi; post nos autem qui ante nos operati sunt: et ideo dicitur voca
operarios, et redde illis mercedem suam, incipiens a novissimis usque ad primos. Chrysostomus super Matth..
Semper enim libentius aliquid damus illis quibus gratis donamus, quia pro solo nostro honore donamus. Ergo
omnibus sanctis Deus reddens mercedem, iustus ostenditur; gentibus autem dans, misericors, dicente apostolo:
gentes autem super misericordiam honorare Deum. Et ideo dicitur incipiens a novissimis usque ad primos. Aut
certe ut ostendat Deus inaestimabilem misericordiam suam, primum novissimis et indignioribus reddit
mercedem, postea primis: nimia enim misericordia ordinem non aspexit. Augustinus de spiritu et littera. Vel ideo
velut priores reperiuntur minores, quia minores ditati sunt.
Sequitur cum venissent autem qui circa undecimam horam venerant, etc..
Gregorius in evang.. Eumdem denarium accipiunt qui laboraverunt ad undecimam (quem expectaverunt toto
desiderio) et qui laboraverunt ad primam: quia aequalem vitae aeternae retributionem sortiti sunt cum his qui ab
initio mundi vocati fuerant, hi qui in fine mundi ad Deum venerunt. Chrysostomus super Matth.. Non autem
iniuste: nam et qui in prima parte saeculi natus est, non amplius vixit quam statutum tempus vitae suae; et quid
illi nocuit, si post illius exitum mundus stetit? et qui circa finem nascuntur, non minus vivent quam dies qui
numerati sunt eis; et quid illis prodest ad compendium laboris, si cito mundus finitur, cum pensum vitae suae
compleant ante mundum? Deinde non est in homine quando nascatur prius aut postea; sed potestatis divinae. Nec
ille quidem sibi priorem debet locum defendere qui prius natus est, nec ille contemptibilior debet esse qui postea.
Sequitur et accipientes murmurabant adversus patremfamilias, dicentes. Si autem verum est quod diximus, quia
primi et posteriores tempus suum vixerunt, et non amplius neque minus, et unicuique mors sua est consummatio
ipsius: quid est quod dicunt portavimus pondus diei et aestus? quia scilicet magna est nobis virtus ad faciendam
iustitiam, cognoscere prope esse finem mundi. Unde et Christus nos armans, dicebat: appropinquabit regnum
caelorum. Illis autem infirmatio erat scire mundi spatia esse longinqua.
Quamvis ergo non per omne saeculum vixerint, tamen totius saeculi gravamina pertulisse videntur. Aut pondus
totius diei dicit onerosa legis mandata; aestum autem urentem erroris tentationem quam conflabant spiritus
maligni in eos, ad aemulationem gentium eos irritantes: a quibus omnibus gentiles liberi extiterunt, Christo
credentes, et per compendium gratiae ad plenum salvati. Gregorius in evang..
Vel pondus diei et aestus ferre, est per longioris vitae tempora carnis suae calore fatigari. Sed potest quaeri:
quomodo murmurare dicti sunt, qui ad regnum vocantur caelorum? etenim regnum nullus qui murmurat accipit,
nullus qui accipit, murmurare potest. Chrysostomus in Matth.. Non autem oportet ea quae in parabolis sunt,
secundum totum quod dicitur, investigare; sed intentionem, propter quam composita est, intelligere, et nihil ultra
scrutari. Non ergo inducit hoc ut ostendat aliquos esse invidia morsos, sed ut ostendat hos tanto potitos esse
honore quod et invidiam aliis poterant generare.
Gregorius. Vel quia antiqui patres usque ad adventum domini, quantumlibet iuste vixerint, ducti ad regnum non
sunt, eorum hoc ipsum murmurasse est. Nos autem qui ad undecimam venimus, post laborem non murmuramus:
quia post mediatoris adventum in hoc mundo venientes, ad regnum ducimur mox ut de corpore eximus.
Hieronymus.
Vel omnis retro vocatio gentilibus invidet, et in evangelii torquetur gratia. Hilarius in Matth.. Et secundum
insolentiam populi iam sub Moyse contumacis hoc murmur operantium est.
Sequitur at ille respondens uni eorum, dixit: amice, non facio tibi iniuriam.
Remigius. Per hunc unum possunt intelligi omnes qui ex Iudaeis crediderunt; quos amicos propter fidem
nominat. Chrysostomus super Matth..
Non autem dolebant quasi defraudati de mercede sua; sed quia illi amplius quam merebantur, acceperant. Sic
enim dolent invidi quando alteri aliquid additur, quasi eis subtrahatur. Ex quo patet quod ex vana gloria nascitur
invidia. Ideo enim dolet esse secundus, quia desiderat esse prior; et ideo invidiae motum removet, dicens nonne
ex denario convenisti mecum? Hieronymus. Denarius figuram regis habet.
Recepisti ergo mercedem quam tibi promiseram, hoc est imaginem et similitudinem meam: quid quaeris
amplius? et non tam ipse plus accipere quam alium nihil accipere desideras? tolle quod tuum est, et vade.
Remigius.

234

