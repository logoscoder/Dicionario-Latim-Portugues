Hilarius. Praebetur etiam mystice in his quae in ioanne gesta sunt, intelligentia amplior, ut propheta ipso
conditionis suae genere prophetizaret, quia in eo forma legis lata est: Christum enim lex annuntiavit, et
remissionem peccatorum praedicavit, et regnum caelorum spopondit; et ioannes totum hoc opus legis explevit.
Igitur, cessante iam lege (quae peccatis plebis inclusa, ne Christus posset intelligi, quasi vinculis et quasi carcere
continebatur), ad evangelia contuenda lex mittit, ut infidelitas fidem dictorum contempletur in factis. Ambrosius
super Lucam.
Et fortasse isti discipuli quos misit, sunt duo populi: unus qui ex Iudaeis credidit, alter qui ex gentibus.
|#3 Lectio 3
Chrysostomus in Matth..
Quantum ad discipulos ioannis, satis actum erat: certificati enim de Christo per signa quae viderant, recesserunt.
Sed oportebat etiam turbas sanari, quae ex interrogatione discipulorum ioannis multa inconvenientia
subintellexerint, ignorantes mittentis consilium.
Poterant utique dicere: qui tanta testatus est de Christo, aliter persuasus est nunc et dubitat utrum sit ipse.
Numquid ergo altercans ad Jesum hoc dicit? numquid timidior a carcere factus? numquid vane et inaniter priora
dixit? Hilarius in Matth.. Ac ne illud quod immediate praemiserat, referri posset ad ioannem, tamquam
scandalizatus esset de Christo, subditur illis autem abeuntibus, coepit Jesus dicere ad turbas de ioanne.
Chrysostomus in Matth..
Propter hoc autem abeuntibus eis, ut non videatur homini adulari. Corrigens autem et plebem, non ducit in
medium suspicionem eorum, sed solutionem cogitationum eorum inducit, quae eos in dubitationem mittebant,
demonstrans se nosse occulta. Neque enim dixit sicut Iudaeis: quis cogitatis mala? etsi mala cogitaverint; non
tamen ex malitia, sed ex ignorantia; unde non loquitur eis dure, sed respondet pro ioanne, ostendens quod non
excidit a priore opinione. Hoc autem docet, non solum proprio verbo, sed eorum testimonio; non tantum per ea
quae dixerunt, sed per ea quae egerunt: ideoque ait quid existis in desertum videre? ac si diceret: propter quid
civitates dimittentes convenistis in desertum? non enim plebs tanta cum tanto desiderio in eremum venisset, nisi
magnum quemdam et mirabilem et petra solidiorem se videre existimans.
Glossa. Non autem tunc exierant in desertum ad hoc ut viderent ioannem: nec enim erat tunc in deserto, sed in
carcere: sed praeteritum refert, quia frequenter exierat populus in desertum videre ioannem, cum adhuc esset in
deserto. Chrysostomus in Matth.. Et vide quia, omnem aliam malitiam praetermittens, removet a ioanne
levitatem, de qua turbae dubitabant, dicens arundinem vento agitatam? Gregorius in evang..
Quod videlicet non asserendo, sed negando intulit. Arundinem quippe, mox ut aura contingit, in partem flectit;
per quam carnalis animus designatur, qui mox ut favore et detractione tangitur, in partem quamlibet declinatur.
Arundo ergo vento agitata ioannes non erat, quem a status sui rectitudine nulla rerum varietas inflectebat.
Ac si dominus diceret Hieronymus: numquid ob hoc existis in desertum ut videretis hominem calamo similem,
qui omni vento circumfertur, et levitate mentis de eo ambigeret quem antea praedicaret? an forsitan stimulis
invidiae contra me cogitur, et praedicatio eius vanam sectatur gloriam, ut ex ea quaerat lucra? cur divitias cupiat?
ut affluat dapibus? locustis vescitur et melle silvestri. An ut mollibus vestiatur? pili camelorum sunt tegmen eius;
et ideo subdit sed quid existis videre? hominem mollibus vestitum? chrysostomus in Matth.. Vel aliter.
Quod non sit ioannes similis calamo mobili per vestrum studium significastis, scilicet in desertum exeuntes. Non
tamen potest aliquis dicere, quod ioannes quidem constans erat, sed postea lasciviae serviens factus est mobilis:
sicut enim aliquis est iracundus natura, alius per infirmitatem longam, ita aliqui sunt mobiles per naturam, alii
vero lasciviae serviendo mobiles fiunt.
Ioannes autem neque natura mobilis erat; propter quod dixerat num existis videre arundinem vento agitatam?
neque lasciviae dans se ipsum, perdidit quam habebat excellentiam: quod enim non servierit lasciviae, monstrat
stola, solitudo et carcer.
Si enim vellet mollibus vestiri, non eremum inhabitasset, sed regum palatia: unde sequitur ecce qui mollibus
vestiuntur, in domibus regum sunt. Hieronymus.
Ex hoc ostenditur rigidam vitam et austeram praedicationem vitare debere aulas regum, et mollium hominum
palatia declinare.
Gregorius in evang..
Nemo autem existimet in luxu atque studio pretiosarum vestium peccata deesse: quia si hoc culpa non esset,
nullo modo ioannem dominus de vestimenti sui asperitate laudasset. Et nequaquam Petrus feminas a pretiosarum
vestium appetitu compesceret, dicens: non in veste pretiosa. Augustinus de doctr. Christ..
Cum in omnibus talibus non usus rerum, sed libido utentis in culpa est.
Quisquis enim rebus restrictius utitur quam se habent mores eorum cum quibus vivit, aut temperans, aut
superstitiosus est.
Quisquis vero sic utitur, ut metas consuetudinis bonorum inter quos versatur excedat, aut aliquid significat, aut
flagitiosus est. Chrysostomus in Matth..
A loco autem et vestimentis, et a concursu hominum, eius moribus designatis, inducit iam et prophetam eum
esse, dicens sed quid existis videre? prophetam? dico vobis etiam plus quam prophetam. Gregorius in evang..
145

