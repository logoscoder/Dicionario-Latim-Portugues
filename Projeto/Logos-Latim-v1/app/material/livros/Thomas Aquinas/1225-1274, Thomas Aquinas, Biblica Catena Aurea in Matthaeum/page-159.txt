Dei. Per hoc autem demonstrat quod magnae virtutis opus est Daemones eicere, et non cuiuslibet gratia. Et ob
hoc quidem syllogizat dicens ergo pervenit in vos regnum Dei; ac si dicat: si hoc est, profecto filius Dei advenit.
Hoc autem obumbrate dicit, ut non illis sit grave. Deinde ut illos alliciat, non dixit simpliciter pervenit regnum,
sed in vos; quasi dicat: vobis veniunt bona: propter quid vestram impugnatis salutem? hoc enim est signum a
prophetis traditum praesentiae filii Dei, tanta fieri potestate divina. Hieronymus.
Regnum enim Dei seipsum signat, de quo in alio loco scriptum est: regnum Dei intra vos est; et: medius stat intra
vos quem nescitis. Vel certe illud regnum quod et ioannes et ipse dominus praedicaverant: poenitentiam agite:
appropinquabit enim regnum caelorum.
Est et tertium regnum Scripturae sanctae, quod auferetur a Iudaeis, et tradetur genti facienti fructus eius. Hilarius
in Matth..
Si ergo discipuli operantur per Christum, et ex spiritu Dei Christus operatur, adest regnum Dei iam in apostolos
mediatoris officio transfusum. Diminutio etiam regni diaboli, est augmentatio regni Dei. Augustinus de quaest.
Evang.. Unde potest etiam hic esse sensus: si ego in beelzebub eicio Daemones, etiam secundum vestram
sententiam pervenit in vos regnum Dei: quia regnum diaboli stare non potest, quem adversum se divisum
fatemini. Regnum enim Dei nunc dixit quo damnantur impii, et a fidelibus de peccatis suis poenitentiam nunc
agentibus decernuntur.
|#7 Lectio 7
Chrysostomus in Matth..
Posita secunda solutione, inducit et tertiam, dicens aut quomodo potest quisquam intrare in domum fortis? quod
enim non potest Satanas Satanam eicere, manifestum ex dictis est. Sed quoniam neque alius potest eum eicere
nisi prius eum superaverit, omnibus est manifestum. Constituitur ergo quod et antea ex manifestiori abundantia:
dicit enim: tantum absisto ab hoc quod utar diabolo coadiutore, quod praelier cum eo et ligem eum: et huiusmodi
coniectura est quod vasa eius diripio. Et sic contrarium eius quod illi tentabant dicere, demonstrat. Illi enim
volebant ostendere quod non propria virtute eicit Daemones, ipse autem ostendit quod non solum Daemones, sed
et eorum principem ligavit: quod manifestum est ab his quae facta sunt. Qualiter enim principe non victo, hi qui
subiacent Daemones direpti sunt? hoc autem mihi prophetia videtur esse, quod dicitur: non enim solum
Daemones eicit, sed et errorem universi orbis terrarum abiget et machinationem diaboli dissolvet.
Et non dixit: rapiet, sed diripiet, ostendens quod hoc cum potestate fiat.
Hieronymus. Domus illius mundus est, in maligno positus, non creatoris dignitate, sed magnitudine delinquentis.
Alligatus est fortis, et religatus in tartarum, et domini pede contritus. Non autem debemus esse securi:
adversarius noster fortis victoris quoque vocibus comprobatur. Chrysostomus in Matth.. Fortem autem eum
vocat, antiquam eius ostendens tyrannidem, quae ex nostra desidia orta est.
Augustinus de quaest. Evang..
Quos scilicet ipse tenebat, ne possent viribus suis ab illo se homines eruere, sed per gratiam Dei. Vasa eius dicit
omnes infideles. Alligavit autem fortem, quia potestatem illi ademit impediendi voluntatem fidelium a sequendo
Christo et obtinendo regno Dei. Rabanus. Domum ergo eius diripuit; quia ereptos a diaboli laqueis eos quos suos
esse praevidit, ecclesiae adunavit; vel quia omnes mundi partes apostolis et eorum successoribus convertendas
distribuit.
Ostendit igitur per manifestam parabolam, dicens, quia non concordat in fallaci operatione cum Daemonibus ut
calumniabantur, sed virtute divinitatis homines a Daemonibus liberavit.
|#8 Lectio 8
Chrysostomus in Matth..
Posita tertia solutione, hic ponit quartam, dicens qui non est mecum, contra me est. Hilarius in Matth.. In quo
ostendit longe a se esse ut aliquid a diabolo mutuatus sit potestatis; et ex hoc ingentis periculi res intelligitur
male de eo opinari, cum quo non esse, idipsum est quod contra esse. Hieronymus. Non tamen putet hoc
quisquam de haereticis dictum et schismaticis; quamquam et ita ex superfluo posset intelligi; sed ex
consequentibus textuque sermonis ad diabolum refertur, eo quod non possint opera salvatoris beelzebub operibus
comparari.
Ille cupit animas hominum tenere captivas, dominus liberare; ille praedicat idola, hic unius Dei notitiam; ille
trahit ad vitia, hic revocat ad virtutes. Quomodo ergo possunt inter se habere concordiam quorum opera sunt
diversa? chrysostomus in Matth.. Qui ergo non mecum congregat, neque mecum est, non erit mihi comparandus,
ut mecum Daemones eiciat: sed magis desiderat quae mea sunt spargere.
Sed dic mihi: si oportuerit cum aliquo praeliari, qui non vult tibi auxiliari, hoc ipso non est adversum te? ipse
etiam dominus alio loco dixit: qui non est adversum vos, pro vobis est. Sed non est contrarium hoc quod hic
dicitur.
Hic enim loquitur de diabolo adversario existente, ibi autem de homine qui in parte erat cum eis, de quo dictum
erat: vidimus quemdam in nomine tuo eicientem Daemonia. Videtur autem Iudaeos hic occulte insinuare, cum

159

