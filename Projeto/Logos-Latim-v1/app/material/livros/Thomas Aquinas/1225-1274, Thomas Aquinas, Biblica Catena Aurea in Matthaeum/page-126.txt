domino sanatur; unde apostoli: quia indignos vos iudicatis vita aeterna, ecce convertimur ad gentes. Gentilitas
autem ex hora dominici adventus coepit habere salutem.
|#5 Lectio 5
Glossa. Post mulieris haemorrhoissae curationem, sequitur de mortuae suscitatione, cum dicitur et cum venisset
Jesus in domum principis, etc.. Chrysostomus in Matth.. Considerandum est autem, quod propter hoc tardius
vadit, et plura loquitur mulieri curatae, ut permittat mori puellam, et sic manifesta fiat resurrectionis
demonstratio.
Et similiter in Lazaro usque ad tertiam diem mansit.
Sequitur et cum vidisset tibicines et turbam tumultuantem: quod est mortis demonstratio.
Ambrosius super Lucam.
More enim veteri tibicines ad excitandos luctus in mortuis ferebantur adhiberi. Chrysostomus in Matth..
Sed Christus tibias universas proiecit; parentes autem puellae introduxit, ne posset dici, quod aliter curavit; sed et
ante suscitationem puellae sermone spem erigit: unde sequitur dicebat: recedite, non est enim mortua puella, sed
dormit.
Rabanus. Quasi dicat: vobis mortua est; Deo autem, qui suscitare potest, dormit tam in anima quam in corpore.
Chrysostomus in Matth.. Per hoc autem et tumultum mentis removit eorum qui aderant, et ostendit quoniam
facile est ei mortuos suscitare: quod utique in Lazaro fecit dicens: Lazarus amicus noster dormit. Et simul docuit
non formidare mortem: quia enim et ipse erat moriturus, in aliorum corporibus instruxit discipulos confidere, et
viriliter ferre mortem.
Etenim eo accedente, iam mors somnus erat. Hoc autem domino dicente, deridebant; unde sequitur et deridebant
eum. Non autem increpavit derisionem, ut et ipsa derisio et tibiae, et alia universa demonstratio fiant mortis: quia
enim multoties, postquam facta sunt miracula, non credunt homines, antea eos convincit propriis responsionibus:
quod et in Lazaro fecit cum dixit: ubi posuistis eum? ut qui dixerunt: veni et vide, et quoniam foetet,
quatriduanus enim est, non amplius possint non credere quoniam mortuum suscitavit. Hieronymus.
Non autem erant digni ut viderent mysterium resurgentis qui resuscitantem indignis contumeliis irridebant; et
ideo sequitur et cum eiecta esset turba, intravit, et tenuit manum eius, et surrexit puella.
Chrysostomus in Matth.. Non quidem aliam superinducens animam, eam suscitavit, sed eam quae exierat
reinducens, et velut ex somno erigens, ut ante viam faciat per visum fidei resurrectionis; et non solum puellam
resuscitat, sed et cibum ei iubet dari, ut alii evangelistae dicunt, ut non videatur phantasma esse quod factum est.
Sequitur et exiit fama haec in universam terram illam. Glossa. Quod ad magnitudinem et novitatem miraculi
pertinet, et ad manifestam veritatem ipsius, ne confictum putetur.
Hilarius. Mystice autem dominus domum principis, scilicet synagogam, ingreditur, cui in canticis legis hymnus
luctum personabat. Hieronymus.
Usque enim hodie iacet in domo principis mortua; et qui videntur magistri, tibicines sunt, carmen lugubre
canentes; turba quoque Iudaeorum non est turba credentium, sed tumultuantium. Sed cum intraverit plenitudo
gentium, tunc omnis Israel salvus fiet. Hilarius in Matth..
Ut autem rarus ex lege credentium electionis numerus posset intelligi, turba omnis expulsa est; quam utique
salvari dominus optasset; sed irridendo dicta, gestaque eius, resurrectionis non fuit digna consortio. Hieronymus.
Tenuit autem manum eius, et surrexit puella: quia nisi prius mundatae fuerint manus Iudaeorum, quae sanguine
plenae sunt, synagoga eorum mortua non consurget. Hilarius in Matth..
Exeunte autem fama in universam terram illam, electionis salus, donum Christi, atque opera praedicantur.
Rabanus.
Moraliter autem puella in domo mortua, est anima mortua in cogitatione. Dicit autem quod puella dormit, quia
qui peccant in praesenti, adhuc per poenitentiam resuscitari possunt. Tibicines sunt adulatores, qui fovent
mortuam. Gregorius Moralium.
Foras autem turba eicitur, ut puella suscitetur: quia nisi prius a secretioribus cordis expellatur saecularium
multitudo curarum, anima quae intrinsecus iacet mortua, non resurgit. Rabanus. In domo autem puella paucis
arbitris surgit, iuvenis extra portam, et Lazarus coram multis; quia publica noxa publico eget remedio; levis,
leviori et secreta potest deleri poenitentia.
|#6 Lectio 6
Hieronymus. Priori signo de principis filia et morbosa muliere, consequenter signum de duobus caecis
adiungitur, ut quod ibi mors et debilitas, hic caecitas demonstraret; et ideo dicitur et transeunte inde iesu, scilicet
a domo principis, secuti sunt eum duo caeci, clamantes, et dicentes: miserere nostri, fili David. Chrysostomus in
Matth.. Non autem parva hic Iudaeorum accusatio est: cum hi quidem oculis carentes, ex auditu solo fidem
suscipiant; illi autem habentes visum non attestantur miraculis quae fiebant.
Vide autem et eorum desiderium: neque enim simpliciter recesserunt, sed cum clamore, et nihil aliud quam
misericordiam postulantes. Filium autem David vocabant quia nomen honoris esse videbatur. Remigius. Recte
ergo filium David vocant, quia virgo maria de stirpe David originem duxit. Hieronymus. Audiant Marcion et
126

