mare virga divisit, Pharaonem prostravit, et populum Dei redemit. Idem Moyses lignum in aquam misit, et
amaram aquam in dulcedinem commutavit. Ex lignea virga de spirituali petra salutaris unda profertur: et ut
Amalec vinceretur, circa virgam Moyses expansis manibus extenditur: et lex Dei arcae testamenti creditur
ligneae: ut his omnibus ad lignum crucis, quasi per gradus quosdam, veniatur.
Chrysostomus in serm. De passione. Ideo et in excelso ligno, non sub tecto, passus est, ut etiam ipsius aeris
natura mundetur; sed et terra simile beneficium sentiebat, decurrentis de latere sanguinis stillatione mundata.
Glossa. Lignum etiam crucis significare videtur ecclesiam in quatuor mundi partibus diffusam. Rabanus. Vel
secundum moralem sensum, crux per suam latitudinem significat hilaritatem operantis, quia tristitia angustias
facit: latitudo enim crucis est in traverso ligno, ubi figuntur manus; per manus autem opera intelligimus.
Per altitudinem autem, cui caput adiungitur, significatur expectatio retributionis de sublimi iustitia Dei.
Longitudo autem qua totum corpus extenditur, tolerantiam designat: unde longanimes dicuntur qui tolerant.
Profundum autem quod terrae infixum est, secretum sacramenti praefigurat.
Hilarius in Matth.. Sic ergo in ligno vitae cunctorum salus et vita suspenditur; unde dicitur postquam autem
crucifixerunt eum, diviserunt vestimenta eius, sortem mittentes. Augustinus de cons. Evang.. Hoc breviter a
matthaeo dictum est; ioannes autem distinctius explicat quemadmodum gestum est: milites cum crucifixissent
eum, acceperunt vestimenta eius, et fecerunt quatuor partes, unicuique militi partem, et tunicam. Erat autem
tunica inconsutilis.
Chrysostomus in Matth..
Notandum ergo, quod non parva haec abiectio Christi erat: quasi enim circa dehonoratum et omnium vilissimum
in Christo hoc agebant; in latronibus autem nihil tale operati sunt. Dividere enim vestimenta in condemnatis
valde vilibus et abiectis fit, et nihil aliud habentibus. Hieronymus.
Hoc autem quod circa Christum gestum est, in Psalmo 22, 19 fuerat prophetatum; et ideo sequitur ut
adimpleretur quod dictum est per prophetam dicentem: diviserunt sibi vestimenta mea, et super vestem meam
miserunt sortem. Sequitur et sedentes servabant eum, scilicet milites.
Diligentia militum et sacerdotum nobis profuit, ut maior et apertior resurgentis virtus appareat.
Sequitur et imposuerunt super caput eius causam ipsius scriptam: hic est Jesus rex Iudaeorum. Non possunt
autem digne admirari pro rei magnitudine, quod emptis falsis testibus, et ad seditionem clamoremque infelici
populo concitato, nullam aliam invenerunt causam interfectionis eius, nisi quod rex Iudaeorum esset: et illi
forsitan illudentes ridentesque hoc fecerunt. Remigius. Divinitus autem procuratum fuit ut talis titulus super
caput eius poneretur, ut per hoc Iudaei agnoscerent quoniam nec etiam occidendo facere potuerunt ut eum regem
non haberent: per mortis enim patibulum non amisit imperium, sed potius corroboravit.
Origenes in Matth.. Et princeps quidem sacerdotum, secundum litteram legis, portabat in capite suo
sanctificationem domini scriptam; verus autem princeps sacerdotum et rex Jesus in cruce quidem habet scriptum
hic est rex Iudaeorum; ascendens autem ad patrem, pro litteris et pro nomine quo nominatur, habet ipsum
patrem. Rabanus. Quia enim rex simul et sacerdos est, cum suae carnis hostiam in altari crucis offerret, regis
quoque dignitatem titulus praetendit; qui non infra, sed supra crucem ponitur: quia licet in cruce pro nobis
hominis infirmitate dolebat, super crucem tamen regis maiestas fulgebat; quam per crucem non perdidit, sed
potius confirmavit.
Sequitur tunc crucifixi sunt cum eo duo latrones, unus a dextris, et unus a sinistris. Hieronymus. Sicut enim pro
nobis maledictum crucis factus est Christus, sic pro omnium salute inter noxios quasi noxius crucifigitur. Leo
Papa in serm. 4 de passione. Duo autem latrones, unus ad dexteram et unus ad sinistram, crucifiguntur, ut ipsa
patibuli specie monstraretur illa quae in iudicio ipsius omnium hominum est facienda discretio. Passio igitur
Christi salutis nostrae continet sacramentum; et de instrumento quod iniquitas Iudaeorum paravit ad poenam,
potentia redemptoris, gradum fecit ad gloriam.
Hilarius in Matth.. Vel aliter. Duo latrones laevae ac dexterae affiguntur, omnem humani generis universitatem
vocari ad sacramentum passionis domini ostendentes; sed quia per diversitatem fidelium ac infidelium fit
omnium secundum dexteram sinistramque divisio, unus ex duobus ad dexteram eius situs, fidei iustificatione
salvatur. Remigius. Vel per istos duos latrones designantur omnes qui arctioris vitae continentiam apprehendunt:
quicumque enim sola intentione placendi Deo hoc faciunt, designantur per illum qui a dextris Dei crucifixus est;
qui vero pro appetitu humanae laudis vel aliqua minus digna intentione, designantur per illum qui a sinistris
crucifixus est.
|#8 Lectio 8
Chrysostomus in Matth..
Cum Christum denudassent et crucifixissent, ultra procedunt, et in cruce videntes affixum exprobrant ei: unde
dicitur praetereuntes autem blasphemabant eum moventes capita sua. Hieronymus. Blasphemabant quidem, quia
praetergrediebantur viam, et in vero itinere Scripturarum ambulare nolebant. Movebant autem capita sua, quia
iam ante moverant pedes, et non stabant supra petram. Idipsum autem insultans dicit fatuus populus, quod falsi
testes confixerant; unde sequitur et dicentes: vah, qui destruis templum Dei, et in triduo illud reaedificas.
Remigius.
327

