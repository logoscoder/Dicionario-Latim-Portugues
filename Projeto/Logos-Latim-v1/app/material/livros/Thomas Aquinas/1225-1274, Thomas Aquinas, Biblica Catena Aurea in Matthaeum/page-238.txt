Remigius. Ut ex communione ad ipsum avidiores fiant. At illi qui iam martyrii libertatem constantiamque
retinebant, bibituros se pollicentur: unde sequitur dicunt ei: possumus. Chrysostomus super Matth..
Vel dicunt hoc non tam ex fiducia suae fortitudinis quam ex ignorantia: inexpertis enim levis videtur esse
tentatio passionis et mortis. Chrysostomus in Matth.. Vel hoc ex desiderio promittunt. Neque enim hoc dixissent,
nisi expectassent audire quod petebant. Dominus autem eis prophetat magna bona, idest martyrio dignos
efficiendos.
Sequitur ait illis: calicem quidem meum bibetis. Origenes in Matth..
Non ita respondit Christus: calicem meum bibere potestis; sed ad futuram eorum perfectionem respiciens, dixit
calicem quidem meum bibetis. Hieronymus.
Quaeritur autem quomodo calicem martyrii filii zebedaei, Iacobus videlicet et ioannes, biberint, cum Scriptura
narret Iacobum tantum apostolum ab Herode capite truncatum, ioannes autem propria morte vitam finierit. Sed si
legimus in ecclesiastica historia, quod ipse ioannes propter martyrium sit missus in ferventis olei dolium, et
relegatus in patmos insulam sit, videbimus martyrio animum non defuisse; et bibisse ioannem calicem
confessionis, quem et tres pueri in camino ignis biberunt, licet persecutor non fuderit sanguinem. Hilarius in
Matth..
Dominus ergo collaudans eorum fidem ait, martyrio quidem eos secum compati posse; sed laevae eius ac
dexterae assidere aliis a Deo patre fuisse dispositum: unde sequitur sedere autem ad dexteram meam, etc.. Et
quidem, quantum arbitramur, ita honor iste aliis est reservatus, quod tamen nec apostoli ab eo erunt alieni, qui in
duodecim patriarcharum sede considentes, Israelem iudicabunt; et quantum sentire ex ipsis evangeliis licet, in
regno caelorum Moyses et elias assidebunt; quibus comitantibus, cum gloriae suae habitu in monte apparuit.
Hieronymus.
Sed mihi hoc nequaquam videtur: sed ideo sedentium in regno caelorum vocabula non dicuntur, ne paucis
nominatis ceteri putarentur exclusi; regnum enim caelorum non est tantum dantis, sed accipientis.
Non enim est personarum acceptio apud Deum; sed quicumque talem se praebuerit ut regno caelorum dignus
fiat, hoc accipiet, quod non personae, sed vitae paratum est. Si itaque tales estis qui consequimini regnum
caelorum quod pater meus victoribus praeparavit, vos quoque accipietis illud. Ideo tamen non dixit neque: non
sedebitis, ne duos confunderet; neque: sedebitis, ne ceteros irritaret.
Chrysostomus in Matth..
Vel aliter. Videtur invius omnibus esse locus ille, non solum hominibus, sed etiam Angelis: sic enim praecipuum
unigeniti ponit id Paulus dicens: ad quem autem Angelorum dixit unquam: sede a dextris meis? dominus ergo
non quasi existentibus quibusdam qui assessuri sunt, sed condescendens interrogantium suspicioni respondit.
Hoc enim unum solum quaerebant prae aliis: stare apud ipsum; sed dominus respondet: moriemini quidem
propter me: non tamen hoc sufficit vos facere primum ordinem obtinere.
Si enim aliquis alius venerit cum martyrio, ampliorem virtutem possidens, non quia vos amo, illum expellam, et
vobis dabo primatum. Propter hoc autem ut non infirmus ipse ostendatur, non dixit simpliciter: non est meum
dare; sed non est meum vobis dare, sed quibus paratum est; his scilicet qui ab operibus possunt fieri clari.
Remigius. Vel aliter. Non est meum dare vobis, idest superbis talibus quales vos estis, sed humilibus corde,
quibus paratum est a patre meo. Augustinus de Trin.. Vel aliter. Secundum formam servi discipulis dominus
respondet sedere autem ad dexteram meam vel sinistram, non est meum dare vobis. Quod autem paratum est a
patre eius, et ab ipso filio est paratum, quia et ipse et pater unum sunt.
|#4 Lectio 4
Chrysostomus in Matth..
Donec Christi sententia incerta erat, non tristabantur alii discipuli; sed tunc tristati sunt quando eos increpavit:
unde dicitur et audientes decem, indignati sunt de duobus fratribus. Hieronymus. Non ad mulieris audaciam
referunt postulantis, sed ad filios, quod ignorantes mensuram suam, non modica cupiditate exarserunt.
Chrysostomus in Matth.. Intellexerunt enim quia haec petitio discipulorum fuit, quando eos dominus increpavit.
Quando autem eos a domino praehonoratos viderunt in transfiguratione, etsi secundum mentem dolebant, in
medium efferre non audebant, honorantes doctorem.
Chrysostomus super Matth..
Sicut autem duo carnaliter petierunt, ita et decem carnaliter contristati sunt: nam velle quidem esse super omnes
vituperabile est; sustinere autem alium super se minus est gloriosum.
Hieronymus. Humilis autem magister et mitis nec cupiditatis duos arguit postulantes, nec decem reliquos
indignationis increpat et livoris: unde sequitur Jesus autem vocavit eos ad se. Chrysostomus in Matth.. Quia
enim turbati erant, vocatione eos consolatur, de propinquo eis loquendo: etenim duo a societate decem seipsos
separantes, propius stabant, seorsum domino loquentes; non tamen sicut prius pueros in medium ducens eos
consolatur, sed a contrario inseruit, dicens scitis quia principes gentium dominantur eorum. Origenes in Matth..
Idest, non contenti tantum regere suos subiectos, sed violenter eis dominari nituntur. Inter vos autem, qui estis
mei, non eunt haec: quoniam sicut omnia carnalia in necessitate sunt posita, spiritualia autem in voluntate, sic et
qui principes sunt spiritales, principatus eorum in dilectione subditorum debet esse positus, non in timore
238

