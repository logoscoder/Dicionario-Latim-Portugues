Glossa. Vel navicula est ecclesia praesens, in qua Christus cum suis mare saeculi transit, aquas persecutorum
compescit.
Unde miremur, et gratias agamus.
|#8 Lectio 8
Chrysostomus in Matth..
Quidam homines Christum hominem esse dicebant: venerunt Daemones divinitatem eius divulgantes, ut qui
mare procellosum et rursus quietum non audierunt, Daemones audirent clamantes; unde dicitur et cum venisset
trans fretum in regionem gerasenorum, occurrerunt ei duo homines habentes Daemonia. Rabanus. Gerasa urbs
est Arabiae trans iordanem, iuncta monti Galaad, quam tenuit tribus Manasse, non longe a stagno tiberiadis, in
quo porci praecipitati sunt. Augustinus de cons.
Evang.. Quod autem matthaeus duos dicit fuisse qui Daemonia patiebantur, marcus autem et Lucas unum
commemorant, intelligas unum eorum fuisse personae alicuius clarioris et famosioris, quem regio illa maxime
dolebat, et pro cuius salute plurimum satagebat, de quo facti huius fama praeclarius fragravit.
Chrysostomus in Matth..
Vel Lucas et marcus unum eorum saeviorem elegerunt: unde et eius calamitatem exprimunt. Lucas enim dicit,
quod ruptis vinculis agebatur in deserto; marcus autem quia et lapidibus seipsum intercidebat; nec tamen dicunt
quoniam unus solus erat, ne matthaeo contraria dicere viderentur. Per hoc autem quod subditur, de monumentis
exeuntes, perniciosum dogma imponere volebant, scilicet quod animae morientium Daemones fiant; unde multi
aruspicum occidunt pueros, ut animam eorum cooperantem habeant; propter quod et daemoniaci clamant,
quoniam anima illius ego sum. Non est autem anima defuncti quae clamat; sed Daemon hoc fingit, ut decipiat
audientes. Si enim in alterius corpus animam mortui possibile esset intrare, multo magis in corpus suum.
Sed neque habet rationem, iniqua passam animam cooperari iniqua sibi facienti, vel hominem posse virtutem
incorpoream in aliam transmutare substantiam, scilicet animam in substantiam Daemonis. Neque enim in
corporibus hoc machinari quis potest, ut in hominis corpus transmutet asini corpus: neque enim rationabile est
animam a corpore separatam hic iam oberrare. Iustorum enim animae in manu Dei sunt; unde et quae puerorum;
neque enim malae sunt. Sed et quae peccatorum sunt, confestim hinc abducuntur: et hoc manifestum est ex
Lazaro et divite.
Quia vero nullus eos afferre audebat ad Christum propter saevitiam horum daemoniacorum, Christus ad eos
vadit. Quae quidem eorum saevitia designatur, cum subditur saevi nimis, ita ut nemo posset transire per viam
illam. Sed quia alios prohibebant pertransire, obstruentem sibi viam invenerunt. Etenim flagellabantur
invisibiliter, intolerabilia patientes ex Christi praesentia; unde sequitur et ecce clamaverunt dicentes: quid nobis
et tibi, Jesu fili Dei? Hieronymus. Non est autem voluntatis ista confessio, quam praemium sequitur
confitentium: sed necessitatis extorsio, quae cogit invitos. Velut si servi fugitivi post multum temporis dominum
suum videant, nihil aliud nisi de verberibus deprecantur; sic et Daemones cernentes dominum in terris repente
versari, ad eos iudicandos se venisse credebant.
Ridiculum autem putant quidam Daemonia scire filium Dei, et diabolum ignorare, eo quod minoris malitiae sint
isti quam ille cuius satellites sunt, cum omnis scientia discipulorum ad magistrum referenda sit.
Augustinus de Civ. Dei. Tantum autem innotuit eis Deus, quantum voluit; tantum autem voluit, quantum
oportuit.
Innotuit ergo eis non per id quod vita aeterna est, et lumen quod illuminat pios; sed per quaedam temporalia suae
virtutis effecta, et occultissimae praesentiae signa, quae angelicis spiritibus etiam malignis potius quam
infirmitati hominum possunt esse perspicua. Hieronymus. Sed tamen tam Daemones quam diabolus suspicari
magis filium Dei quam nosse intelligendi sunt. Augustinus de quaest. Nov. Et vet. Testam.. Quod autem
Daemones clamant quid nobis et tibi, Jesu fili Dei? magis ex suspicione quam ex cognitione dixisse credendi
sunt. Si enim cognovissent, numquam dominum gloriae crucifigi permisissent. Remigius.
Sed quotiescumque eius virtute torquebantur, et signa et miracula facientem videbant, aestimabant eum esse
filium Dei: postquam videbant eum esurire, sitire et his similia pati, dubitabant, et credebant hominem purum.
Considerandum est, quod etiam Iudaei increduli dicentes Christum in beelzebub eiecisse Daemonia, et Ariani
dicentes eum esse creaturam, non solum iudicio Dei, sed etiam Daemonum confessione damnari merentur, qui
Christum filium Dei dicunt.
Recte autem dicunt quid nobis et tibi, Jesu fili Dei? hoc est, nihil commune est nostrae malitiae et tuae gratiae:
quia, secundum apostolum nulla societas est lucis ad tenebras. Chrysostomus in Matth.. Ut autem non videretur
adulationis hoc esse, ab experientia clamabant, dicentes venisti ante tempus torquere nos. Augustinus de Civ.
Dei. Sive quia subitum illis fuit quod futurum quidem, sed tardius opinabantur; sive quia perditionem suam hanc
ipsam dicebant, quia fiebat ut eorum cognitio sperneretur; et hoc erat ante tempus iudicii, quo aeterna
damnatione puniendi sunt. Hieronymus. Praesentia etiam salvatoris tormenta sunt Daemonum.
Chrysostomus in Matth.. Non autem poterant dicere se non peccasse, quia eos Christus invenerat mala operantes,
et facturam Dei punientes; unde aestimabant propter superabundantiam malorum quae fecerant, quod non
expectaretur in eis tempus extremae punitionis, quae erit in die iudicii. Augustinus de cons. Evang.. Quod autem
117

