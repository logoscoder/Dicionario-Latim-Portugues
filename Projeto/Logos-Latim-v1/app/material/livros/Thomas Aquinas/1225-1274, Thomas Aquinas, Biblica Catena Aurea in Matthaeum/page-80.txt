Hypocritas vocat, qui Deum se fingentes orare, homines circumspiciunt; et ideo subdit qui amant in synagogis
orare.
Chrysostomus super Matth..
Puto autem quod non ad locum hoc refert dominus, sed ad propositum orantis: in conventu enim fidelium orare
laudabile est, sicut dictum est: in ecclesiis benedicite Deum. Qui ergo sic orat ut ab hominibus videatur, non
Deum aspicit, sed homines; et ideo quantum ad propositum suum in synagoga orat. Cuius autem orantis mens
solum aspicit Deum, quamvis in synagoga oret, tamen apud se in secreto videtur orare.
Sequitur et in angulis platearum, ut videantur absconse orare; et sic dupliciter laudantur: et quia orant, et quia
absconse orant. Glossa. Vel anguli platearum sunt ubi via per transversum viae ducitur et quadrivium reddit.
Chrysostomus super Matth.. Eo ergo proposito in conventu vetat orare, ut a conventu videatur; unde subditur ut
videantur ab hominibus. Orans ergo nihil novum faciat quod aspiciant homines, vel clamando, vel pectus
percutiendo, vel manus extendendo. Augustinus.
Non autem videri ab hominibus nefas est, sed ideo hoc agere ut ab hominibus videaris. Chrysostomus in Matth..
A vana enim gloria ubique erui bonum est, maxime autem in oratione; si enim in hoc cogitationibus
circumferimur, si ad orandum ingressi fuerimus hanc habentes aegritudinem, qualiter intelligemus ea quae a
nobis dicuntur? Augustinus.
Sic etiam fugienda est hominum scientia, si hoc animo aliquid fiat ut fructus expectetur placendi hominibus;
unde subditur amen dico vobis, receperunt mercedem suam. Chrysostomus super Matth.. Unusquisque enim ubi
seminat, ibi metit: unde qui propter homines orant, non propter Deum, ab hominibus, non a Deo laudantur.
Chrysostomus in Matth.. Dicit autem receperunt, quia Deus retributionem quae est ab ipso, tribuere vellet; illi
autem eam quae est ab hominibus, usurpant.
Quomodo autem orandum sit, subiungit dicens tu autem cum oraveris, intra in cubiculum tuum, et clauso Ostio,
ora patrem tuum in abscondito. Hieronymus. Hoc simpliciter intellectum erudit auditorem, ut vanam orandi
gloriam fugiat. Chrysostomus super Matth..
Ut nemo sit ibi nisi ille qui orat: testis enim orantem gravat, non adiuvat.
Cyprianus de orat. Domin..
In abditis etiam locis orare magis convenit fidei, ut sciamus dominum ubique esse praesentem et maiestatis suae
plenitudine occulta penetrare. Possumus etiam intelligere per Ostium domus, os corporis, ut non clamosa voce
oremus Deum, sed tacito corde, propter tria: primo, quia Deus non voce clamosa pulsandus est, sed conscientia
recta placandus, quia est cordis auditor; secundo, quia secretas orationes tuas non oportet alterum scire, nisi te et
Deum; tertio, quia clamose orans, alterum iuxta te non permittis orare. Cassianus collat..
Cum summo etiam est orandum silentio, ut ipsos quoque inimicos nostros, qui orantibus nobis maxime
insidiantur, lateat nostrae petitionis intentio. Augustinus.
Vel per cubicula nostra sunt intelligenda corda nostra, de quibus dicitur: quae dicitis in cordibus vestris, in
cubilibus vestris compungimini.
Ostium est carnalis sensus; foris sunt omnia temporalia, quae per sensum cogitationes nostras penetrant, et turba
vanorum phantasmatum orantibus obstrepunt. Cyprianus.
Quae autem segnitia est alienari et capi ineptis cogitationibus et profanis, cum dominum deprecaris, quasi sit
aliud quod magis debeas cogitare quam quod cum Deo loquaris? quomodo te audiri a Deo postulas, cum teipsum
non audias? hoc est ab hoste non cavere, hoc est Deum negligentia orationis offendere.
Augustinus. Claudendum est ergo Ostium, idest carnali sensui resistendum, ut oratio spiritualis dirigatur ad
patrem, quae fit in intimis cordis, ubi oratur pater in abscondito; unde sequitur et pater tuus, qui videt in
abscondito, reddet tibi. Remigius. Et est sensus: sufficiat tibi ut ille solus noverit tuam orationem qui omnium
corda novit occulta, quia ipse qui est inspector, erit exauditor. Chrysostomus in Matth.. Non autem dixit: gratis
dabit, sed reddet tibi; etenim debitorem seipsum tibi constituit.
|#2 Lectio 2
Augustinus de serm. Dom.. Sicut hypocritarum est praebere se spectandos in oratione, quorum fructus est placere
hominibus, ita est ethnicorum, idest gentilium, in multiloquio se putare exaudiri; et ideo subditur orantes autem
nolite multum loqui.
Cassianus collat.. Frequenter enim, sed breviter est orandum, ne immorantibus nobis, inferre aliquid nostro cordi
insidiator possit inimicus. Augustinus ad probam. Non tamen, ut quidam putant, hoc est orare in multiloquio, si
diutius oretur. Aliud est sermo multus, aliud diuturnus affectus. Nam et de ipso domino scriptum est, quod
pernoctaverit in orando et prolixius oraverit, ut nobis praeberet exemplum. Dicuntur fratres in Aegypto crebras
quidem habere orationes, sed eas tamen brevissimas, et raptim quodammodo iaculatas, ne illa violenter erepta,
quae oranti plurimum est necessaria, per productiores moras hebetetur intentio; ac per hoc ipsi satis ostendunt
hanc intentionem sicut non est obtundenda si perdurare non potest, ita si perduraverit, non cito esse rumpendam.
Absit autem ab oratione multa locutio; sed non desit multa precatio, si fervens perseverat intentio: nam multum
loqui est in orando rem necessariam superfluis agere verbis.

80

