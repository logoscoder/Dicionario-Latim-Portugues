eam per gratiam suam, ut inveniatur eadem virtus et porta esse et clavis portae. Forsitan autem et unaquaeque
virtus est regnum caelorum.
|#4 Lectio 4
Origenes in Matth.. Postquam Petrus confessus est Christum filium Dei vivi, quia noluit hoc eos interim
praedicare, subdit tunc praecepit discipulis suis ut nemini dicerent quia ipse esset Jesus Christus. Hieronymus.
Sed cum supra mittens discipulos ad praedicandum iusserit eis ut annuntiarent adventum suum, videtur esse
contrarium quod hic praecipit ne se dicant esse Jesum Christum. Mihi videtur aliud esse Christum praedicare,
aliud Jesum Christum. Et Christus commune dignitatis est nomen, Jesus proprium vocabulum salvatoris.
Origenes in Matth..
Vel tunc leviter quidem de eo annuntiabant, quasi de magno et mirabili viro; Christum autem esse eum nondum
annuntiabant. Qui autem vult etiam Christum eum praedicatum prius ab apostolis, dicet, quoniam leviter
praemittere voluit eos mentionem nominis sui, ut interim facto silentio praedicationis huius, hoc ipsum quod
leviter de Christo auditum fuerat, digeratur in sensibus auditorum.
Aut ita est solvenda quaestio: ut videantur ea quae superius de annuntiando Christo sunt dicta, non ad tempus
pertinere quod fuit ante Christi resurrectionem, sed ad tempora post futura. Haec autem quae mandat ut nemini
dicant, tunc apostolis convenire: inutile enim est ipsum quidem praedicare, crucem autem eius tacere.
Propterea praecepit eis ut nemini dicerent quia ipse est Christus, et praeparabat eos, ut postmodum dicant,
quoniam ipse est Christus, qui crucifixus est, et resurrexit a mortuis. Hieronymus. Quod ne quis putet nostrae
tantum esse intelligentiae quod sequitur, causas tunc prohibitae praedicationis exponit: sequitur enim exinde
coepit Jesus ostendere discipulis suis quia oportebat eum ire hierosolymam, et multa pati a senioribus et Scribis
et principibus sacerdotum, et occidi, et tertia die resurgere.
Est autem sensus: tunc me praedicate cum ista passus fuero: quia non prodest Christum publice praedicari, et
eius vulgare in populis maiestatem, quem post paululum flagellatum visuri sunt et crucifixum. Chrysostomus in
Matth..
Quod enim semel radicatum est et postea evulsum, si iterum plantetur, difficile retinebitur apud multos: quod
autem infixum semel est, et mansit postea immobile, facile provehitur ad augmentum.
Propter hoc autem immoratur tristibus praedicendis, et sermonem multiplicat, ut aperiat discipulorum mentes.
Origenes.
Et vide quia non dixit: coepit dicere vel docere, sed ostendere; quia sicut corporalia ostendi dicuntur, sic ostendi
dicuntur a Christo ea quae loquebatur. Non autem sic puto eis qui corporaliter eum multa patientem viderunt,
ostensa fuisse ea quae videbantur, quomodo discipulis ostensus est rationabilis sermo de mysterio passionis et
resurrectionis Christi: et tunc quidem coepit ostendere; consequenter autem postea capacioribus factis plenius
demonstravit: quia omne quod coepit Jesus, hoc perfecit. Oportebat autem eum ire in ierusalem, ut occidatur
quidem in hierosolymis quae sunt Deorsum, regnet autem resurgens in ierusalem caelesti.
Postquam enim resurrexit Christus, et alii consurrexerunt ei, iam non Deorsum quaeritur ierusalem, vel domus
orationis in ea, sed sursum. Patitur autem multa a senioribus ierusalem terrenae, ut glorificetur ab his qui capiunt
beneficia eius caelestibus senioribus. Tertia autem die resurrexit a mortuis, ut eripiens maligno, acquirat eis qui
liberati fuerint hoc donum, ut baptizentur spiritu et anima et corpore in nomine patris et filii et spiritus sancti, qui
sunt tres dies simul perpetuo instantes eis qui per eos facti fuerunt filii lucis.
|#5 Lectio 5
Origenes in Matth.. Adhuc initia eorum quae ostendebantur dicente Christo, Petrus indigna haec filio Dei vivi
arbitrabatur; et quasi oblitus quoniam filius Dei vivi nihil dignum increpatione facit aut agit, coepit increpare; et
hoc est quod dicitur et assumens eum Petrus, coepit increpare illum. Hieronymus. Saepe diximus nimii ardoris
amorisque quam maximi fuisse Petrum in dominum salvatorem.
Qui ergo post confessionem suam et praemium salvatoris quod audierat, non vult destrui confessionem suam,
nec putat posse fieri ut Dei filius occidatur, assumit eum in affectum suum vel separatim ducit, ne praesentibus
ceteris condiscipulis videatur magistrum arguere; et coepit illum increpare amantis affectu, et obstans dicere
absit a te, domine. Vel, ut melius habetur in Graeco, ileos si kyrie, u mi este si tuto; hoc est, propitius sis tibi,
domine; non erit tibi hoc; quasi necessariam haberet propitiationem. Cuius affectum quidem suscipiens Christus,
ignorantiam exprobrat; unde sequitur qui conversus dixit Petro: vade post me, Satana; scandalum mihi es.
Hilarius in Matth..
Sciens enim dominus diabolicae artis instinctum, Petro ait vade retro post me, idest ut exemplum suae passionis
sequatur.
In eum vero per quem opinio haec suggerebatur, conversus, adiecit Satana, scandalum mihi es. Non enim
convenit existimare Petro Satanae nomen et accusationem scandali deputari, post indulta illa beatitudinis et
potestatis tanta praeconia.
Hieronymus. Sed mihi error apostolicus de pietatis affectu veniens, nunquam incentivum videbitur diaboli.
Prudens ergo lector consideret, Petro illam beatitudinem ac potestatem in futuro promissam, non in praesenti
203

