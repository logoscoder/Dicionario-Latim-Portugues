Portae quoque inferi, etiam tormenta et blandimenta sunt persecutorum; sed et prava infidelium opera ineptaque
colloquia portae sunt inferi, quia iter perditionis ostendunt. Origenes. Non autem exprimit utrum petrae non
praevalebunt in qua aedificat Christus ecclesiam, aut ecclesiae quam aedificat supra petram; tamen manifestum
est quia nec adversus petram, nec adversus ecclesiam portae praevalent inferorum. Cyrillus in lib.
Thesauri. Secundum autem hanc domini promissionem, ecclesia apostolica Petri ab omni seductione
haereticaque circumventione manet immaculata, super omnes praepositos et episcopos, et super omnes primates
ecclesiarum et populorum in suis pontificibus, in fide plenissima et auctoritate Petri. Et cum aliae ecclesiae,
quorumdam errore sint verecundatae, stabilita inquassabiliter ipsa sola regnat, silentium imponens, et omnium
obturans ora haereticorum: et nos necessario salutis, non decepti superbia, neque vino superbiae inebriati, typum
veritatis et sanctae apostolicae traditionis una cum ipsa confitemur et praedicamus. Hieronymus.
Nemo autem putet haec de morte dici, quod apostoli conditioni mortis subiecti non fuerint, quorum martyria
videat coruscare. Origenes in Matth..
Si ergo et nos, patre nobis revelante qui est in caelis, quando scilicet conversatio nostra in caelis est, confessi
fuerimus Jesum Christum esse filium Dei vivi: et nobis dicetur: tu es Petrus: petra enim est omnis qui imitator
est Christi. Adversus quem autem portae praevalent inferorum, ille neque petra dicendus est, supra quam
aedificat Christus ecclesiam; neque ecclesia, neque pars ecclesiae, quam Christus aedificat supra petram.
Chrysostomus in Matth..
Deinde et alium Petri dicit honorem, cum subditur et tibi dabo claves regni caelorum; quasi dicat: sicut pater tibi
dedit me cognoscere, ita et ego tibi aliquid dabo, scilicet claves regni caelorum. Rabanus.
Qui enim regem caelorum maiori prae ceteris devotione confessus est, merito prae ceteris ipse collatis clavibus
regni caelestis donatus est; ut constaret omnibus, quia absque ea confessione ac fide regnum caelorum nullus
posset intrare.
Claves autem regni caelorum ipsam discretionem et potentiam nominat: potentiam, qua liget et solvat;
discretionem, qua dignos vel indignos discernat. Glossa.
Unde sequitur et quaecumque ligaveris, idest quemcumque indignum remissione iudicaveris dum vivit, indignus
apud Deum iudicabitur; et quodcumque solveris, idest quemcumque solvendum iudicaveris dum vivit,
remissionem peccatorum consequetur a Deo. Origenes in Matth.. Vide autem quantam potestatem habet petra
super quam aedificatur ecclesia, ut eius etiam iudicia maneant firma, quasi Deo iudicante per eam.
Chrysostomus in Matth.. Vide autem qualiter Christus reducit Petrum ad excelsam de ipso intelligentiam. Haec
enim ei se promittit daturum quae sunt propria Dei solius: scilicet peccata solvere, et ecclesiam immutabilem
facere inter tot persecutionum et tentationum procellas.
Rabanus. Haec autem ligandi atque solvendi potestas quamvis soli Petro data videatur a domino, tamen et ceteris
apostolis datur, nec non etiam nunc in episcopis ac presbyteris omni ecclesiae. Sed ideo Petrus specialiter claves
regni caelorum et principatum iudiciariae potestatis accepit, ut omnes per orbem credentes intelligant quia
quicumque ab unitate fidei vel societatis illius quolibet modo semetipsos segregant, tales nec vinculis
peccatorum absolvi, nec ianuam possunt regni caelestis ingredi. Glossa. Specialiter etiam eam Petro concessit, ut
ad unitatem nos invitaret. Ideo enim eum principem apostolorum constituit, ut ecclesia unum principalem Christi
haberet vicarium, ad quem diversa membra ecclesiae recurrerent, si forte inter se dissentirent. Quod si diversa
capita essent in ecclesia, unitatis vinculum rumperetur. Quidam autem dicunt, quod ideo dicit super terram: non
enim data est potestas hominibus ligandi vel solvendi mortuos, sed vivos.
Qui autem mortuos solveret vel ligaret, non super terram, sed post terram hoc faceret. Ex sententiis constantin.
Concilii.
Quomodo autem praesumunt quidam dicere de vivis tantummodo haec dicta esse? an ignorant quia iudicium
anathematis nihil est aliud quam separatio? evitandi sunt autem illi qui pessimis culpis detinentur, sive in vivis
sint, sive non. A nocente enim semper refugere necessarium est. Sed et Augustini religiosae memoriae, qui inter
Africanos episcopos splenduit, diversae epistolae recitatae sunt, significantes quod oporteret haereticos et post
mortem anathematizare.
Talem autem ecclesiasticam traditionem et alii Africani episcopi servaverunt. Sed et sancta Romana ecclesia
quosdam episcopos post mortem anathematizavit, licet pro fide in vita sua non essent accusati. Hieronymus.
Istum locum episcopi et presbyteri non intelligentes, aliquid sibi de Pharisaeorum assumunt supercilio, ut vel
damnent innocentes, vel solvere se noxios arbitrentur; cum apud dominum non sententia sacerdotum sed reorum
vita quaeratur.
Legimus in levitico de leprosis, ubi iubentur ostendere se sacerdotibus; et si lepram habuerint, tunc a sacerdote
immundi fiant: non quod sacerdotes leprosos faciant et immundos, sed quod habeant notitiam leprosi et non
leprosi, et possint discernere qui mundus quive immundus sit. Quomodo ergo ibi leprosum sacerdos immundum
facit, sic et hic alligat vel solvit episcopus vel presbyter, non eos qui insontes sunt vel innoxii; sed pro officio
suo, cum peccatorum audierit varietates, scit qui ligandus sit, qui solvendus.
Origenes. Sit ergo irreprehensibilis qui alterum ligat vel solvit, ut inveniatur dignus ligare vel solvere in caelo.
Sed et ei qui potuerit virtutibus portas obstruere inferorum, quasi praemium dantur claves regni caelorum: omnis
enim species virtutis, cum quis eam coeperit operari, quasi ipsa se adaperit ante eum, domino videlicet aperiente
202

