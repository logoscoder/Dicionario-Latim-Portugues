et pro quibus homines maxime laborant, ut non esset difficultas in acquirendo, et homines de labore manuum
suarum sacrificium Deo offerrent. Ambrosius de sacramentis.
Ex hoc autem accipe anteriora esse mysteria christianorum quam Iudaeorum.
Obtulit enim melchisedech panem et vinum, similis per omnia filio Dei, cui dicitur: tu es sacerdos in aeternum
secundum ordinem melchisedech; de quo et hic dicitur accepit Jesus panem.
Glossa. Quod de pane frumenti intelligi debet: grano enim frumenti se comparavit dominus dicens: nisi granum
frumenti cadens in terram, etc.. Talis etiam panis competit sacramento, quia eius usus est communior: nam alii
panes propter eius defectum fiunt. Quia vero Christus usque ad ultimum diem demonstravit se non esse
contrarium legi, ut supra ex verbis chrysostomi habitum est, in vespera vero quando Pascha immolabatur
secundum legis praeceptum azyma comedendum erat, et omne fermentatum abiciendum, manifestum est quod
panis iste quem dominus accepit ut discipulis traderet, azymus fuit. Gregorius in registro. Solet autem nonnullos
movere quod in ecclesia alii offerunt panes azymos, alii fermentatos.
Ecclesia namque Romana offert azymos panes, propterea quod dominus sine ulla commixtione suscepit carnem;
aliae vero ecclesiae offerunt fermentatum pro eo quod verbum patris indutum est carne, et est verus Deus et
verus homo: nam et fermentum commiscetur farinae; sed tamen tam azymum quam fermentatum dum sumimus,
unum corpus domini nostri salvatoris efficimur. Ambrosius de sacramentis.
Iste autem panis ante verba sacramentorum, panis est usitatus; ubi accesserit consecratio, de pane fit caro Christi.
Consecratio autem quibus verbis est, et quibus sermonibus, nisi domini iesu? si enim tanta vis est in eius
sermone ut inciperent esse quae non erant, quanto magis operatorius est ut sint quae erant, et in aliud
commutentur? si enim operatus est sermo caelestis in aliis rebus, non operatur in caelestibus sacramentis? ergo
ex pane corpus fit Christi, et vinum fit sanguis consecratione verbi caelestis.
Modum requiris? accipe. Consuetudo est ut non generetur homo nisi ex viro et muliere: sed, quia voluit dominus,
de spiritu sancto et virgine natus est Christus.
Augustinus de verb. Dom.. Sicut ergo per spiritum sanctum vera caro sine coitu creatur, ita et per eumdem
substantia panis et vini, idest corpus Christi et sanguis consecratur; et ideo quia verbo domini fit praedicta
consecratio, subditur benedixit.
Remigius. Per hoc etiam monstravit quia humanam naturam, una cum patre et spiritu sancto, gratia divinae
virtutis implevit, et aeternae immortalitatis munere ditavit. Sed ut monstraret quia corpus eius non absque sua
voluntate subiectum erat passioni, subditur ac fregit. Augustinus in Lib. Sentent. Prosperi. Cum enim frangitur
hostia, dum sanguis de calice in ora fidelium funditur, quid aliud quam dominici corporis immolatio in cruce,
eiusque sanguinis effusio de latere designatur? dionysius in Eccl. Hierar.. In hoc etiam ostenditur quod unum et
simplex Dei verbum per humanationem compositum et visibile ad nos pervenit, et ad se nostram societatem
benigne peragens, spiritualium bonorum distributorum nos participes fecit: unde sequitur deditque discipulis
suis. Leo Papa in serm. 7 de passione. Nec ab hoc quidem mysterio traditore submoto, ut ostenderetur Iudas
nulla iniuria exasperatus, qui impietate voluntaria erat praescitus. Augustinus super ioannem. De uno enim pane
et Petrus accepit et Iudas; sed Petrus accepit ad vitam, Iudas ad mortem. Chrysostomus in Matth.. Et hoc ioannes
ostendit dicens, quoniam post haec intravit in eum Satanas. Etenim maius ei peccatum est factum, et quoniam
cum tali mente ad mysteria accessit, et quoniam cum accessisset, non factus est melior neque timore, neque
beneficio, neque honore.
Christus autem non prohibuit eum, quamvis omnia noverit, ut discas quoniam nihil dereliquit eorum quae in
correptionem conveniunt. Remigius. In hoc etiam facto reliquit exemplum ecclesiae, ut neminem a societate sui,
neque a communione corporis et sanguinis domini segreget, nisi pro aliquo manifesto et publico crimine.
Hilarius in Matth..
Vel sine Iuda, Pascha, accepto calice et fracto pane, conficitur: dignus enim aeternorum sacramentorum
communione non fuerat. Discessisse autem eum hinc intelligitur quod cum turbis reversus ostenditur.
Sequitur et ait: accipite et comedite.
Augustinus de verb. Dom.. Invitat dominus servos, ut praeparet eis cibum seipsum. Sed quis audeat manducare
dominum suum? et quidem quando manducatur reficit, sed non deficit: vivit manducatus, quia surrexit occisus;
nec quando manducatur, partes de illo facimus; et quidem in sacramento sic fit. Norunt fideles quemadmodum
manducent carnem Christi: unusquisque partem suam accipit.
Per partes manducatur in sacramento, et integer manet: totus in caelo, totus in corde tuo. Ideo autem ista dicuntur
sacramenta, quia in eis aliud videtur, et aliud intelligitur: quod videtur, habet speciem corporalem; quod
intelligitur, fructum habet spiritualem. Augustinus super ioannem.
Carnem autem Christi non edamus tantum in sacramento, quod et multi mali faciunt; sed usque ad spiritus
participationem manducemus, ut in domini corpore tamquam membra maneamus, ut eius spiritu vegetemur.
Ambrosius de sacramentis. Ante enim quam consecretur, panis est; ubi autem verba Christi accesserint dicentis
hoc est corpus meum, corpus Christi est.
|#8 Lectio 8

307

