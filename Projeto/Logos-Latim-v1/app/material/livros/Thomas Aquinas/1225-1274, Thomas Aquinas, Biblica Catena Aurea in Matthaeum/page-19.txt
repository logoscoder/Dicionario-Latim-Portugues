Vel ideo turbato iam ioseph Angelus venit ut appareat ioseph sapientia, et ut hoc ipsum fieret ei eorum quae
dicebantur demonstratio.
Dum enim audit ab Angelo quae intra se cogitaverat, indubitabile signum erat quod a Deo mitteretur, cuius solius
est scire cordis secreta. Sermo etiam evangelistae insuspicabilis fit, demonstrans ioseph passum quod probabile
est virum pati. Virgo etiam omnem malam suspicionem effugit, ex hoc quod vir qui zelotypiam passus est, eam
suscepit et post conceptionem servavit. Ideo autem virgo ioseph haec quae Angelus nuntiarat, non dixit, quia non
aestimabat sibi credi a sponso et maxime iam in suspicionem adducto.
Virgini autem ante conceptionem annuntiat Angelus, ne si post conceptionem differret, in angustia esset.
Oportebat autem extra turbationem esse illam matrem quae omnium conditorem recepit. Non solum autem
Angelus ab iniqua commixtione virginem excusat, sed et supra naturam concepisse demonstrat, non solum
timorem auferens, sed et laetitiam addens; unde subdit quod enim in ea natum est, de spiritu sancto est. Glossa.
Aliud est nasci in ea, et aliud ab ea: nasci ab ea, est prodire in lucem; nasci in ea est idem quod concipi.
Vel secundum praesentiam Angeli quam habet ex Deo, cui futurum quasi praeteritum est, natum dicitur.
Augustinus de quaest. Nov. Et vet. Testam..
Sed si de spiritu sancto natus est Christus, cur dictum est: sapientia aedificavit sibi domum? domus ista gemina
ratione debet intelligi. Primum enim domus Christi ecclesia est, quam aedificavit sibi sanguine suo; Deinde
potest et corpus eius dici domus eius, sicut dicitur templum eius.
Factum autem spiritus sancti, factum filii Dei est, propter naturae et voluntatis unitatem; sive enim pater faciat
sive filius sive spiritus sanctus, trinitas est quae operatur; et quidquid tres fecerint, Dei unius est. Augustinus
Enchir..
Numquid tamen ideo dicturi sumus patrem hominis Christi esse spiritum sanctum, ut Deus pater verbum
genuerit, spiritus sanctus hominem? quod ita absurdum est, ut nullae fideles aures id valeant sustinere. Quomodo
ergo dicimus Christum natum de spiritu sancto, si non eum genuit spiritus sanctus? an quia fecit eum? inquantum
enim homo est, factus est, sicut apostolus dicit: factus ex semine David, secundum carnem. Neque enim quia
mundum istum fecit Deus, dici eum fas est Dei filium aut natum ex Deo, sed factum vel creatum vel conditum.
Hic autem, cum confiteamur eum natum de spiritu sancto et maria virgine, quomodo non sit filius spiritus sancti,
et sit filius mariae virginis? non ergo concedendum est quicquid de aliqua re nascitur, continuo eiusdem rei
filium nuncupandum.
Ut enim omittam aliter de homine nasci filium, aliter capillum, pediculum et lumbricum, quorum nihil est filius,
certe homines qui nascuntur ex aqua et spiritu, non aquae filios recte eos dixerit quispiam, sed Dei patris, et
matris ecclesiae. Sic ergo de spiritu sancto natus est et filius Dei patris est, non spiritus sancti.
|#12 Lectio 12
Chrysostomus in Matth..
Quia hoc quod Angelus ad ioseph dixerat supra humanam cogitationem et legem naturae erat, non solum ex
praeteritorum revelatione confirmat quae dixerat, sed etiam ex futuris, dicens pariet autem filium. Glossa. Ut
enim non videretur ioseph amplius coniugio non esse necessarius cum conceptio esset facta sine eius auxilio,
ostendit quod quamvis non sit necessarius conceptui, tamen utilis est procurationi quia ipsa pariet filium, et tunc
matri et filio erit necessarius: matri, ut ab infamia defendat, filio, ut eum nutriat et circumcidat; quae circumcisio
notatur ubi dicit et vocabis nomen eius Jesum. In circumcisione enim solet dari nomen. Chrysostomus super
Matth..
Non autem dixit: pariet tibi filium sicut ad zachariam: ecce elisabeth uxor tua pariet tibi filium; quia mulier quae
ex viro concipit, marito suo filium parit, quia magis ex illo est quam de ipsa; haec autem quae non de viro
conceperat, non viro filium peperit, sed sibi tantummodo. Chrysostomus in Matth..
Vel indeterminate hoc posuit ut ostendat quod eum peperit orbi terrarum universo. Rabanus. Dicit autem vocabis
nomen, et non imponens, quia ab aeterno impositum est. Chrysostomus in Matth.. Hinc autem ostendit
admirabilem esse partum, quia Deus est qui nomen desuper per Angelum mittit, nec nomen quodcumque, sed
quod est infinitorum bonorum thesaurus. Ideoque interpretatur illud Angelus, bonam substituens spem, et ex hoc
ad credendum quod dicebatur inducit. Facilius namque sollicitamur ad prospera et promptius fidem
accommodamus secundis. Hieronymus.
Iesus enim Hebraeo sermone salvator dicitur.
Etymologiam ergo nominis significat dicens ipse enim salvum faciet populum suum a peccatis eorum. Remigius.
Ostendit enim eumdem totius mundi salvatorem, et nostrae salutis auctorem. Salvat quidem non incredulos, sed
populum suum, hoc est in se credentes salvat non tam a visibilibus hostibus quam potius invisibilibus; hoc est, a
peccatis salvat non armis pugnando sed peccata relaxando. Severianus.
Veniant et audiant qui requirunt: quis est quem maria genuit? ipse enim salvum faciet populum suum, non
alterius salvum faciet populum. Unde? a peccatis eorum.
Esse Deum qui peccata donat si christianis non credis, crede infidelibus, vel Iudaeis dicentibus: nemo potest
peccata dimittere nisi solus Deus.

19

