enim de misericordia dicturus erat, praemonstrat qualiter misereri oporteat, quia non ex rapina neque ex avaritia;
unde etiam quod est avaritiae proprium, scilicet esurire et sitire, iustitiae attribuit. Hilarius in Matth..
Sitientibus autem et esurientibus iustitiam, beatitudinem tribuit, significans extensam in Dei doctrinam
sanctorum aviditatem perfecta in caelo satietate repleri; et hoc est quod dicitur quoniam ipsi saturabuntur.
Chrysostomus super Matth..
Scilicet largitatem remunerantis Dei: quoniam maiora erunt praemia Dei quam sanctorum desideria.
Augustinus de serm. Dom.. Vel illo cibo saturabuntur in praesenti, de quo dominus dicit: meus cibus est ut
faciam voluntatem patris mei, quod est iustitia, et illa aqua de qua: quisque biberit, fiet ei fons aquae salientis in
vitam aeternam. Chrysostomus in Matth..
Vel rursus sensibile praemium statuit: quia enim plurimos divites facere putatur avaritia, dicit hoc esse
contrarium, magisque id praestare iustitiam: qui enim iustitiam diligit, tutissime omnia possidet.
|#5 Lectio 5
Glossa. Iustitia et misericordia ita coniunctae sunt, ut altera ab altera debeat temperari: iustitia enim sine
misericordia crudelitas est; misericordia sine iustitia, dissolutio; unde de misericordia post iustitiam subdit beati
misericordes.
Remigius. Misericors dicitur, quasi miserum habens cor, quia alterius miseriam quasi suam reputat et de malo
alterius quasi de suo dolet. Hieronymus.
Misericordia hic non solum in eleemosynis intelligitur, sed in omni peccato fratris, si alter alterius onera
portemus.
Augustinus de serm. Dom.. Beatos autem dicit esse qui subveniunt miseris, quoniam eis ita rependitur ut de
miseria liberentur; unde sequitur quoniam ipsi misericordiam consequentur. Hilarius in Matth.. Intantum enim
Deus benevolentiae nostrae in omnes delectatur affectu, ut suam misericordiam sit solis misericordibus
praestaturus. Chrysostomus in Matth.. Videtur autem esse aequalis retributio, sed est multo maior: non enim est
aequalis humana misericordia et divina. Glossa. Merito ergo misericordibus misericordia impenditur, ut plus
accipiant quam meruissent; et sicut plus recipit qui ultra saturitatem habet quam ille qui habet tantum ad
saturitatem, sic maior est gloria misericordiae quam praecedentium.
|#6 Lectio 6
Ambrosius super Lucam.
Qui misericordiam defert, misericordiam amittit, nisi mundo corde misereatur: nam si iactantiam quaerit, nullus
est fructus; unde sequitur beati mundo corde. Glossa.
Convenienter autem sexto loco ponitur cordis munditia, quia sexto die homo conditus est ad imaginem Dei, quae
quidem obtenebrata erat in homine per culpam, sed in mundis cordibus reformatur per gratiam. Merito autem
post praedicta sequitur, quia, nisi illa praecedant, mundum cor in homine non creatur. Chrysostomus in Matth..
Mundos autem hic ait vel eos qui universalem virtutem possident et nullius sibi malitiae conscii sunt, vel eos qui
in temperantia consistunt, quae maxime necessaria est ad videndum Deum, secundum illud Pauli: pacem
sequimini cum omnibus, et sanctimoniam, sine qua nemo videbit Deum. Quia enim multi miserentur quidem,
sed impudica agunt, monstrans quod non sufficit primum, scilicet misereri, hoc de munditia opposuit.
Hieronymus. Mundus autem Deus a mundo corde concupiscitur: templum enim Dei non potest esse pollutum; et
hoc est quod dicitur quoniam ipsi Deum videbunt. Chrysostomus super Matth.. Qui enim omnem iustitiam facit
et cogitat, mente sua Deum videt quoniam iustitia figura est Dei, Deus enim iustitia est. Secundum ergo quod
aliquis eripuerit se a malis et fecerit bona, secundum hoc Deum videt, aut parum aut amplius aut interdum aut
semper, secundum possibilitatem humanam.
In saeculo autem illo mundi corde Deum videbunt facie ad faciem, non in speculo et in aenigmate, sicut hic.
Augustinus de serm. Dom.. Stulti autem sunt qui Deum videre istis exterioribus oculis quaerunt, cum corde
videatur, sicut alibi scriptum est: in simplicitate cordis quaerite illum; hoc enim est simplex cor quod mundum
Cor. Augustinus de Civ. Dei. Si autem tantum poterunt in corpore spirituali oculi etiam ipsi spirituales quantum
possunt isti quales nunc habemus, proculdubio per eos Deus videri non poterit. Augustinus de Trin.. Haec autem
visio merces est fidei; cui mercedi per fidem corda mundantur, sicut scriptum est: mundans fide corda eorum.
Hoc autem probatur illa maxime sententia: beati mundo corde, quoniam ipsi Deum videbunt. Augustinus super
Gen. Ad litt.. Nemo autem videns Deum vivit vita ista qua mortaliter vivitur et istis sensibus corporis. Sed nisi
ab hac vita quisque funditus moriatur, sive omnino exiens de corpore, sive ita alienatus a carnalibus sensibus ut
merito nesciat, sicut ait apostolus: utrum in corpore an extra corpus sit, non in illam subvehitur visionem. Glossa.
Maiorem autem remunerationem isti habent quam primi, sicut qui in curia regis non solum prandet, sed etiam
faciem regis videt.
|#7 Lectio 7
Ambrosius super Lucam.

57

