suae pericula credidit; cuius flexisset misericordiam, si eius omnipotentiam non negasset. Chrysostomus in
Matth.. Vide autem quoniam poenitentiam agit quando completum est, et finem accepit peccatum: non enim
permittit diabolus eos qui non vigilant, videre malum antequam perficiant.
Sequitur at illi dixerunt: quid ad nos? tu videris. Remigius. Ac si dicant: quid ad nos pertinet si iustus est? tu
videris, idest, opus tuum quale sit manifestabitur.
Quidam autem coniunctim voluerunt legere haec verba, ut sit sensus: cuius aestimationis deputaris apud nos, qui
eum quem tradidisti, iustum confiteris? Origenes in Matth.. Recedens autem ab aliquo diabolus observat tempus
iterum; et postquam cognoverit, et ad secundum peccatum induxerit, observat etiam tertiae deceptionis locum.
Sicut ille qui primo uxorem patris habuit, de hoc malo postea poenituit; sed postea diabolus voluit hanc ipsam
tristitiam exaggerare, ut ipsa tristitia abundantior facta absorberet tristantem. Simile aliquid factum est in Iuda:
postquam enim poenituit, non servavit cor suum, sed suscepit abundantiorem tristitiam a diabolo sibi submissam,
quia voluit eum absorbere; unde sequitur et abiens, laqueo se suspendit. Si autem locum poenitentiae requisisset,
et tempus poenitentiae observasset, forsitan invenisset eum qui dixit: nolo mortem peccatoris. Vel forte
existimavit praevenire magistrum moriturum, et occurrere ei cum anima nuda, ut confitens et deprecans
misericordiam mereretur; nec vidit quia non convenit servum Dei seipsum expellere de hac vita, sed expectare
Dei iudicium. Rabanus.
Suspendit autem se laqueo, ut se ostenderet caelo terraeque perosum. Augustinus de quaest. Nov. Et vet.
Testam..
Sed occupatis principibus sacerdotum ad necem domini a mane usque ad horam nonam, quomodo Iudas eis
retulisse pretium sanguinis quod acceperat, ante crucem domini, probatur, et dixisse illis in templo peccavi, quod
tradiderim sanguinem iustum? cum constet omnes principes et seniores ante passionem domini non fuisse in
templo, quippe cum in cruce posito insultarent ei. Nec enim inde potest probari quia ante passionem domini
relatum est, cum sint multa quae ante facta probantur, et novissima ordinantur.
Sed ne forte post horam nonam factum sit, ut videns Iudas occisum salvatorem, et ob hoc velum templi scissum,
terram tremuisse, saxa scissa, elementa conterrita, ipso metu correptus doluerit. Sed post horam nonam occupati
erant, ut existimo, seniores et principes sacerdotum ad celebrationem Paschae: sabbato autem secundum legem
non licet nummos portare: ac per hoc non est probabile apud me quo die, immo tempore, laqueo vitam finierit,
Iudas.
|#2 Lectio 2
Chrysostomus in Matth..
Quia principes sacerdotum noverant, quod occisionem emerant, a propria conscientia condemnati fuerunt: et ad
hoc ostendendum subdit evangelista principes autem sacerdotum acceptis argenteis dixerunt: non licet eos
mittere in corbonam, quia pretium sanguinis est. Hieronymus. Vere culicem liquantes, et camelum glutientes; si
enim ideo non mittunt pecuniam in corbonam, hoc est gazophylacium, et dona Dei, quia pretium sanguinis est,
cur ipse sanguis effunditur? Origenes in Matth..
Videbant autem quoniam circa mortuos magis eam pecuniam conveniebat expendi quae pretium sanguinis erat.
Sed quia et inter loca mortuorum sunt differentiae, usi sunt pretio sanguinis Jesu ad comparationem agri figuli
alicuius, ut in eo peregrini sepeliantur, non secundum votum suum in monumentis paternis; unde sequitur
consilio autem inito, emerunt ex illis agrum figuli in sepulturam peregrinorum. Augustinus in serm. 2 de coena
dom.. Providentia autem Dei factum puto ut pretium salvatoris non peccatoribus sumptum praebeat, sed
peregrinis requiem subministret; ut iam exinde Christus et vivos sanguinis sui passione redimat, et mortuos
pretiosa passione suscipiat.
Pretio ergo dominici sanguinis ager figuli comparatur. Legimus in Scripturis, quod totius generis humani salus
redempta sit in sanguine salvatoris. Ager ergo iste, mundus hic totus est. Figulus autem qui mundi possit habere
dominatum, ipse est qui vascula corporis nostri fecit de limo. Istius itaque figuli ager Christi sanguine emptus
est: peregrinis, inquam, qui sine domo et patria, toto orbe exules iactabantur, requies Christi sanguine providetur.
Istos autem peregrinos esse dicimus devotissimos christianos, qui renuntiantes saeculo, nihil possidentes in
mundo, in Christi sanguine requiescunt: sepultura enim Christi nihil aliud est quam requies christiani: consepulti
enim sumus cum illo per baptismum in morte. Nos ergo peregrini in hoc mundo sumus, et tamquam hospites in
hac luce versamur. Hieronymus.
Qui etiam peregrini eramus a lege et prophetis, prava Iudaeorum studia suscepimus in salutem. Origenes in
Matth..
Vel peregrinos dicimus qui usque ad finem extranei sunt a Deo: nam iusti consepulti sunt Christo in monumento
novo quod excisum est in petra. Qui autem alieni sunt a Deo usque in finem, sepulti sunt in agro figuli operantis
lutum; qui pretio sanguinis est comparatus, et ager sanguinis nominatur; unde sequitur propter hoc vocatus est
ager ille Haceldama, hoc est ager sanguinis, usque in hodiernum diem. Glossa. Quod referendum est ad tempus
quo evangelista hoc scripsit. Deinde confirmat idem prophetico testimonio, dicens tunc impletum est quod
dictum est per ieremiam prophetam, dicentem: et acceperunt triginta argenteos pretium appretiati, quem
appretiaverunt a filiis Israel, et dederunt eos in agrum figuli, sicut constituit mihi dominus. Hieronymus.
321

