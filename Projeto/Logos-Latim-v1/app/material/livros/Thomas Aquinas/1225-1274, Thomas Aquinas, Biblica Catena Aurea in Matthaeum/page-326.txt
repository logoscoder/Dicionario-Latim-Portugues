Origenes in Matth.. Et de chlamyde quidem scriptum est, quoniam denuo expoliaverunt eum; Dei corona autem
spinea nihil tale evangelistae scripserunt; ut iam non sint spinae nostrae antiquae, postquam semel eas a nobis
abstulit Jesus super venerabile caput suum.
Chrysostomus in serm. De passione.
Non autem voluit dominus pati sub tecto, non in templo Iudaico, ne putares pro illa tantum plebe oblatum: et
ideo foras civitatem, foras muros, ut scias sacrificium esse commune quod totius terrae est oblatio, quod
communis est purificatio; et hoc signatur cum dicitur exeuntes invenerunt hominem Cyrenaeum nomine
simonem: hunc angariaverunt ut tolleret crucem eius. Hieronymus. Ne quis autem putet huic loco evangelistae
ioannis historiam esse contrariam: ille enim dicit, exeuntem dominum de praetorio portasse crucem suam;
matthaeus autem refert, quod invenerunt hominem Cyrenaeum, cui imposuerunt crucem iesu. Sed hoc
intelligendum est quod egrediens de praetorio Jesus, ipse portaverit crucem suam; postea obviam habuerunt
simonem, cui portandam crucem imposuerunt. Origenes in Matth.. Aut egressi quidem angariaverunt simonem;
appropinquantes autem ad locum in quo eum fuerant suspensuri, imposuerunt crucem et ipsi, ut ipse eam
portaret. Non fortuito autem angariatus est simon; sed secundum dispositionem Dei ductus est ad hoc ut
evangelica Scriptura dignus inveniretur, et ministerio crucis Christi. Non solum autem salvatorem conveniebat
accipere crucem suam, sed et nos conveniebat eam portare, salutarem nobis angariam adimplentes; nec tamen sic
profecisset nobis eam accipere, sicut cum ipse eam accepit. Hieronymus.
Mystice Christum suscipiunt nationes, et peregrinus obediens portat ignominiam salvatoris. Hilarius in Matth..
Indignum enim Iudaeis erat Christi crucem ferre, quia fidei gentium erat in reliquum et crucem accipere et
compati.
Remigius. Iste enim simon non erat hierosolymita, sed peregrinus et advena, scilicet Cyrenaeus: Cyrene enim
civitas est Lybiae. Interpretatur autem simon obediens, Cyrenaeus heres; unde pulchre per eum designatur
populus gentium, qui peregrinus erat testamentorum Dei, sed credendo factus est civis sanctorum, et domesticus
et heres Dei. Gregorius in evang. Et Moralium. Vel aliter. Per simonem, qui crucem dominicam in angariam
portat, designantur abstinentes et arrogantes: quia per abstinentiam quidem carnem afficiunt, sed fructum
abstinentiae interius non requirunt; unde idem simon crucem portat, sed non moritur, quia abstinentes et
arrogantes per abstinentiam quidem corpus afficiunt, sed per desiderium gloriae mundo vivunt.
Sequitur et venerunt in locum qui dicitur golgotha, quod est calvariae locus. Rabanus.
Golgotha enim syrum nomen est, et interpretatur calvaria. Hieronymus.
Audivi quemdam exposuisse calvariae locum, in quo sepultus est Adam; et ideo sic appellatum, quia ibi antiqui
hominis sit conditum caput. Favorabilis interpretatio et mulcens aurem populi, nec tamen vera.
Extra urbem enim et foris portam loca sunt in quibus truncantur capita damnatorum, et calvariae, idest
decollatorum, sumpsere nomen. Propterea autem ibi crucifixus est Jesus, ut ubi prius erat area damnatorum, ibi
erigerentur vexilla martyrii. Adam vero sepultum iuxta Ebron et Arbee, in Jesu filii Nave volumine legimus.
Hilarius in Matth.. Locus autem crucis talis est, ut positus in medio terrae, ad capessendam Dei cognitionem
universis gentibus esset aequalis.
Sequitur et dederunt ei vinum bibere cum felle mixtum. Augustinus de cons.
Evang.. Hoc marcus ita narrat: et dabant ei bibere myrrhatum vinum. Fel quippe pro amaritudine matthaeus
posuit: myrrhatum enim vinum amarissimum est: quamquam fieri possit ut fel et myrrha vinum amarissimum
redderent.
Hieronymus. Amara vitis amarum vinum facit; quo potant dominum Jesum, ut impleatur quod scriptum est:
dederunt in cibum meum fel. Et Deus loquitur ad ierusalem: ego te plantavi vineam veram; quomodo facta es in
amaritudinem vitis alienae? et cum gustasset, noluit bibere. Augustinus de cons. Evang.. Quod autem marcus ait:
et non accepit, intelligitur: non accepit ut biberet; gustavit autem, sicut matthaeus testis est; et quod idem
matthaeus ait noluit bibere; hoc marcus dixit: non accepit. Tacuit etiam, quod gustavit; quod autem cum
gustasset noluit bibere, hoc indicat, quod gustaverit quidem pro nobis mortis amaritudinem, sed tertia die
resurrexit. Hilarius in Matth..
Vel ideo oblatum vinum felle admixtum bibere recusavit: non enim aeternae gloriae incorruptioni peccatorum
amaritudo miscetur.
|#7 Lectio 7
Glossa. Praemisso quomodo Christus ad locum passionis est ductus, hic evangelista ipsam passionem
prosequitur, genus mortis exponens, cum dicit postquam autem crucifixerunt eum. Augustinus in Lib. 83
quaestionum. Sapientia quidem Dei hominem ad exemplum quo recte viveremus, suscepit. Pertinet autem ad
vitam rectam ea quae non sunt metuenda non metuere. Sunt autem homines qui quamvis mortem ipsam non
timeant, genus tamen mortis horrescunt. Ut ergo nullum mortis genus recte viventi homini metuendum esset,
illius hominis cruce ostendendum fuit. Nihil enim erat inter omnia genera mortis, illo genere execrabilius et
formidabilius. Augustinus in serm. De passione. Quantum autem valeat virtus crucis, advertat sanctitas vestra.
Contempsit Adam praeceptum, accipiens ex arbore pomum; sed quicquid Adam perdidit, Christus in cruce
invenit. De diluvio aquarum humanum genus arca lignea liberavit; de Aegypto Dei populo recedente, Moyses
326

