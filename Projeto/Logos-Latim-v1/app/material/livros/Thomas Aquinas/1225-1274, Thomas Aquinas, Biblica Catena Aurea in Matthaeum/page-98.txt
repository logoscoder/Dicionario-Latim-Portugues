Augustinus. Auferentes enim de oculo nostro trabem invidentiae vel malitiae vel simulationis, videbimus eicere
festucam de oculo fratris.
|#3 Lectio 3
Augustinus de serm. Dom..
Quia potest aliquos nomen simplicitatis, ad quam per superiora induxerat, decipere, ut sic putetur vitiosum esse
aliquando verum occultare, quomodo vitiosum est falsum dicere, recte subiungit nolite sanctum dare canibus,
neque mittatis margaritas vestras ante porcos. Chrysostomus super Matth..
Vel aliter. Iusserat superius dominus diligere inimicos et benefacere his qui peccant in nos. Ne ergo cogitarent
sacerdotes etiam quae Dei sunt eis communicare, talem cogitationem compescuit, dicens nolite sanctum dare
canibus; ac si diceret: mandavi vobis diligere inimicos, et benefacere eis de vestris corporalibus bonis, non tamen
de meis spiritalibus passim, quoniam in natura vobiscum communes sunt, non in fide; et Deus carnalia beneficia
dignis et indignis similiter praestat, non autem gratias spiritales.
Augustinus. Quaerendum autem est quid sit sanctum, quid canes, quid margaritae, quid porci. Sanctum est quod
corrumpere nefas est; cuius sceleris voluntas rea tenetur, quamvis illud incorruptibile maneat. Margaritae autem
sunt quaecumque spiritalia magni aestimanda sunt. Licet itaque una eademque res et sanctum et margarita dici
possit; sed sanctum dicitur ex eo quod non debet corrumpi; margarita vero ex eo quod non debet contemni.
Chrysostomus super Matth.. Vel aliter. Sanctum est sicut baptismus, gratia corporis Christi et huiusmodi;
mysteria autem veritatis margaritae sunt: quia sicut margaritae inclusae cochleis, positae sunt in profundo maris,
sic mysteria divina verbis inclusa, posita sunt in altitudine sensus sacrae Scripturae. Chrysostomus in Matth..
Quae quidem his qui bonae mentis sunt et intellectum habent, revelata, honesta apparent; his autem qui
insensibiles sunt, magis videntur reverenda cum ignorantur. Augustinus.
Canes autem pro impugnatoribus veritatis, porcos pro contemptoribus positos non incongrue accipimus.
Quapropter, quia canes exiliunt ad dilacerandum, quod autem dilacerant integrum esse non sinunt, dixit nolite
sanctum dare canibus: quia, quantum in ipsis est, si fieri posset, conantur perimere veritatem. Porci autem
quamvis non ita ut canes morsu appetant, passim tamen calcando inquinant: et ideo dicit neque mittatis
margaritas vestras ante porcos. Rabanus. Vel canes sunt ad vomitum reversi; porci nondum conversi, sed in luto
vitiorum versati. Chrysostomus super Matth..
Vel aliter. Canis et porcus immunda animalia sunt; sed canis ex omni parte, quia nec ruminat, nec ungulam
findit; porcus autem ex parte; nam ungulam habet fissam, sed non ruminat. Propter quod canes puto intelligendos
gentiles omnino immundos, et propter actus et propter fidem; porcos autem haereticos, quia nomen domini
invocare videntur. Nolite ergo sanctum dare canibus: quia baptismum et alia sacramenta non sunt danda nisi
fidem habentibus. Item mysteria veritatis, idest margaritae non sunt dandae nisi desiderantibus veritatem, et cum
ratione humana viventibus. Si enim porcis eas miseris, idest coenosae vitae delectatione gravatis, non intelligunt
pretiositatem earum; sed aestimant eas similes ceteris fabulis mundialibus, et eas actibus suis carnalibus
conculcant.
Augustinus. Calcari enim dicitur quicquid contemnitur: et ideo dicitur ne forte conculcent eas pedibus suis.
Glossa. Dicit autem ne forte, quia resipiscere possunt ab immunditia.
Augustinus. Quod autem sequitur, et conversi dirumpant vos, non ait ipsas margaritas: illas enim conculcant, et
cum convertuntur ut adhuc aliquid audiant, disrumpunt eum a quo Missas margaritas conculcant: non enim facile
inveneris quod ei gratum esse possit, a quo magno labore inventa contemnantur. Qui ergo tales docent, quomodo
non disrumpantur indignando et stomachando non video.
Chrysostomus super Matth..
Vel porci non solum carnalibus actibus margaritas conculcant, sed etiam post modicum conversi, per
inobedientiam rumpunt praebitores earum. Frequenter autem et scandalizati calumniantur eos quasi dogmatum
novorum seminatores. Canes etiam conculcantes sancta sordidis actibus, disputationibus suis rumpunt
praedicatorem veritatis.
Chrysostomus in Matth..
Et bene dixit conversi: fingunt enim mansuetudinem, ut addiscant; Deinde cum didicerint, detrahunt.
Chrysostomus super Matth.. Rationabiliter autem margaritas dari porcis prohibuit: quia si porcis minus
immundis mitti vetantur, quanto magis canibus plus immundis? de sancto autem dando idem aestimare non
possumus; quia frequenter etiam benedictionem damus pecorum more viventibus christianis, non quia merentur
accipere, sed ne forte plenius scandalizati dispereant.
Augustinus de serm. Dom..
Cavendum est ergo ne quid aperiatur ei qui non capit; melius enim quaerit id quod clausum est quam id quod
apertum est: aut infestat per odium, ut canis, aut negligit per contemptum, ut porcus. Non est autem consequens
ut si verum occultatur, etiam falsum dicatur: quia dominus quamvis nihil mentitus sit, vera tamen aliqua
occultavit, secundum illud ioannis: adhuc habeo vobis multa dicere, quae non potestis portare modo. Sed si
aliquis non capit propter sordes, mundandus est vel verbo vel opere quantum fieri potest a nobis.

98

