meam. Unde dicitur cum autem introisset capharnaum, accessit ad eum centurio. Augustinus de verb. Dom.. Iste
centurio de gentibus erat: iam enim Iudaea gens habebat militem Romani imperii. Chrysostomus super Matth..
Centurio autem iste primus fructus ex gentibus ad cuius fidei comparationem omnium Iudaeorum fides
infidelitas est inventa: qui neque Christum audivit docentem, neque leprosum, cum mundaretur, aspexit, sed
audita tantummodo sanitate leprosi, plus credidit quam audivit: erat enim in mysterio gentium futurarum, quae
neque legem aut prophetas legerant de Christo, neque ipsum Christum mirabilia facientem viderant. Accessit
ergo rogans, et dicens domine, puer meus iacet in domo paralyticus, et male torquetur. Vide autem bonitatem
centurionis, qui pro salute servi sic sollicite festinabat, quasi non damnum pecuniae sed salutis passurus in morte
illius. Nullam enim differentiam aestimabat inter servum et dominum: quia etsi dignitas in hoc saeculo diversa
est inter illos, una tamen est illis natura. Fidem autem centurionis vide: quia non dixit: veni et salva eum; quia
ille constitutus in omni loco erat praesens; sapientiam autem, quia non dixit: hic constitutus salva eum: sciebat
enim quia potens est ad faciendum, sapiens ad intelligendum, misericors ad exaudiendum: ideo infirmitatem
tantum exposuit, remedium autem sanitatis in potestate misericordiae eius dimisit, dicens et male torquetur: in
quo apparet quia diligebat eum: nam unusquisque quem diligit, etsi modice fuerit taediatus, gravius eum putat
habere quam habet. Rabanus. Omnia ista cum dolore cognominavit: et iacentem, et paralyticum, et male
detentum: ideo ut animae suae angustias demonstraret, et dominum commoveret; sic debent omnes condolere
servis, et eorum curam habere. Chrysostomus in Matth.. Quidam autem dicunt, quoniam excusans se, hanc
causam dixit propter quam non ipsum adduxit.
Neque enim possibile erat dissolutum, cum torqueretur, et ad ultimas esset expirationes, portari. Ego autem
signum hoc esse magnae fidei dico: quia enim sciebat quod sola iniunctio sufficeret ad restaurationem iacentis,
superfluum aestimabat eum ducere.
Hilarius in Matth.. Iacentes autem in saeculo et peccatorum morbis dissolutae spiritualiter gentes aestimandae
sunt, omnibus undique membris fluidis, et ad consistendi officium gradiendique corruptis; quarum salutis
sacramentum in puero centurionis expletur, quem satis dictum sit principem esse gentium crediturarum. Quis
autem sit hic princeps, canticum Moysi docet, ubi scilicet dicitur: constituit terminos gentium iuxta numerum
Angelorum.
Remigius. Vel per centurionem designantur qui primi ex gentibus crediderunt, et perfecti in virtute fuerunt:
centurio enim dicitur qui centum militibus praeest; centenarius autem numerus perfectus est. Recte ergo centurio
pro puero suo rogat, quia primitiae gentium pro salute totius gentilitatis Deum rogaverunt.
Hieronymus. Videns autem dominus centurionis fidem, humilitatem et providentiam, statim se iturum et
sanaturum esse promittit; unde sequitur et ait illi Jesus: ego veniam, et curabo eum. Chrysostomus in Matth..
Quod numquam fecit, hic facit Jesus: ubique enim sequitur voluntatem supplicantium, hic autem praesilit, et non
solum curare promittit, sed ire ad domum. Facit hoc, ut discamus centurionis virtutes. Chrysostomus super
Matth..
Nisi enim ille dixisset veniam, et curabo eum, numquam iste responderet non sum dignus. Deinde quoniam pro
servo petebat, ideo ire promisit, ut nos doceat non colere magnos et contemnere modicos; sed pauperes et divites
similiter honorare. Hieronymus. Sicut autem in centurione commendamus fidem, eo quod credidit paralyticum a
salvatore posse sanari, ita patet humilitatis in hoc quod se iudicavit indignum cuius tectum dominus intraret;
unde sequitur et respondens centurio, ait illi: domine, non sum dignus ut intres sub tectum meum.
Rabanus. Propter conscientiam enim vitae gentilis, gravari se magis dignatione putavit, quam iuvari, cuius etsi
fide praeditus, nondum erat tamen sacramentis inunctus.
Augustinus de verb. Dom..
Dicendo autem se indignum, praestitit dignum, non in cuius parietes, sed in cuius cor verbum Dei Christus
intraret. Neque hoc diceret cum tanta fide et humilitate, nisi illum quem timebat intrare domum suam, corde
gestaret: nam non erat magna felicitas, si Jesus intraret in parietes eius, et non esset in pectore eius. Severianus.
Mystice autem hoc tectum, corpus est quod tegit animam: quod libertatem mentis caelesti visione in se concludit.
Sed Deus neque habitare carnem, neque tectum nostri corporis dedignatur intrare. Origenes.
Nunc etiam quando sancti a Deo acceptabiles ecclesiarum antistites sub tectum tuum intrant, tunc ibidem per eos
dominus ingreditur; et tu sic aestimes quasi dominum suscipiens. Et quando corpus et sanguinem domini
manducas et bibis, tunc dominus sub tectum tuum ingreditur; et tu ergo humilians teipsum dicas domine, non
sum dignus. Ubi enim indigne ingreditur, ibi ad iudicium ingreditur accipienti.
Hieronymus. Prudentia autem centurionis apparet in hoc quod ultra corporis tegumen latentem vidit divinitatem,
unde subiungit sed tantum dic verbo, et sanabitur puer meus. Chrysostomus super Matth.. Sciebat enim quoniam
astabant illi invisibiliter Angeli ministrantes, qui omne verbum eius vertunt in opus; et quod si Angeli cessant,
tamen infirmitates praeceptis eius vivacibus expelluntur. Hilarius in Matth..
Dicit etiam centurio puerum verbo posse sanari, quia salus gentium omnis ex fide est, et in praeceptis domini
vita est universorum: et ideo subiungit dicens nam et ego homo sum sub potestate constitutus, habens sub me
milites; et dico huic: vade, et vadit; et alii: veni, et venit; et servo meo: fac hoc, et facit.
Chrysostomus super Matth..

110

