tamquam eius vinculum confirmantem? cum secundum suam sacrilegam scientiam, Moysen laudare debuerint
separantem quod coniunxerat diabolus, et Christum vituperare diaboli ligamenta solidantem.
Chrysostomus in Matth..
Denique quia grave erat quod dictum erat, statim reducit sermonem ad antiquam legem, dicens ab initio autem
non fuit sic. Hieronymus. Quod dicit, huiusmodi est. Numquid potest Deus sibi esse contrarius, ut aliud ante
iusserit, et sententiam suam novo frangat imperio? non ita sentiendum est; sed Moyses cum videret propter
desiderium coniugum secundarum, quae illis ditiores vel iuniores vel pulchriores essent, primas uxores interfici,
aut malam vitam ducere, maluit indulgere dissidium, quam odia et homicidia perseverare.
Simulque considera, quod non dixit propter duritiam cordis vestri permisit vobis Deus, sed Moyses; ut, iuxta
apostolum, consilium esset hominis, non imperium Dei. Chrysostomus super Matth..
Propterea bene dixit, quod Moyses hoc permisit, non praecepit. Quod enim praecipimus, semper volumus; quod
autem permittimus, nolentes indulgemus; quia malam voluntatem hominum ad plenum prohibere non possumus.
Permisit ergo vobis facere mala, ne faceretis peiora; ergo hoc vobis permittendo, non vobis Dei iustitiam
demonstravit, sed a peccato abstulit culpam peccandi: ut quasi secundum legem agentibus vobis, peccatum
vestrum non videatur esse peccatum.
|#2 Lectio 2
Chrysostomus in Matth..
Quia os illorum oppilaverat, iam cum auctoritate legis inducit, dicens dico autem vobis quia quicumque dimiserit
uxorem suam nisi ob fornicationem, et aliam duxerit, moechatur. Origenes in Matth..
Forte autem dicet aliquis, quoniam Jesus dicens quicumque dimiserit uxorem suam, nisi ob fornicationem,
permisit uxorem dimittere, quemadmodum Moyses: quem retulit propter duritiam cordis Iudaeorum hoc
praecepisse. Sed ad hoc respondendum, quoniam, si secundum legem adultera lapidatur, non secundum hoc
intelligitur res turpis, propter quam Moyses permittit libellum repudii; nec enim in causa adulterii oportebat
libellum dare repudii. Sed forsitan Moyses omnem culpam mulieris turpem rem appellavit; quae si inventa fuerit
in uxore, scribitur ei libellus repudii. Quaerendum est autem: si propter solam causam fornicationis dimittere
iubet uxorem, quid est, si mulier non fuerit fornicata, sed aliud quid gravius fecerit: puta venefica inveniatur, aut
interfectrix filiorum? sed dominus exponens rem, alibi dixit: qui dimiserit, excepta causa fornicationis, facit eam
moechari, dans ei occasionem secundarum nuptiarum. Hieronymus. Sola ergo fornicatio est quae uxoris vincit
affectum; immo cum illa unam carnem in aliam diviserit, et se fornicatione separaverit a marito, non debet
teneri, ne virum quoque sub maledictione faciat, dicente Scriptura: qui adulteram tenet, stultus et impius est.
Chrysostomus super Matth..
Sicut enim crudelis est et iniquus qui castam dimittit, sic fatuus et iniquus qui retinet meretricem; nam patronus
turpitudinis est qui crimen celat uxoris. Augustinus de adulterinis coniugiis.
Non tamen erit turpis nec difficilis, etiam post patrata et purgata adulteria, reconciliatio coniugii, ubi per claves
regni caelorum non dubitatur fieri remissio peccatorum: non ut post viri divortium adultera revocetur, sed ut post
Christi consortium adultera non vocetur. Chrysostomus super Matth..
Omnis autem res per quas causas nascitur, per ipsas solvitur. Matrimonium autem non facit coitus, sed voluntas:
et ideo non solvit illud separatio corporis, sed separatio voluntatis. Ideo qui dimittit coniugem suam, et aliam non
accipit, adhuc maritus est: nam etsi corpore iam separatus est, tamen adhuc voluntate coniunctus est. Cum ergo
aliam acceperit, tunc plane dimittit: et ideo dominus non dicit: qui dimittit, moechatur; sed qui alteram ducit.
Rabanus. Una ergo solummodo carnalis est causa, idest fornicatio; una spiritualis, hoc est timor Dei, ut uxor
dimittatur. Nulla autem causa est ut, vivente ea quae relicta est, alia ducatur. Hieronymus. Poterat autem accidere
ut aliquis calumniam faceret innocenti uxori, et ob secundam copulam nuptiarum veteri crimen impingeret. Ideo
sic priorem dimittere iubetur uxorem ut secundam, prima vivente, non habeat. Nec non quia poterat evenire ut,
iuxta eamdem legem, uxor quoque marito daret repudium, eadem cautela praecipitur ne secundum accipiat
virum: et quia meretrix, et quae semel fuerat adultera, opprobrium non timebat, secundo non nubere praecipitur
viro. Quod si talem duxerit, sub adulterii crimine sit: unde sequitur et qui dimissam duxerit, moechatur. Glossa.
Accipientem terret: quia adultera non timet opprobrium.
|#3 Lectio 3
Hieronymus. Grave pondus uxor est, si excepta causa fornicationis, eam dimittere non licet. Quid enim si
temulenta fuerit, si iracunda, si malis moribus, tenenda erit? videntes ergo apostoli grave uxorum iugum,
proferunt motum animi sui: unde dicitur dicunt ei discipuli eius: si ita est causa hominis cum uxore, non expedit
nubere. Chrysostomus in Matth..
Levius enim est contra concupiscentiam praeliari et contra seipsum, quam ad mulierem malam. Chrysostomus
super Matth.. Non autem dixit dominus, quia expedit; sed magis consensit quod non expedit; sed infirmitatem
carnis consideravit; unde sequitur qui dixit eis: non omnes capiunt verbum istud, idest, non omnes hoc possunt.

225

