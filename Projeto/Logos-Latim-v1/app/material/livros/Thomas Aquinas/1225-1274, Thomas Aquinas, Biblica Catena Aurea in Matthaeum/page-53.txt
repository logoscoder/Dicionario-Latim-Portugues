praetermiserat recapitulat, quia sine ulla consequentis temporis differentia dicit ambulans autem iuxta mare.
Quaeri etiam potest quomodo binos et binos seorsum eos vocaverit, sicut narrat matthaeus et marcus, cum Lucas
dicat Iacobum et ioannem tamquam socios Petri ad adiuvandum vocatos fuisse, et simul subductis ad terram
navibus Christum secutos? unde intelligendum est hoc primo esse factum quod Lucas insinuat, et eos ad
capturam piscium ex more remeasse: non enim erat dictum Petro quod pisces nunquam esset capturus, cum post
resurrectionem hoc fecerit, sed quod homines esset capturus; postea hoc factum est quod matthaeus et marcus
narrant: non enim subductis ad terram navibus, tamquam cura redeundi secuti sunt eum, sed tamquam iubentem
ut sequerentur.
|#8 Lectio 8
Chrysostomus super Matth..
Omnis rex pugnaturus contra adversarium, prius congregat exercitum, et sic vadit ad pugnam; sic et dominus
contra diabolum pugnaturus, prius congregavit apostolos, et sic coepit evangelium praedicare; unde sequitur et
circuibat Jesus. Remigius. In quo doctorum vita instruitur: ut enim non sint pigri, docentur per hoc quod dicitur
circuibat Jesus. Chrysostomus super Matth..
Quia enim illi ut debiles ad medicum venire non poterant, ipse sicut studiosus medicus circuibat graviter
aegrotantes.
Et dominus quidem circuibat singulas regiones; qui autem sunt unius regionis pastores considerando debent
circuire populi singulas passiones, ut ad remedium passionis eorum aliquod medicamentum in ecclesia
proferatur. Remigius (Rabanus in hoc loco id habet)p ut autem non sint acceptores personarum docentur
praedicatores per hoc quod subiungitur totam Galilaeam. Ut autem vacui non discurrant, docentur per hoc quod
subditur docens. Ut autem non paucis, sed multis prodesse studeant, monentur per hoc quod sequitur in
synagogis.
Chrysostomus in Matth..
Hinc quoque Iudaeos docebat, quod nec esset Dei adversarius nec animarum seductor, sed quod patri consentiens
advenisset.
Remigius. Ut autem non errores neque fabulas, sed salutaria praedicent, docentur per hoc quod subditur
praedicans evangelium regni. Distat autem inter docens et praedicans: docens enim refertur ad praesentia,
praedicans ad futura: docebat enim de praesentibus mandatis, praedicabat de futuris promissis. Chrysostomus
super Matth.. Vel docebat iustitias naturales, quas scilicet ratio naturalis docet: ut castitatem, humilitatem, et
huiusmodi, quas per seipsos omnes bona esse intelligunt: de quibus necessaria est doctrina, non tantum propter
manifestationem eorum, quantum propter excitationem cordis. Praevalentibus enim delectationibus carnalibus,
scientia iustitiae naturalis quasi in oblivionem deducta obdormit. Cum ergo coepit doctor reprehendere carnalia
mala, eius doctrina non novam scientiam introducit, sed oblitam commonefacit. Praedicabat autem evangelium
annuntiando bona, quae antiqui manifeste nec audierant, ut beatitudinem caelestem, mortuorum resurrectionem,
et huiusmodi. Vel docebat interpretando prophetias de ipso: evangelium praedicabat denuntiando in se bona
futura.
Remigius. Ut autem doctores doctrinam suam virtutibus commendare studeant, docentur per hoc quod subditur
sanans omnem languorem et omnem infirmitatem in populo. Infirmitas quidem est corporum, languor autem
animarum. Chrysostomus super Matth.. Vel per languorem, animae aliquam passionem intelligimus, ut
avaritiam, libidinem, et huiusmodi; per infirmitatem autem infidelitatem, per quam aliquis infirmatur in fide. Vel
per languores intelliguntur graviores corporis passiones, per infirmitates autem leviores. Sicut autem passiones
corporales divinitatis virtute sanabat, sic spirituales verbo pietatis. Primo autem docet et postea sanat; propter
duo: primo, quia praemittitur quod magis necessarium est: verba enim pietatis aedificant animam, non miracula;
Deinde quia verba per miracula commendantur, et non e converso. Chrysostomus in Matth.. Considerandum
autem, quod quando novum fit aliquid, ac politicae cuiusdam introductio, signa Deus facere consuevit praestans
suae potentiae pignora his qui legem eius accepturi sunt. Sic cum hominem facturus esset, prius mundum creavit,
ac tum demum facto homini legem in Paradiso dedit; et cum sancto Noe legem positurus esset, magna utique
mirabilia monstravit; sed et Iudaeis quidem, cum legem laturus esset prius prodigia magna ostendit, ac tum
demum eis praecepta legis imposuit. Ita hic sublimem quamdam vivendi introducturus disciplinam, auctoritatem
mandatis suis praestruxit claritate signorum: quia enim aeternum regnum, quod praedicabat, non apparebat, ex
his quae videntur, etiam illud quod nondum apparebat, manifestum fecit.
Glossa. Sed quia praedicatores debent habere bonum testimonium ab his qui foris sunt, ne, si vita despicitur,
praedicatio contemnatur, subditur et abiit opinio eius in totam syriam. Rabanus. Syria est omnis regio ab
euphrate usque ad mare magnum, a cappadocia usque ad Aegyptum, in qua est provincia palaestina, in qua
habitant Iudaei. Chrysostomus in Matth..
Intende autem moderationem evangelistae, quia non unumquemque nobis enarrat curatorum, sed brevibus verbis
copiositatem transcurrit signorum; unde sequitur et obtulerunt ei omnes male habentes. Remigius. Per quos
varias vult intelligi infirmitates, sed leviores. Cum vero dicit variis languoribus et tormentis comprehensos, illos
vult intelligi de quibus subinfertur et qui Daemonia habebant.
53

