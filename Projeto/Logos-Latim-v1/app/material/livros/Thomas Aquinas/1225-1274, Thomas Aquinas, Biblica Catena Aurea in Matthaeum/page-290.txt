Ideo autem ponit parabolam hanc in virginum persona, ut ostendat, quod licet virginitas magnum quid sit, tamen
si ab operibus misericordiae sit deserta, cum adulteris foras eicietur. Origenes in Matth.. Vel sensus omnium qui
receperunt verbum Dei, virgines sunt.
Tale enim est verbum Dei ut de sua munditia accommodet omnibus qui per suam doctrinam recesserunt ab
idolorum cultura, accesserunt autem per Christum ad Dei culturam; unde sequitur quae accipientes lampades
suas, exierunt obviam sponso et sponsae. Accipiunt enim lampades suas, idest organa sua naturalia, et
egrediuntur de mundo et de erroribus, et veniunt obviam salvatori, qui semper paratus est venire, ut ingrediatur
simul cum dignis ad beatam sponsam ecclesiam. Hilarius.
Vel sponsus atque sponsa, dominus noster est in corpore Deus: namque spiritui caro sponsa est. Lampades autem
quas acceperunt, animarum splendentium lumen est, quae sacramento baptismi splenduerunt. Augustinus de
verb. Dom..
Vel lampades quae manibus gestantur, opera sunt; dictum est enim supra: luceant opera vestra coram hominibus.
Gregorius. Qui autem recte credunt et iuste vivunt, assimilantur quinque prudentibus; qui autem profitentur
quidem fidem iesu, non autem praeparant se bonis operibus ad salutem, reliquis quinque virginibus fatuis: unde
subditur quinque autem ex eis erant fatuae et quinque prudentes. Hieronymus. Sunt enim quinque sensus, qui
festinant ad caelestia, et superna desiderant. De visu autem et auditu et tactu specialiter dictum est: quod
vidimus, quod audivimus quod oculis nostris perspeximus et manus nostrae palpaverunt. De gustu: gustate, et
videte quoniam suavis est dominus. De odoratu: in odorem unguentorum tuorum currimus.
Alii autem sunt quinque sensus terrenis faecibus inhiantes. Augustinus.
Vel per quinque virgines significatur quinquepartita continentia a carnis illecebris: continendus est enim animi
appetitus a voluntate oculorum, aurium, olfaciendi, gustandi et tangendi. Sed quia ista continentia partim coram
Deo fit ut illi placeatur interiori gaudio conscientiae; partim coram hominibus tantum, ut gloria humana capiatur;
quinque dicuntur sapientes, et quinque stultae: utraeque tamen virgines, quia utraque continentia est, quamvis
diverso fomite gaudeat. Origenes.
Sicut autem sequuntur se ipsas invicem virtutes ut qui unam habuerit, omnes habeat, sic et sensus omnes
alterutrum se subsequuntur; propterea necesse est ut aut omnes quinque sensus sint prudentes, aut omnes fatui.
Hilarius.
Vel absolute in quinque prudentibus et quinque fatuis, fidelium atque infidelium est constituta divisio.
Gregorius. Notandum vero est, quod omnes lampades habent, sed non omnes oleum habent; sequitur enim sed
quinque fatuae, acceptis lampadibus, non sumpserunt oleum secum; prudentes vero acceperunt oleum in vasis
suis cum lampadibus. Hilarius. Oleum boni operis fructus est; vasa, humana sunt corpora, intra quorum viscera
thesaurus bonae conscientiae recondendus est.
Hieronymus. Oleum ergo habent virgines quae iuxta fidem operibus adornantur; non habent oleum quae videntur
simili quidem fide confiteri, sed virtutum opera negligunt.
Augustinus. Vel per oleum ipsam laetitiam significari arbitror, secundum illud: unxit te Deus tuus oleo
exultationis. Qui ergo non propterea gaudet quia Deo intrinsecus placet, non habet oleum secum: gaudium enim
non habent, dum continenter vivunt, nisi in laudibus hominum.
Prudentes autem acceperunt oleum cum lampadibus: idest laetitiam bonorum operum, in vasis suis, idest in
corde atque conscientia posuerunt, sicut apostolus monet: probet autem seipsum homo; et tunc gloriam habebit
in seipso, et non in altero. Chrysostomus in Matth..
Vel oleum hic vocat caritatem et eleemosynam, et quodcumque circa indigentes auxilium; lampades autem vocat
virginitatis charismata; propter hoc stultas eas vocat, quoniam maiorem sustinentes laborem, propter minorem
omnia perdiderunt; maiori enim labore vincitur carnis cupido quam pecuniarum. Origenes.
Vel oleum est verbum doctrinae, quo vasa animarum implentur: nihil enim sic confortat sicut moralis sermo, qui
oleum luminis appellatur. Prudentes ergo acceperunt huiusmodi oleum, quod satis sit eis, etiam tardante exitu et
morante verbo venire ad consummationem eorum; fatuae autem acceperunt lampades in primis quidem accensas;
sed tantum oleum non acceperunt ut eis sufficeret usque ad finem, negligentes circa susceptionem doctrinae,
quae confortat fidem et bonorum actuum lumen illuminat; unde sequitur moram autem faciente sponso
dormitaverunt omnes et dormierunt. Augustinus.
Ex utroque enim genere hominum moriuntur hoc intervallo temporis, donec sub adventu domini fiat resurrectio
mortuorum.
Gregorius. Dormire etenim, mori est; ante somnum vero dormitare, est ante mortem a salute languescere: quia
per pondus aegritudinis pervenitur ad somnum mortis. Hieronymus.
Vel dormitaverunt, idest mortuae sunt.
Consequenter autem dicitur dormierunt, quia postea suscitandae sunt. Per hoc autem quod dicit moram autem
faciente sponso, ostendit quod non parum temporis inter priorem et secundum domini adventum praetergreditur.
Origenes.
Vel sponso tardante et non cito veniente verbo ad consummationem vitae, patiuntur aliquid sensus dormitantes,
et quasi in nocte mundi agentes; et dormierunt, ut puta remissius agentes a sensu illo vitali; non tamen lampades
perdiderunt, neque desperaverunt de conservatione olei illae prudentes; unde sequitur media autem nocte clamor
290

