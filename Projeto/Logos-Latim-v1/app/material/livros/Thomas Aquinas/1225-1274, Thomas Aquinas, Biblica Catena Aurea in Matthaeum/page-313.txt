Augustinus de cons. Evang.. Et ne quis eum putaret patris minuisse potestatem, non dixit: si facere potes; sed si
fieri potest, vel si possibile est; ac si diceretur: si vis. Fieri enim potest quod ille voluerit; unde et Lucas hoc
ipsum planius intimavit; non enim ait si fieri potest, sed: si vis. Hilarius in Matth..
Vel aliter. Non ait transeat a me calix iste: haec enim esset pro se timentis oratio.
Quod autem ut a se transeat rogat, non ut ipse praetereatur orat, sed ut in alterum illud quod a se transit, accedat.
Totus igitur supra eos qui passuri erant metus est; atque ideo pro his orat qui passuri post se erant, dicens transeat
calix a me; idest, quomodo a me bibitur, ita ab his bibatur, sine spei differentia, sine sensu doloris, sine metu
mortis. Ideo autem ait si possibile est, quia carni et sanguini horum terror est; et difficile est eorum acerbitate
corpora non vinci humana. Quod autem ait non sicut ego volo, sed sicut tu, vellet quidem eos non pati, ne forte
in passione diffidant, si cohereditatis suae gloriam sine passionis suae difficultate mereantur. Non ergo ut non
patiantur rogat, dicens non ut ego volo; sed ut tu, ait, eo quod pater vult ut bibendi calicis in eos ex ipso transeat
fortitudo: quia ex voluntate patris non tam per Christum vinci diabolum, quam etiam per eius discipulos
oportebat.
Augustinus in Enchir.. Sic igitur Christus hominem gerens ostendit privatam quamdam hominis voluntatem: in
qua et suam et nostram figuravit, qui caput nostrum est, cum dicit transeat a me. Haec enim erat humana
voluntas proprium aliquid tamquam privatum volens. Sed quia rectum vult esse hominem et ad Deum dirigi,
subdit verumtamen non sicut ego volo, sed sicut tu: ac si diceret: vide te in me, quia potes aliquid proprium
velle; et si Deus aliud velit, conceditur hoc humanae fragilitati.
Leo Papa in serm. 7 de passione.
Haec vox capitis, salus est totius corporis; haec vox omnes fideles instruit, omnes confessores accendit, omnes
martyres coronavit: nam quis mundi odia, quis tentationum turbines, quis posset persecutorum superare terrores,
nisi Christus in omnibus et pro omnibus patri diceret: fiat voluntas tua? discant igitur hanc vocem omnes
ecclesiae filii; ut cum adversitas violentae alicuius tentationis incumbit, superato timore formidinis, accipiant
tolerantiam passionis. Origenes in Matth.. Pusillum autem progrediente Jesu ab eis, nec una hora potuerunt
vigilare eo absente: propter quod oremus, ut nec modicum aliquando Jesus progrediatur.
Sequitur et venit ad discipulos suos, et invenit eos dormientes. Chrysostomus in Matth.. Quia tempus
intempestae noctis erat, et oculi eorum a tristitia erant gravati. Hilarius in Matth..
Postquam ergo ad discipulos redit, et dormientes deprehendit, Petrum arguit; unde sequitur et dicit Petro: sic non
potuisti una hora vigilare mecum? Petrum ideo prae omnibus ex tribus arguit, quia prae ceteris non se
scandalizandum fuerat gloriatus. Chrysostomus in Matth..
Sed quia et alii idem dixerunt, omnium etiam infirmitatem arguit: qui enim mori simul cum Christo elegerant,
neque simul cum eo potuerunt vigilare. Origenes in Matth.. Inveniens autem eos dormientes, suscitat verbo ad
audiendum, et praecipit vigilare, dicens vigilate et orate, ne intretis in tentationem: ut primum vigilemus, et sic
vigilantes oremus.
Vigilat qui facit opera bona, et qui sollicite agit ne in aliquid tenebrosum dogma incurrat: sic enim vigilantis
exauditur oratio. Hieronymus. Impossibile est humanam animam non tentari. Ergo non ait vigilate et orate ne
tentemini, sed ne intretis in tentationem; hoc est ne vos tentatio superet. Hilarius in Matth..
Cur autem ne in tentationem venirent admonere eos voluisset orare, ostendit dicens spiritus quidem promptus
est, caro autem infirma. Non enim de se hoc dicit: ad eos enim hic sermo conversus est. Hieronymus.
Hoc autem est adversus temerarios, qui quod crediderint putant se posse consequi. Itaque quantum de ardore
mentis confidimus, tantum de fragilitate carnis timeamus. Origenes in Matth..
Hic considerandum est utrum sicut omnium caro infirma est, sic omnium spiritus promptus est; an omnium
quidem caro infirma est, non autem et omnium hominum spiritus promptus est, sed tantum sanctorum;
infidelium autem spiritus segnis est, et caro infirma. Est autem et alio modo caro infirma eorum solum quorum
spiritus promptus est, qui cum spiritu prompto opera carnis mortificant. Hos ergo vult vigilare et orare, ut non
intrent in tentationem; quoniam qui spiritualior est, sollicitior debet esse, ne magnum bonum ipsius gravem
habeat lapsum. Remigius.
Vel aliter. His verbis ostendit se veram carnem ex virgine sumpsisse, et veram animam habuisse; unde et nunc
dicit spiritum suum promptum esse ad patiendum, carnem vero infirmam timere dolorem passionis.
Sequitur iterum secundo abiit, et oravit dicens: pater mi, si non potest calix iste transire, nisi bibam illum, fiat
voluntas tua. Origenes in Matth.. Aestimo quod calix ille passionis omnino a Jesu fuerat transiturus, sed cum
differentia: ut si quidem biberet eum, et ab ipso transiret, postmodum et ab universo genere hominum; si autem
non biberet eum, ab ipso quidem forsitan transiret, ab hominibus autem non transiret. Hunc ergo calicem
passionis volebat quidem a se transire, sic ut omnino neque gustaret amaritudinem eius: si tamen possibile esset,
quantum ad iustitiam Dei. Si autem non poterat fieri, magis volebat ut sumeret eum, et sic transiret ab eo et ab
universo hominum genere, quam ut contra voluntatem paternam, bibitionem eius effugeret. Chrysostomus in
Matth.. Quod quidem secundo vel tertio orat, ex affectu scilicet humanae infirmitatis, quo mortem timebat,
certificat quod vere factus est homo. Secundo enim vel tertio aliquid fieri, veritatis est maxime demonstrativum
in Scripturis: unde ioseph dixit Pharaoni: quod vidisti secundo ad eam rem pertinens, somnii firmitatis indicium
est.
313

