virtutem. Ut ergo daret tempus formidini, sequitur ipse vero dormiebat. Si enim vigilante eo facta fuisset
tempestas, vel non rogassent, vel neque posse ipsum tale aliquid facere crederent. Origenes. Est autem res
mirabilis et stupenda: is qui numquam dormit neque dormitat, dormire dicitur.
Dormiebat quidem corpore, sed vigilabat Deitate; demonstrans quia verum humanum portabat corpus, quod
corruptibile induerat.
Corpore itaque dormiebat, ut apostolos faceret vigilare, et ne omnes nos unquam animo dormiamus. Tanto autem
metu discipuli fuerant conterriti, et pene animo alienati, ut irruerent in eum; et non modeste ac leviter
suggererent, sed turbulenter suscitarent eum; unde sequitur et accesserunt ad eum discipuli eius, et suscitaverunt
eum dicentes: domine, salva nos, perimus.
Hieronymus. Huius signi typum in iona legimus, quando ceteris periclitantibus ipse securus est, et dormit et
suscitatur.
Origenes. O veraces discipuli, salvatorem vobiscum habetis, et periculum timetis? vita vobiscum est, et de morte
solliciti estis? sed respondeant: parvuli sumus, et adhuc infirmi, ideoque timemus; unde sequitur et dicit eis
Jesus: quid timidi estis, modicae fidei? quasi diceret: si potentem me super terram cognovistis, quare non creditis
quia et in mari potens sim? et si mors irrueret, nonne debuistis eam constantissime sustinere? qui modicum
credit, arguetur; qui nihil credit, contemnetur. Chrysostomus in Matth..
Si autem aliquis dixerit, quoniam non fuit modicae fidei, accedentes excitare Jesum; hoc signum fuit quod non
decentem de ipso opinionem habebant. Noverant enim quod excitatus poterat mare increpare; nondum autem
quod dormiens. Propter hoc etiam neque praesentibus turbis hoc signum fecit, ut non accusentur modicae fidei;
sed discipulos solum accipiens corrigit; et prius solvit turbationem aquarum; unde sequitur tunc surgens
imperavit ventis et mari, et facta est tranquillitas magna. Hieronymus. Ex hoc autem loco intelligimus quod
omnes creaturae sentiant creatorem: quibus enim imperatur, sentiunt imperantem: non errore haereticorum, qui
omnia putant animantia sensibilia esse; sed maiestate conditoris, quae apud nos insensibilia sunt, illi sensibilia
sunt. Origenes. Imperavit ergo ventis et mari; et de magno vento facta est tranquillitas magna: decet enim
magnum magna facere; et ideo qui prius magnifice conturbavit profundum maris, nunc iterum tranquillitatem
magnam fieri iussit, ut discipuli nimium conturbati magnifice laetarentur.
Chrysostomus in Matth.. In hoc etiam ostenditur quia omnis confestim soluta est tempestas, et neque semita
turbationis remansit; quod quidem extraneum erat: cum enim naturaliter fluctuatio terminatur, usque ad multum
tempus aquae concutiuntur; sed hic simul omnia solvebantur; ut quod de patre dictum est: dixit, et stetit spiritus
procellae, hoc Christus opere implevit: solo enim verbo et praecepto mare sedavit et refrenavit.
A visu autem et a somno, et ex utendo navigio, qui aderant, eum hominem aestimabant: propter hoc in
admirationem ceciderunt; unde sequitur porro homines mirati sunt, dicentes: qualis est hic, quia venti et mare
obediunt ei? Glossa, chrysostomus ponit hanc litteram qualis est hic homo? somnus enim, et quod apparebat,
hominem demonstrabat; sed mare et tranquillitas Deum ostendebat. Origenes.
Sed qui homines mirati sunt? non putes hic apostolos significatos: nusquam enim invenimus praeter honorem
cognominari domini discipulos; sed semper aut apostoli aut discipuli nominantur.
Mirabantur ergo hi homines qui cum eo navigabant, quorum erat navicula. Hieronymus.
Si autem quis contentiose voluerit eos qui mirabantur fuisse discipulos, respondebimus, recte homines
appellatos, quia necdum noverant potentiam salvatoris.
Origenes. Non autem interrogantes dicunt qualis est iste? sed asserentes, quia iste talis est, cui venti et mare
obediunt. Qualis ergo est iste? idest, quantus, quam fortis, quam magnus? iubet omni creaturae, et non
supergreditur iussionem eius; soli homines resistunt, et ideo in iudicio damnabuntur.
Mystice autem omnes in sanctae ecclesiae navicula cum domino per hunc undosum supernatamus mundum. Ipse
autem dominus pio obdormit somno, patientiam nostram et impiorum poenitentiam expectans.
Hilarius in Matth.. Vel dormit, eo quod somno nostro consopiatur in nobis.
Maxime autem id accidit ut a Deo auxilium in periculi metu speremus: atque utinam vel spes sera confidat se
periculum posse evadere, Christi intra se vigilantis virtute. Origenes. Alacriter ergo accedamus ad eum, cum
propheta dicentes: exurge, quare obdormis, domine? et ipse imperabit ventis, idest Daemonibus, qui concitant
fluctus, idest principes huius mundi, ad persecutiones sanctis immittendas, facietque tranquillitatem magnam
circa corpus et spiritum, pacem ecclesiae, et serenitatem mundo.
Rabanus. Vel aliter. Mare est aestus saeculi; navicula quam Christus ascendit, intelligitur arbor crucis, cuius
auxilio fideles, transactis mundi fluctibus, perveniunt ad caelestem patriam, quasi ad littus securum, in qua
Christus una cum suis ascendit; unde post ait: qui vult venire post me, abneget semetipsum, et tollat crucem
suam, et sequatur me. Cum ergo Christus in cruce positus fuisset, motus magnus factus est: quia commotae sunt
mentes discipulorum de eius passione, et navicula operta est fluctibus: quia tota vis persecutionis circa crucem
Christi fuit, ubi scilicet morte occubuit; unde dictum est ipse vero dormiebat. Suum dormire, mori est. Excitant
autem discipuli dominum, dum turbati morte, maximis votis resurrectionem quaerunt dicentes salva, resurgendo,
quia perimus, turbatione tuae mortis. Ipse vero resurgens increpat duritiam cordis eorum, ut alibi legitur.
Imperavit autem ventis, quia diaboli superbiam stravit; imperavit mari, quia vesaniam Iudaeorum disiecit; et
facta est tranquillitas magna, quia sedatae sunt mentes discipulorum visa resurrectione.
116

