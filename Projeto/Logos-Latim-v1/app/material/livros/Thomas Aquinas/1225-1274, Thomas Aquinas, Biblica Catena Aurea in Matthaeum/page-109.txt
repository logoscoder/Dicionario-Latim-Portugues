Chrysostomus. Cessit autem mandanti natura cum decenti velocitate; et ideo sequitur et confestim mundata est
lepra eius. Sed hoc quod dicit confestim, multum est tardius velocitate quae secundum opus est facta. Origenes.
Quia enim non dubitavit credere, non tardatur sanatio; quia non distulit confessionem, non differtur mundatio.
Augustinus de cons. Evang.. Huius autem leprosi mundati etiam Lucas meminit, non sane hoc ordine, sed ut
solent praetermissa recordari, posterius facta praeoccupari, sicut divinitus suggerebantur, ut antea cognita, postea
recordando rescriberent. Chrysostomus in Matth..
Curans autem Jesus corpus, iubet nulli dicere; unde sequitur et ait illi Jesus: vide nemini dixeris. Quidam igitur
aiunt quoniam ideo iussit hoc, ut non malignentur circa eius purgationem; quod insipienter dicitur: non enim ita
mundavit ut dubitabilis esset mundatio; sed nulli dicere iubet, docens non diligere ostentationem et honorem.
Qualiter igitur alii sanato iubet dicere? sed in hoc erudivit nos bonae mentis esse; non enim illic divulgari se
iussit, sed dari gloriam Deo. Per leprosum ergo hunc instruit nos non esse vane gloriosos: per illum autem non
esse ingratos, sed omnia ad laudem Dei referre. Hieronymus. Et revera quid erat necesse quod sermone iactaret
quod corpore praeferebat? Hilarius in Matth.. Vel ut salus haec non offerretur potius quam quaereretur, silentium
imperatur.
Sequitur sed vade, ostende te sacerdoti. Hieronymus. Mittit autem eum ad sacerdotes, primum propter
humilitatem, ut sacerdotibus deferre videatur; Deinde ut videntes leprosum mundatum, si crederent salvatori,
salvarentur; si vero non crederent, inexcusabiles fierent; et simul ne quod in eo saepissime criminabantur, legem
infringere videretur. Chrysostomus.
In Matth.. Neque enim ubique eam dissolvebat, neque ubique custodiebat; sed quandoque quidem hoc,
quandoque illud faciebat: in uno quidem futurae sapientiae praeparans vitam, in altero autem inverecundam
Iudaeorum cohibens linguam, et condescendens imbecillitati eorum. Unde apostoli apparent quandoque quidem
observantes legem, quandoque autem eam praetermittentes.
Origenes. Vel mittit ad sacerdotes, ut cognoscant quia non per legis consuetudinem mundatus est, sed per gratiae
operationem. Hieronymus.
Erat autem in lege praeceptum ut qui mundati fuerant a lepra, offerrent munera sacerdotibus; unde sequitur et
offer munus tuum, quod praecepit Moyses, in testimonium illis. Chrysostomus super Matth..
Non sic intellige, quia hoc Moyses praecepit in testimonium illis: sed vade tu, offer in testimonium illis.
Chrysostomus in Matth..
Praevidens enim Christus eos ex hoc nihil profecturos, non dixit: in emendationem eorum, sed in testimonium,
idest in accusationem, et attestationem quoniam quae a me erant fienda, omnia facta sunt. Et licet eos praeviderit
non emendari, non tamen dimisit quae facere oportebat: illi autem in propria manserunt malitia. Non autem dixit:
munus quod ego iubeo, sed quod Moyses iussit, ut interim transmittat ad legem, et iniquorum obstruat ora: ut
enim non dicant quoniam sacerdotum gloriam rapuit, opus quidem ipse implevit, probationem autem illis
concessit. Origenes. Vel offer munus tuum, ut omnes qui vident te portare, miraculo credant. Chrysostomus
super Matth.. Vel ideo iubet offerri munera, ut si postmodum eum expellere vellent, dicere eis: munera quasi a
mundato accepistis; et quomodo me quasi leprosum expellitis? Hilarius in Matth.. Vel legendum est quod
Moyses praecepit in testimonium illis: quia quod Moyses in lege praecepit, testimonium est, non effectus. Beda
in hom.
Dom. 3 post epiph.. Si quem autem moveat quomodo dominus cum videatur Moysi sacrificium approbare, quare
id ecclesia non recipiat, meminerit quod nondum Christus corpus suum obtulerat per passionem in holocaustum.
Non autem oportebat auferri significantia sacrificia prius quam illud quod significabatur, confirmatum esset
testimonio apostolorum praedicantium, et fide credentium populorum.
Vir autem iste genus humanum designat, qui non solum leprosus, verum etiam, iuxta evangelium Lucae, plenus
lepra fuisse describitur. Omnes enim peccaverunt, et egent gloria Dei, illa scilicet ut extenta manu salvatoris, hoc
est incarnato Dei verbo, humanamque contingente naturam, ab erroris prisci vanitate mundentur; et qui diutius
abominabiles, et castris populi Dei eiecti, iam aliquando templo redditi et sacerdoti, queant offerre corpora sua
hostiam viventem; illi scilicet cui dicitur: tu es sacerdos in aeternum. Remigius. Moraliter autem per leprosum
designatur peccator: nam peccatum immundam et variam animam facit; qui ante Christum procidit, quando de
pristinis peccatis confunditur: et tamen debet confiteri, et remedium poenitentiae postulare: nam leprosus vulnus
ostendit, et remedium postulavit.
Extendit autem dominus manum, quando auxilium divinae miserationis impendit: et statim consequitur
remissionem delictorum; nec debet ecclesia eidem reconciliari, nisi iudicio sacerdotis.
|#2 Lectio 2
Chrysostomus super Matth..
Postquam dominus discipulos docuit in monte, leprosum autem sanavit sub monte, venit capharnaum in
mysterio, quia post Iudaeorum mundationem venit ad gentes. Haymo. Capharnaum enim, quae villa pinguedinis
interpretatur, sive ager consolationis, ecclesiam quae ex gentibus est collecta, significat, quae spirituali
pinguedine est repleta, secundum illud Ps. 62, 6: sicut adipe et pinguedine repleatur anima mea. Et inter
pressuras saeculi de caelestibus consolatur, secundum illud Ps. 93, 18: consolationes tuae laetificaverunt animam
109

