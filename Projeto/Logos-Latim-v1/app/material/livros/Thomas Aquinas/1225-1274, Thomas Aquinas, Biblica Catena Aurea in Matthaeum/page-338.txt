sibi virum sequi, non praeire ipsum. Quod autem dixerat Angelus, dicit et dominus, ut quas firmaverat Angelus,
Christus redderet firmiores.
Sequitur tunc ait illis Jesus: nolite timere. Hieronymus. Et in veteri et in novo testamento hoc semper
observandum est: quod quando angustior apparuerit visio, primum timor pellatur, ut sic, mente placata, possint
quae dicuntur, audiri.
Hilarius in Matth.. In contrarium autem ordo causae principalis est redditus: ut quia a sexu muliebri coepta mors
esset, ipsi primum resurrectionis gloriae et visus et nuntius redderetur; unde dominus subdit ite, nuntiate fratribus
meis ut eant in Galilaeam: ibi me videbunt. Severianus. Vocat fratres quos corporis sui fecit esse germanos;
vocat fratres quos benignus heres sibi praestitit coheredes; vocat fratres quos patris sui adoptavit in filios.
Augustinus de cons. Evang.. Quod autem dominus non ubi primum se monstraturus erat, sed in Galilaea, ubi
postea visus est, se videndum mandavit et per Angelum et per seipsum, quemvis fidelem facit intentum ad
quaerendum, in quo mysterio dictum intelligitur: Galilaea namque interpretatur vel transmigratio, vel revelatio.
Prius itaque, secundum transmigrationis significationem, quid aliud occurrit intelligendum, nisi quia Christi
gratia de populo Israel transmigratura erat ad gentes, quibus apostoli praedicantes evangelium nullo modo
crederent, nisi eis ipse dominus viam in cordibus hominum praepararet? et hoc intelligitur praecedet vos in
Galilaeam. Quod autem subditur ibi eum videbitis, sic intelligitur: idest, ibi membra eius invenietis; ibi vivum
corpus eius in his qui vos susceperint, agnoscetis.
Secundum autem quod Galilaea interpretatur revelatio, non iam in forma servi intelligendum est, sed in illa in
qua aequalis est patri. Illa erit revelatio tamquam vera Galilaea, cum similes ei erimus, et videbimus eum sicuti
est. Ipsa etiam erit beatior transmigratio ex isto saeculo in illam aeternitatem.
|#3 Lectio 3
Chrysostomus in Matth..
Signorum quae circa Christum apparuerunt, quaedam fuerunt orbi terrarum communia, puta tenebrae, quaedam
propria militibus custodientibus, sicut mira Angeli apparitio et terraemotus, quae propter milites facta sunt, ut
stupefierent, et ab ipsis fiat testimonium veritatis: veritas enim a contrariis divulgata magis refulget, quod et
contigit; unde dicitur quae cum abiissent, scilicet mulieres, ecce quidam de custodibus venerunt in civitatem, et
nuntiaverunt principibus sacerdotum omnia quae facta fuerant. Rabanus. Simplex quidem animi qualitas et
indocta hominum rusticitas saepe veritatem rei, ut est, sine fraude manifestat; at contra versuta malignitas
falsitatem verisimilibus verbis pro vero commendare decertat. Hieronymus.
Principes ergo sacerdotum qui debuerant converti ad poenitentiam, et Jesum quaerere resurgentem, perseverant
in malitia, et pecuniam quae ad usus templi data fuerat, vertunt in redemptionem mendacii, sicut et ante triginta
argenteos inde dederunt proditori; unde sequitur et congregati cum senioribus, consilio accepto, pecuniam
copiosam dederunt militibus, dicentes: dicite quia discipuli eius nocte venerunt, et furati sunt eum nobis
dormientibus.
Severianus. Non enim contenti sunt interfecisse magistrum; immo etiam quomodo discipulos perdere possint,
moliuntur; et discipulorum crimen esse faciunt virtutem magistri. Plane amiserunt milites, perdiderunt Iudaei;
sed discipuli magistrum suum non furto, sed fide; virtute, non fraude; sanctitate, non crimine; vivum, non
mortuum sustulerunt. Chrysostomus in Matth.. Qualiter enim furarentur discipuli, homines pauperes et idiotae, et
neque apparere audentes? si enim adhuc Christum vivum videntes fugerunt, qualiter mortuo eo non timuissent
tot militum multitudinem? numquid Ostium sepulcri poterant evertere? lapis enim imminebat magnus, multis
indigens manibus. Numquid etiam non erat sigillum superimpositum? propter quid autem non furati sunt prima
nocte, quando nullus sepulcro affuit? sabbato enim petierunt a Pilato custodiam. Quid autem sibi volunt haec
sudaria quae Petrus vidit iacentia? si enim vellent furari, non essent nudum corpus furati; non solum ne
iniuriarentur, sed ne etiam in exeundo tardarent et tribuerent militibus se detinendi facultatem; maxime quia
myrrha erat corpori et vestimentis affixa, ita glutinosa ut non facile esset a corpore avellere vestimenta: quare
non persuasibilia sunt quae de furto dicta sunt. Unde per quae resurrectionem obumbrare conantur, per haec eam
faciunt clarere. Dicentes enim quod discipuli furati sunt, confitentur non esse corpus in sepulcro; furtum autem
ostendit esse mendax custodia militum et discipulorum pavor. Remigius. Sed si custodes dormierunt, quomodo
furtum viderunt? et si non viderunt, quomodo testes fuerunt? et ideo quod voluerunt facere non potuerunt.
Glossa. Ne autem timore principis a mendacio revocarentur, timentes propter negligentiam puniri, subdunt et si
hoc auditum fuerit a praeside, nos suadebimus ei, et securos vos faciemus. Chrysostomus in Matth.. Vide omnes
corruptos. Pilatus enim ipse persuasus est, plebs Iudaica commota est, milites corrupti sunt; unde sequitur at illi,
accepta pecunia, fecerunt sicut erant edocti. Si pecunia apud discipulum tantam habuit virtutem ut eum faceret
magistri proditorem, non mireris si pecunia milites superantur.
Hilarius. Emitur ergo resurrectionis silentium et mendacium furti argento, quia honore scilicet saeculi, qui in
pecunia est et cupiditate, Christi gloria denegatur.
Rabanus. Sicut autem sanguinis reatus, quem sibi et posteris suis ipsi imprecabantur, gravi peccatorum sarcina
illos premit; ita emptio mendacii per quod resurrectionis denegant veritatem, reatu eos constringit perpetuo; unde
sequitur et divulgatum est verbum istud apud Iudaeos usque in hodiernum diem. Severianus.
338

