super Matth.. Aut si volumus fideliorem putare istum quam apostolos, ita testimonium Christi intelligendum est
quod unumquodque bonum hominis secundum quantitatem personae illius laudatur: rusticum enim dicere aliquid
sapienter, magnum est; quod de philosopho non est mirum: sic de centurione dictum est in nullo tantam fidem
inveni in Israel. Chrysostomus in Matth.. Non enim erit aequale Iudaeum credere et gentilem.
Hieronymus. Vel forte in centurione fides gentium praeponitur Israeli; unde subdit dico autem vobis, quod multi
ab oriente et occidente venient. Augustinus de verb. Dom.. Non omnes ait, sed multi; tamen ipsi ab oriente et
occidente: istis duabus partibus totus orbis designatur.
Haymo. Vel ab oriente veniunt qui statim illuminati transeunt; ab occidente hi qui persecutionem usque ad
mortem toleraverunt pro fide; vel ab oriente quis venit, cum ab infantia Deo servire incipit; ab occidente, dum in
ipsa decrepita aetate ad Deum convertitur. Origenes.
Sed quomodo alibi dicit, quod pauci sunt electi? per diversas enim generationes pauci electi sunt, simul vero
congregati in tempore visitationis multi invenientur. Sequitur et recumbent, non carnaliter iacentes, sed
spiritualiter requiescentes; non temporaliter potantes, sed aeternaliter epulantes cum Abraham, Isaac et Iacob in
regno caelorum, ubi lux, exultatio, gloria, et longaevitas vitae aeternae.
Hieronymus. Quia autem Deus Abraham caeli conditor, pater Christi est, idcirco in regno caelorum est et
Abraham, cum quo accubiturae sunt nationes quae crediderunt in Christum filium creatoris.
Augustinus de verb. Dom..
Sicut autem videmus christianos vocatos ad caeleste convivium, ubi est panis iustitiae, potus sapientiae, ita
videmus et Iudaeos reprobatos; unde sequitur filii autem regni eicientur in tenebras exteriores: Iudaei scilicet, qui
legem acceperunt, qui celebrant figuras omnium futurorum, qui tamen praesentia non agnoverunt. Hieronymus.
Vel filios regni dicit Iudaeos, quia in eis Deus ante regnavit. Chrysostomus in Matth.. Vel filios regni eos dicit
quibus regnum erat praeparatum; quod et magis eos mordebat. Augustinus contra faustum. Si ergo non
commendavit Moyses populo Israel Deum, nisi Deum Abraham, Isaac et Iacob, eumque ipsum Christus
commendat; non est conatus illum populum avertere a Deo suo; sed ideo minatus est eos ituros in tenebras
exteriores, quod aversos videret eos a Deo suo, in cuius regno gentes vocatas ex toto orbe terrarum recubituras
dicit cum Abraham, Isaac et Iacob: non ob aliud quam quod fidem tenuissent Dei Abraham, Isaac et Iacob:
quibus non quasi in morte correctis, vel post passionem suam iustificatis testimonium dominus perhibeat.
Hieronymus. Tenebrae autem exteriores dicuntur, quoniam qui a domino expellitur foras, relinquit lumen.
Haymo. Quid autem ibi passuri sint, manifestat cum subdit ibi erit fletus et stridor dentium. Per metaphoram
enim membrorum poenas describit tormentorum: solent enim oculi fumo tacti lacrymas producere, dentes vero a
nimio frigore stridere.
Ostenditur ergo quod reprobi in inferno et calorem intolerabilem et frigus sustinebunt, secundum illud iob:
transient ab aquis nivium ad calorem nimium. Hieronymus.
Si autem fletus oculorum est, et stridor dentium ossa demonstrat, vera est corporum et eorumdem membrorum
quae ceciderant resurrectio. Rabanus. Vel stridor dentium prodit indignantis affectum, eo quod sero
unumquemque poeniteat, sero sibi irascatur, quod tam pertinaci improbitate deliquit. Remigius. Vel aliter.
Tenebras exteriores appellat exteras nationes: quantum enim ad historiam attinet, praedicit dominus his verbis
interitum Iudaeorum, quoniam propter infidelitatem ducendi erant captivi, et dispergendi per diversa regna
terrarum: fletus enim ab igne solet fieri, stridor dentium a frigore. Illis ergo adscribitur fletus qui in calidioribus
locis habitant, sicut in india et Aethiopia; stridor vero dentium illis adscribitur qui in frigidioribus locis
commorantur, sicut est hircania et Scythia. Chrysostomus in Matth.. Ne quis autem existimet blanditiarum esse
haec verba quae dicta erant, credere facit signo; unde sequitur et dixit Jesus centurioni: vade, et sicut credidisti
fiat tibi. Rabanus.
Quasi dicat: secundum mensuram fidei fiat tibi et ista gratia. Potest autem meritum domini etiam famulis
suffragari, non solum merito fidei, sed etiam studio disciplinae; unde sequitur et sanatus est.
Chrysostomus in Matth..
Ubi velocitatem admirare: neque enim solum curare, sed inopinate et in momento temporis hoc facere, virtutem
Christi ostendebat.
Augustinus de verb. Dom..
Sicut enim dominus domum centurionis corpore non intravit, sed absens corpore, praesens maiestate, puerum
sanavit, sic et in solo Iudaico populo corpore fuit; apud alias autem gentes, nec de virgine natus est, nec passus
est, nec humana pertulit, nec divina mirabilia fecit; et tamen impletum est quod dictum erat: populus quem non
cognovi, servivit mihi; in auditu auris obedivit mihi. Iudaea enim gens cognovit, et crucifixit; orbis terrarum
audivit, et credidit.
|#4 Lectio 4
Rabanus. Postquam ostendit matthaeus per leprosum totum genus humanum sanatum, et in servo centurionis
gentilis populi sanationem, consequenter per socrum Petri designat curationem synagogae, cum dicit et cum
venisset Jesus in domum Petri. Prius autem narrat de servo, quia maius miraculum fuit, et maior gratia in gentili
converso; vel quia in fine saeculi synagoga est plenarie convertenda, cum plenitudo gentium subintraverit.
112

