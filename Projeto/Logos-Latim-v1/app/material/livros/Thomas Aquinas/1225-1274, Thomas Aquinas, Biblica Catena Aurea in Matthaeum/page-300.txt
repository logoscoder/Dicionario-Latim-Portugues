non factas se imputaturum esse praedixit, ut hinc ostenderet quantum valent eleemosynae ad priora delenda, non
ad perpetua impune committenda peccata.
Origenes in Matth.. Vel non unius tantum iustitiae species remuneratur, sicut existimant multi. In quibuscumque
enim causis mandatum Christi quis fecerit, Christum cibat et potat, qui fidelium iustitiam et veritatem manducat
et bibit. Item Christo algenti teximus vestimentum, accipientes sapientiae texturam, adeo ut per doctrinam
aliquos doceamus, et induamus eos viscera misericordiae.
Quando etiam praeparamus cor nostrum diversis virtutibus ad receptaculum eius, vel illorum quae sunt ipsius,
ipsum peregrinantem suscipimus in domum pectoris nostri. Item cum fratrem infirmum sive in fide sive in bono
opere visitaverimus, aut per doctrinam, aut per increpationem, aut per consolationem, ipsum Christum visitamus.
Deinde omne quod hic est, carcer est Christi, et eorum qui sunt eius, qui sunt in hoc mundo degentes, quasi etiam
in carcere naturae necessitate constricti.
Cum ergo bonum opus in eis fecerimus, visitamus eos in carcere, et Christum in eis.
|+26 Capitulus 26
|#1 Lectio 1
Hilarius in Matth.. Post sermonem quo venturum se dominus in reditu claritatis ostenderat, nunc passurum esse
se admonet, ut sacramentum crucis admixtum esse gloriae aeternitatis cognoscerent: unde dicitur factum est,
cum consummasset Jesus sermones hos omnes.
Rabanus. De consummatione saeculi et de die iudicii: vel quia ab initio evangelii usque ad passionem omnia
faciendo et praedicando compleverat. Origenes in Matth.. Non simpliciter autem dixit omnes, sed hos omnes:
adhuc enim oportebat eum etiam alios loqui sermones priusquam traderetur.
Dixit discipulis suis: scitis quia post biduum Pascha fiet. Rabanus. Sicut ex ioannis narratione colligitur, ante sex
dies Paschae venit Jesus in bethaniam, inde venit ierusalem sedens super asellum, postea geruntur ea quae
narrantur hierosolymis gesta. Ex illo ergo die quo venit in bethaniam, intelligimus consummatum quatriduum, ut
occurreret dies ante biduum Paschae. Hoc autem inter Pascha et azyma distat, quod Pascha ipse solus dies
appellatur in quo agnus occidebatur ad vesperam, hoc est decimaquarta luna primi mensis; decimaquinta autem
luna, quando egressus est populus de Aegypto, succedebat festivitas azymorum.
Verum evangelistae unum pro altero ponere solent. Hieronymus. Pascha autem, quod Hebraice dicitur phase,
non a passione, ut plerique arbitrantur, sed a transitu nominatur; eo quod exterminator videns sanguinem in
foribus Israelitarum pertransierit, nec percusserit eos; vel ipse dominus praebens auxilium populo suo desuper
ambulaverit. Remigius. Sive quia auxiliante domino populus Israeliticus liberatus ab aegyptiaca servitute
transivit ad libertatem. Origenes in Matth..
Non autem dixit: post biduum Pascha erit, aut veniet, ne ostenderet illud Pascha futurum quod fieri solebat
secundum legem, sed Pascha fiet, hoc est quale nunquam factum fuerat. Remigius. Mystice enim Pascha dicitur,
sive quia ea die Christus transivit de mundo ad patrem, de corruptione ad incorruptionem, de morte ad vitam:
sive quia salubri transitu a daemoniaca servitute mundum redemit.
Hieronymus. Post duos etiam dies clarissimi luminis veteris et novi testamenti verum pro mundo celebratur
Pascha.
Transitus etiam noster, idest phase, ita celebratur, si terrena dimittentes ad caelestia festinemus. Origenes in
Matth..
Praedicit autem discipulis se tradendum, cum subdit et filius hominis tradetur ut crucifigatur, praemuniens eos ne
priusquam audiant quae fuerant futura, subito videntes tradi magistrum ad crucem, obstupescant. Ideo autem
impersonaliter posuit tradetur, quia Deus tradidit eum propter misericordiam circa genus humanum, Iudas
propter avaritiam, sacerdotes propter invidiam, diabolus propter timorem ne avelleretur de manu eius genus
humanum per doctrinam ipsius: non advertens, quoniam maius fuerat eripiendum genus humanum per mortem
ipsius, quam ereptum fuerat per doctrinam et miracula.
|#2 Lectio 2
Glossa. Ostendit evangelista apparatum et machinationem dominicae passionis, quam Christus praenuntiaverat;
unde dicit tunc congregati sunt principes sacerdotum.
Remigius. Quod autem dicit tunc, superioribus verbis coniungitur, idest antequam Pascha celebraretur. Origenes
in Matth.. Non autem veri sacerdotes et seniores, sed illius qui videbatur populus Dei, vere autem erat populus
Gomorrhae, non intelligentes summum sacerdotem Dei, insidiati sunt ei: et non cognoscentes primogenitum
universae creaturae, etiam seniorem omnibus consiliati sunt contra eum. Chrysostomus in Matth..
Iniqua vero negotia tentantes ad principem sacerdotum veniunt, inde volentes potestatem accipere unde
prohibere oportebat. Multi autem erant tunc principes sacerdotum; lex vero unum esse volebat; unde manifestum
est quod Iudaica dissolutio accipiebat principium. Moyses enim unum principem sacerdotum esse iussit, et eo
mortuo alterum fieri; postea vero annui facti sunt. Eos igitur ait hic principes sacerdotum qui de principibus
sacerdotum erant. Remigius. Condemnantur autem isti, et quia congregati sunt, et quia principes sacerdotum
300

