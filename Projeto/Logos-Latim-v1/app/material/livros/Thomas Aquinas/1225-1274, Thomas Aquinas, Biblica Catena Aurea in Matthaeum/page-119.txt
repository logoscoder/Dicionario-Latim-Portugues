Vel porci sunt qui lutulentis delectantur actibus: nam nisi quis porci more vixerit, non in eum diaboli accipiunt
potestatem: aut ad probandum tantum, non ad perdendum accipiunt. Quod autem in stagnum praecipitati sunt
porci, significat quod, etiam liberato populo gentium a damnatione Daemonum, in abditis agunt sacrilegos ritus
suos qui Christo credere noluerunt, caeca et profunda curiositate submersi. Quod autem pastores porcorum
fugientes ista nuntiant, significat quosdam etiam primates impiorum, qui quamquam christianam legem fugiant,
potentiam tamen Christi stupendo praedicare non cessant.
Quod autem magno timore percussi, rogant ut ab eis discedat, significat multitudinem vetusta sua vita
delectatam, honorare quidem se nolle christianam legem, dum dicunt quod eam implere non possunt.
Hilarius. Vel urbs illa Iudaici populi habuit speciem, quae, Christi operibus auditis, domino suo obviam pergit,
prohibens ne fines suos urbemque contingeret: neque enim evangelia recepit.
|+9 Capitulus 9
|#1 Lectio 1
Chrysostomus in Matth..
Monstravit superius Christus suam virtutem per doctrinam, quando docuit eos ut potestatem habens; per
leprosum, quando dixit: volo, mundare; per centurionem, qui dixit: dic verbo, et sanabitur puer meus; per mare,
quod verbo refrenavit; per Daemones, qui eum confitebantur; hic autem rursus alio maiori modo inimicos eius
cogit confiteri aequalitatem honoris ad patrem: unde ad hoc ostendendum subditur et ascendens Jesus in
naviculam, transfretavit, et venit in civitatem suam.
Navigium autem intrans pertransit qui pede mare poterat pertransire: non enim semper mirabilia volebat facere,
ne incarnationis noceat rationi. Ioannes episcopus.
Creator autem rerum, orbis terrae dominus, posteaquam se propter nos nostra angustavit in carne, coepit habere
humanam patriam, coepit civitatis Iudaicae esse civis, parentes habere coepit, parentum omnium ipse parens, ut
attraheret caritas quos disperserat metus. Chrysostomus in Matth..
Civitatem autem suam hic capharnaum dicit: alia enim eum susceperat nascentem, scilicet bethlehem; alia eum
nutrivit, scilicet Nazareth; alia autem habuit continue habitantem, scilicet capharnaum.
Augustinus de cons. Evang..
Vel aliter. Quod matthaeus hic scribit de civitate domini, marcus autem de capharnaum, difficilius solveretur, si
matthaeus Nazareth nominaret; nunc vero cum potuerit ipsa Galilaea dici civitas Christi, quia in Galilaea erat
Nazareth, sicut universum regnum Romanum in tot civitatibus constitutum, dicitur modo Romana civitas; quis
dubitaverit ut veniens in Galilaeam dominus recte diceretur venisse in civitatem suam, in quocumque esset
oppido Galilaeae, praesertim quia et ipsa capharnaum extollebatur in Galilaea, ut tamquam metropolis haberetur?
Hieronymus. Vel civitatem eius non aliam intelligamus quam Nazareth: unde et Nazarenus appellatus est.
Augustinus de cons. Evang.. Et secundum hoc, dicimus matthaeum praetermisisse quae gesta sunt postea quam
Jesus venit in civitatem suam donec veniret capharnaum, et hic adiunxisse de sanato paralytico; sicut in multis
faciunt praetermittentes media; tamquam hoc continuo sequatur, quod sine ulla praetermissionis significatione
subiungunt: et hoc modo hic subditur et ecce offerebant ei paralyticum iacentem in lecto. Chrysostomus in
Matth.. Paralyticus autem hic alter est praeter eum qui in ioanne patitur. Ille quidem in natatoriis iacebat, hic
autem in capharnaum; ille famulis carebat, hic autem habebat eos qui sui curam habebant, qui et portantes eum
attulerunt. Hieronymus. Obtulerunt autem ei iacentem in lecto, quia ipse ingredi non valebat. Chrysostomus in
Matth.. Non autem ubique ab aegris solum quaerit fidem, puta cum insaniunt, vel aliter ab aegritudine in excessu
fuerint mentis; unde subditur videns autem Jesus fidem illorum. Hieronymus.
Non eius qui offerebatur, sed eorum qui offerebant. Chrysostomus in Matth.. Quia igitur tantam ostendunt fidem,
monstrat et ipse suam virtutem, cum omni potestate solvens peccata; unde sequitur dixit paralytico: confide, fili,
remittuntur tibi peccata.
Ioannes episcopus. Quantum valet apud Deum fides propria, apud quem sic valuit aliena, ut intus et extra sanaret
hominem? audit veniam, et tacet paralyticus; nec ullam respondet gratiam, quia plus corporis quam animae
tendebat ad curam. Merito ergo Christus offerentium recipit fidem, non vecordiam iacentis.
Chrysostomus in Matth..
Vel erat magna fides etiam huius infirmi: non enim permisisset se submitti, ut alius evangelista dicit, per tectum,
non credens. Hieronymus. O mira humilitas.
Despectum et debilem, totis membrorum compagibus dissolutum, filium vocat, quem sacerdotes non
dignabantur attingere; aut certe ideo filium, quia dimittuntur ei peccata sua: ubi datur nobis intelligentia, propter
peccata plerasque evenire corporum debilitates. Et idcirco forsitan prius dimittuntur peccata; ut causis debilitatis
ablatis, sanitas restituatur.
Chrysostomus in Matth..
Scribae autem diffamare volentes, etiam nolentes fecerunt clarere quod factum est; eorum enim aemulatione ad
signi ostensionem usus est Christus: hoc enim est superabundantia eius sapientiae quod sua per inimicos
manifestat; unde sequitur ecce quidam de Scribis dixerunt intra se: hic blasphemat. Hieronymus. Legimus in
119

