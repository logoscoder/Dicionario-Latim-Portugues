|#13 Lectio 13
Chrysostomus in Matth.. Ne aliquis aestimaret quod talia Deinceps futura essent in Iudaeis qualia Ninivitis
contigerant, ut sicut ionas illos convertit, et civitas fuit a periculo liberata, ita isti post resurrectionem
converterentur; dominus nunc totum contrarium ostendit, quoniam scilicet ex beneficio passionis nullum fructum
perceperunt; sed et gravia patientur, ut infra ostendit per exemplum Daemonis. Interim autem ostendit quod iuste
patientur, dicens viri Ninivitae surgent in iudicio cum generatione ista. Remigius.
Ostendit autem dominus his verbis unam esse malorum et bonorum resurrectionem futuram, contra quosdam
haereticos, qui dixerunt unam esse resurrectionem bonorum, et alteram malorum. Destruitur etiam his verbis
fabula Iudaeorum, qui solent dicere, quod ante iudicium mille annis celebretur resurrectio; aperte his verbis
ostendens quia mox ut celebrabitur resurrectio, celebrabitur et iudicium.
Et condemnabunt eam. Hieronymus.
Non sententiae potestate, sed comparationis exemplo: unde subditur quia poenitentiam egerunt in praedicatione
ionae; et ecce plusquam ionas hic. Hic adverbium loci, non pronomen intelligas. Ionas, secundum septuaginta
interpretes, triduum praedicavit: ego tanto tempore; ille Assyriis genti incredulae, ego Iudaeis populo Dei. Ille
voce locutus est simplici, nihil signorum faciens, ego tanta faciens, beelzebub calumniam sustineo.
Chrysostomus in Matth..
Non autem hic stat dominus, sed et aliam Annuntiationem adiungit dicens regina Austri surget in iudicio cum
generatione ista, et condemnabit eam: quia venit a finibus terrae audire sapientiam Salomonis. Istud plus fuit
quam prius.
Ionas enim ad illos abiit; regina autem Austri non expectavit Salomonem ad ipsam ire, sed ipsa ad eum accessit:
et mulier, et barbara, et tantum remota, non mortem formidans, sola cupidine verborum sapientium.
Ibi ergo mulier advenit, hic ego veni; et ipsa quidem a finibus terrae surrexit, ego autem civitates et castra
circumeo; et ille quidem de arboribus et lignis disputavit, ego autem de ineffabilibus mysteriis. Hieronymus.
Eodem ergo modo condemnabit regina Austri populum Iudaeorum, quo condemnabunt viri Ninivitae Israelem
incredulum.
Ista est regina Saba, de qua in regum volumine et in Paralipomenon legimus, quae per tantas difficultates, gente
sua et imperio derelictis, venit in Iudaeam sapientiam audire Salomonis, et ei multa munera obtulit. In Ninive
autem et in regina Saba occulte fides nationum praefertur Israeli. Rabanus.
Ninivitae significant eos qui peccare desistunt, regina vero eos qui peccare nesciunt: poenitentiam enim
peccatum abolet, sapientia cavet. Remigius.
Pulchre autem ecclesia de gentibus congregata regina dicitur, quia mores suos regere novit: de qua Psalmista:
astitit regina a dextris tuis. Austri autem regina est, quia ardore spiritus sancti superabundat: Auster enim ventus
calidus significat spiritum sanctum. Salomon autem, qui interpretatur pacificus, significat ipsum de quo dictum
est: ipse est pax nostra.
|#14 Lectio 14
Chrysostomus in Matth..
Quia dominus dixerat Iudaeis: viri Ninivitae surgent in iudicio, et condemnabunt generationem istam, ne propter
temporis tardationem contemnerent et fierent pigriores, ostendit quod non solum in futuro saeculo, sed et hic
gravissima patientur, futuram in eis poenam sub quodam aenigmate subdens; unde dicit cum autem immundus
spiritus exierit ab homine.
Hieronymus. Quidam istum locum de haereticis dictum putant: quod immundus spiritus, qui in eis ante
habitaverat, quando gentiles erant, ad confessionem verae fidei eiciatur; postea vero cum se ad haeresim
transtulerint, et simulatis virtutibus ornaverint domum suam, tunc aliis septem nequam spiritibus adiunctis,
revertatur ad eos diabolus, et habitet in illis; fiantque novissima eorum peiora prioribus. Multo quidem peiori
conditione sunt haeretici quam gentiles: quia in illis spes fidei, in istis est pugna discordiae; cum haec
intelligentia plausum quemdam et colorem doctrinae praeferat, nescio an habeat veritatem; ex eo enim quod,
finita vel parabola vel exemplo, sequitur, sic erit generationi huic pessimae, compellimur non ad haereticos et
quosque homines, sed ad Iudaeorum populum referre parabolam, ut contextus loci non passim et vagus in
diversum fluctuet atque insipientium more turbetur, sed haerens sibi vel ad priora vel ad posteriora respondeat.
Unde immundus spiritus exiit a Iudaeis quando acceperunt legem; expulsus autem a Iudaeis, ambulavit per
gentium solitudines: unde sequitur ambulat per loca arida, quaerens sibi requiem. Remigius. Loca arida appellat
corda gentium ab omni humore salutarium aquarum, hoc est sanctarum Scripturarum et spiritualium donorum, et
ab infusione sancti spiritus aliena. Rabanus. Vel loca arida sunt corda fidelium, quae a mollitie fluxae
cogitationis expurgata, callidus insidiator explorat, si quos gressus ibi figere possit; sed castas mentes effugiens
diabolus in solo corde pravorum gratam sibi potest invenire quietem; unde sequitur et non invenit. Remigius.
Putabat autem diabolus se perpetuam quietem posse habere in gentili populo: sed subditur et non invenit, quia
apparente Dei filio per mysterium incarnationis suae, gentilitas credidit. Hieronymus.
Quae cum domino credidisset, ille non invento loco in nationibus, dixit revertar in domum meam unde exivi.
Habeo Iudaeos quos ante dimiseram. Et veniens invenit eam vacantem, scopis mundatam et ornatam. Vacabat
165

