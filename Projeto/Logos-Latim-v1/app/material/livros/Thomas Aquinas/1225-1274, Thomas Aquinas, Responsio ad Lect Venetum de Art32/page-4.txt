Ad decimumseptimum dico quod hoc est ex necessitate verum, cum corpora caelestia sint causa generationis et
corruptionis in istis inferioribus, ut Dionysius dicit.
RA18
Ad decimumoctavum dico quod hoc est ex necessitate verum et est sententia Augustini qui sic dicit IX de
civitate Dei cap. V: sancti Angeli et sine ira puniunt quos accipiunt aeterna lege Dei puniendos, et miseris sine
miseriae compassione subveniunt, et periclitantibus eis, quos diligunt sine timore opitulantur; et tamen istarum
nomina passionum per consuetudinem locutionis humanae etiam in eos usurpantur propter quamdam operum
similitudinem, non propter affectionum infirmitatem.
RA19
Ad decimumnonum dico quod hoc verum est. Hoc etiam Augustinus dicit in libro de divinatione Daemonum:
hominum, inquit, dispositiones non solum voce prolatas verum etiam cogitatione conceptas consignant; quae
dum ex animo exprimuntur in corpore, tota facilitate perdiscunt.
De hoc etiam in libro retractationum sic dicit pervenire ista ad notitiam Daemonum per nonnulla experimenta
compertum est. Sed utrum signa quaedam dentur ex corpore cogitantium illis sensibilia nos autem latentia aut
alia VI spirituali cognoscant, aut difficillime potest ab hominibus aut omnino non potest inveniri. Sed si spirituali
VI cogitationes cognoscant, multo magis motus corporales ex quibus etiam homines interdum interiores
dispositiones cognoscunt, unde secundum non excludit primum sed amplius dicit.
RA20
Ad vicesimum dico quod hanc expositionem ponit Commentator in VII metaph. Super illud: ergo sicut dictum
est quod in substantia est principium etc.... Et sunt haec ejus verba. Ideo dicit Aristoteles in libro de animalibus
quod virtutes quae sunt in seminibus sunt similes intellectui scilicet quia agunt actione intellectus et quod istae
virtutes assimilantur intellectui in hoc quod non agunt per instrumentum corporale.
RA21
Ad vicesimumprimum dico quod sicut bonum commune est melius quam bonum particulare unius, ita malum
commune multorum est pejus, unde Christus principalius venit tollere peccatum originale quod totam naturam
humanam infecerat, quam singulorum particularia peccata, unde super illud jo. I: ecce qui tollit peccata mundi,
Glossa: peccatum mundi dicitur originale quod est peccatum commune totius mundi et ita originale et omnia
peccata superaddita relaxat gratia. Ergo principalius venit Christus tollere peccatum originale quam alia, quia
tollere naturalia peccata pertinet ad principalem intentionem Christi qui venit mundum salvare secundum illud
Luc. V: veni vocare peccatores ad poenitentiam.
RA22
Ad vicesimumsecundum dico quod puto verum esse quod Deus faciat omnia miracula ministerio Angelorum
sive visibili, sive invisibili, ita tamen quod ministerium Angelorum non extendatur ad omnia quae fiunt in
miraculo.
RA23
Ad vicesimumtertium dico hoc verum esse quod divinitas Christi operabatur miracula per humanitatem, sicut per
organum, ut Damascenus dicit.
RA24
Ad vicesimumquartum dico hoc verum esse quia divinitas Christi operabatur per humanitatem miracula, sicut
per organum, ut Damascenus dicit.
Eadem autem est in operando ratio organi ministri quia utrumque movet per hoc quod est ab altero motum.
RA25
Ad vicesimumquintum dico quod hoc verum est.
RA26
Ad vicesimumsextum dico quod nec mediate nec immediate Deus potest movere aliquod corpus ita quod movere
quod est divisibile et mensuratum tempore sit actio Dei quae est ejus essentia simplicissima; hoc enim Deus nec
facere potest nec vult quod ejus actio quae est sua essentia sit divisibilis et tempore mensurata.
RA27
Ad vicesimumseptimum dico quod cum dicitur quod virtus Angeli est infinita inferius non est sic intelligendum
quod non determinetur ad determinatos effectus, sed quia in suis effectibus producendis non patitur lassitudinem
aut defectum. Item habet virtutem infinitam duratione ex parte post quia potest in perpetuum durare ejus natura.
Non enim ejus duratio aliquo periodo temporis mensuratur.
RA28
Ad vicesimumoctavum dico quod non video quam calumniam hoc habere possit. Si enim impassibilitas ponitur
communiter dos corporis gloriosi conveniens est quod corpora non gloriosa erunt passibilia. Quod autem
speciem ignis in se per modum afflictivi recipiant, hoc negari non potest, nisi ab eo qui negat hujusmodi corpora
ignem inferni sentire. Necesse est enim speciem sensibilis fieri in sensu ad hoc quod sequatur afflictio.
RA29
Ad vicesimumnonum dico quod non quantum ad effectus conjunctos quia in eis non deest ministerium
Angelorum.
4

