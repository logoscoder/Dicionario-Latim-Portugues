Sicut rex terrenus civem peccantem cum audientia damnat, hostem vero absque omni audientia punit.
Quantum vero ad tertium, scilicet sententiae prolationem, omnes iudicabuntur, quia omnes ex ipsius sententia vel
gloriam vel poenam reportabunt, unde dicitur II corinth. V, 10: ut referat unusquisque propria corporis, prout
gessit, sive bonum sive malum.
|#244 Capitulus 244: Quod non erit examinatio in iudicio quia ignoret, et de modo et loco.
Non est autem existimandum, quod discussio iudicii erit necessaria ut iudex informetur, sicut contingit in
humanis iudiciis, cum omnia sint nuda et aperta oculis eius, ut dicitur Hebr. IV, 13.
Sed ad hoc est necessaria praedicta discussio, ut unicuique innotescat de seipso et de aliis, quomodo sint digni
poena vel gloria, ut sic boni in omnibus de Dei iustitia gaudeant et mali contra seipsos irascantur.
Nec est aestimandum quod huiusmodi discussio meritorum verbotenus fiat. Immensum enim tempus requireretur
ad enarrandum singulorum excogitata, dicta et facta bona vel mala: unde Lactantius deceptus fuit, ut poneret
diem iudicii mille annis duraturum, quamvis nec hoc tempus sufficere videatur, cum ad unius hominis iudicium
modo praedicto complendum plures dies requirerentur. Fiet ergo virtute divina ut statim unicuique occurrant
bona vel mala omnia quaecumque fecit, pro quibus est praemiandus vel puniendus, et non solum unicuique de
seipso, sed etiam unicuique de aliis. Ubi ergo intantum bona excedunt, quod mala nullius videntur esse momenti,
aut e converso, nulla esse concertatio videbitur bonorum ad mala secundum existimationem humanam, et propter
hoc sine discussione praemiari vel puniri dicuntur.
In illo autem iudicio licet omnes Christo assistant, different tamen boni a malis non solum quantum ad causam
meritoriam, sed etiam loco segregabuntur ab eis. Nam mali, qui terrena diligentes a Christo recesserunt,
remanebunt in terra; boni vero, qui Christo adhaeserunt, obviam Christo occurrent in aera sublevati, ut Christo
conformentur, non solum configurati gloriae claritatis eius, sed in loco consociati, secundum illud Matth. XXIV,
V. 28: ubicumque fuerit corpus, illuc congregabuntur et aquilae, per quas significantur sancti. Signanter autem
loco corporis in Hebraeo joatham dicitur secundum Hieronymum, quod cadaver significat ad commemorandum
Christi passionem, per quam Christus et potestatem iudiciariam promeruit, et homines conformati passioni eius
ad societatem gloriae illius assumuntur, secundum illud apostoli: si compatimur et conregnabimus, II Tim. II, 12.
Et inde est quod circa locum dominicae passionis creditur Christus ad iudicium descensurus, secundum illud
ioel. III, 2: congregabo omnes gentes, et deducam eas in vallem iosaphat, et disceptabo cum eis ibi: quae
subiacet monti oliveti, unde Christus ascendit. Inde etiam est quod veniente Domino ad iudicium, signum crucis
et alia passionis indicia demonstrabuntur, secundum illud Matth. XXIV, 30: et tunc apparebit signum filii
hominis in caelo, ut impii videntes in quem confixerunt, doleant et crucientur, et II qui redempti sunt, gaudeant
de gloria redemptoris.
Et sicut Christus a dextris Dei sedere dicitur secundum humanam naturam, inquantum est ad bona potissima
patris sublimatus, ita iusti in iudicio a dextris eius dicuntur insistere, quasi honorabilissimum apud eum locum
habentes.
|#245 Capitulus 245: Quod sancti iudicabunt.
Non solum autem Christus in illo iudicio iudicabit, sed etiam alii. Quorum quidam iudicabunt sola comparatione,
scilicet boni minus bonos, aut mali magis malos, secundum illud Matth. XII, 41: viri Ninivitae surgent in iudicio
cum generatione ista, et condemnabunt eam. Quidam vero iudicabunt per sententiae approbationem, et sic omnes
iusti iudicabunt, secundum illud Sap. III, 8: iudicabunt sancti nationes.
Quidam vero iudicabunt, quasi iudiciariam potestatem accipientes a Christo, secundum illud Psal. Cxlix, 6:
gladii ancipites in manibus eorum. Hanc autem ultimam iudiciariam potestatem Dominus apostolis repromisit
Matth. XIX, 28, dicens: vos qui secuti estis me, in regeneratione cum sederit filius hominis in sede maiestatis
suae, sedebitis et vos super sedes duodecim iudicantes duodecim tribus Israel.
Non est autem iudicandum, quod soli Iudaei, qui ad duodecim tribus Israel pertinent, per apostolos iudicentur,
sed per duodecim tribus Israel omnes fideles intelliguntur, qui in fidem patriarcharum sunt assumpti. Nam
infideles non iudicantur, sed iam iudicati sunt. Similiter etiam non soli duodecim apostoli, qui tunc erant, cum
Christo iudicabunt.
Nam neque Iudas iudicabit; nec Paulus, qui plus aliis laboravit, carebit iudiciaria potestate, praesertim cum ipse
dicat: nescitis quod Angelos iudicabimus? sed ad illos proprie haec dignitas pertinet qui relictis omnibus
Christum sunt secuti: hoc enim promissum est Petro quaerenti et dicenti: ecce nos reliquimus omnia, et secuti
sumus te: quid ergo erit nobis? unde iob XXXVI, 6: iudicium pauperibus tribuit, et hoc rationabiliter: ut enim
dictum est, discussio erit de actibus hominum qui terrenis rebus bene vel male sunt usi.
Requiritur autem ad rectitudinem iudicii ut animus iudicis sit liber ab iis de quibus habet iudicare: et ideo per hoc
quod aliqui habent animum suum a rebus terrenis totaliter abstractum, dignitatem iudiciariam merentur.

86

