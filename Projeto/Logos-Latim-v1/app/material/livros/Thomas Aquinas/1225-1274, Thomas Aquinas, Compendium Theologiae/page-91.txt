Oportet igitur considerare desiderii ordinem ex caritate prodeuntem, ut secundum hoc etiam sperandorum et
petendorum a Deo ordo accipi possit. Habet autem hoc ordo caritatis ut Deus super omnia diligatur, et ideo
primum desiderium nostrum movet caritas ad ea quae sunt Dei. Sed cum desiderium sit boni futuri, Deo autem,
secundum quod in se consideratur, nihil in futurum adveniat, sed aeternaliter eodem modo se habeat, desiderium
nostrum non potest ferri ad ea quae Dei sunt prout in seipsis considerantur, ut scilicet Deus aliqua bona obtineat
quae non habet.
Sic autem ad ipsa fertur nostra dilectio, ut ea tanquam existentia amemus.
Potest tamen hoc desiderari de Deo ut in opinione et reverentia omnium magnificetur, qui in seipso semper
magnus existit.
Hoc autem non est tanquam impossibile reputandum. Cum enim ad hoc factus sit homo, ut magnitudinem
divinam cognoscat, si ad eam percipiendam pervenire non possit, videretur in vanum constitutus esse, contra id
quod in Psal. Lxxxviii, 48, dicitur: numquid enim vane constituisti omnes filios hominum? esset quoque inane
naturae desiderium, quo omnes naturaliter desiderant aliquid cognoscere de divinis, unde nullus est qui Dei
cognitione totaliter privetur, secundum illud iob XXXVI, 25: omnes homines vident eum. Est tamen hoc
arduum, ut omnem facultatem humanam excedat, secundum illud iob XXXVI, 26: ecce Deus magnus, vincens
scientiam nostram. Unde cognitio divinae magnitudinis et bonitatis hominibus provenire non potest nisi per
gratiam revelationis divinae, secundum illud Matth. XI, 27: nemo novit filium nisi pater, neque patrem quis novit
nisi filius, et cui voluerit filius revelare. Unde Augustinus super ioannem dicit: Deum nullus cognoscit, si non se
indicat ipse qui novit.
Indicat se quippe Deus aliqualiter hominibus naturali quadam cognitione cognoscendum per hoc quod hominibus
lumen rationis infundit, et creaturas visibiles condidit, in quibus bonitatis et sapientiae ipsius aliqualiter relucent
vestigia, secundum illud Rom. I, 19: quod notum est Dei, idest quod cognoscibile est de Deo per naturalem
rationem, manifestum est illis, scilicet gentilibus hominibus: Deus enim illis revelavit, scilicet per lumen rationis,
et per creaturas quas condidit, unde subdit: invisibilia enim ipsius a creatura mundi per ea quae facta sunt,
intellecta conspiciuntur, sempiterna quoque eius virtus et divinitas. Ista tamen cognitio imperfecta est, quia nec
ipsa creatura perfecte ab homine conspici potest, et etiam creatura deficit a perfecta Dei repraesentatione, quia
virtus huius causae in infinitum excedit effectum, unde dicitur iob XI, 7: forsitan vestigia Dei comprehendes, et
usque ad perfectum omnipotentem reperies?, et iob XXXVI, 25, postquam dixit: omnes homines vident eum:
subdit: unusquisque intuetur procul.
Ex huius autem cognitionis imperfectione consecutum est ut homines a veritate discedentes diversimode circa
cognitionem Dei errarent, intantum quod sicut apostolus dicit Roman. I, 21-22 quidam evanuerunt in
cogitationibus suis, et obscuratum est insipiens cor eorum: dicentes enim se esse sapientes, stulti facti sunt, et
mutaverunt gloriam incorruptibilis Dei in similitudinem corruptibilis hominis, et volucrum et quadrupedum et
serpentium. Et ideo ut ab hoc errore homines Deus revocaret, expressius notitiam suam hominibus dedit in veteri
lege, per quam homines ad cultum unius Dei revocantur, secundum illud deuter. VI, 4: audi Israel, Dominus
Deus tuus unus est. Sed haec de Deo cognitio erat figurarum obscuritatibus implicita, et infra unius Iudaicae
gentis terminos clausa, secundum illud psal. Lxxv, 1: notus in Iudaea Deus, in Israel magnum nomen eius.
Ut ergo toti humano generi vera Dei cognitio proveniret, verbum suae virtutis unigenitum Deus pater misit in
mundum, ut per eum totus mundus ad veram cognitionem divini nominis perveniret, et hoc quidem ipse
Dominus facere inchoavit in suis discipulis, secundum illud ioan. XVII, 6: manifestavi nomen tuum hominibus
quos dedisti mihi de mundo. Nec in hoc terminabatur eius intentio ut illi soli deitatis haberent notitiam, sed ut
per eos divulgaretur in mundum universum, unde postea subdit: ut mundus credat quia tu me misisti. Quod
quidem per apostolos et successores eorum continue agit, dum ad Dei notitiam per eos homines adducuntur,
quousque per totum mundum nomen Dei sanctum et celebre habeatur, sicut praedictum est Mal. I, V. 11: ab ortu
solis usque ad occasum magnum est nomen meum in gentibus, et in omni loco sacrificatur et offertur nomini
meo oblatio munda.
Ut igitur id quod inchoatum est, ad consummationem perveniat, petimus dicentes: sanctificetur nomen tuum.
Quod, ut Augustinus dicit, non sic petitur quasi non sit sanctum Dei nomen, sed ut sanctum habeatur ab
omnibus, idest, ita innotescat Deus, ut non aestimetur aliquid sanctius. Inter alia vero indicia quibus sanctitas Dei
manifestatur hominibus, evidentissimum signum est sanctitas hominum, qui ex divina inhabitatione
sanctificantur.
Ut enim Gregorius Nyssenus dicit, quis est tam bestialis, qui videns in credentibus vitam puram, non glorificet
nomen invocatum in tali vita? secundum illud quod apostolus dicit I Cor. XIV, 24: si omnes prophetent, intret
autem quis infidelis vel idiota, convincitur ab omnibus; et postea subdit: et ita cadens in faciem, adorabit Deum,
pronuntians, quod vere Deus in vobis sit. Et ideo, sicut chrysostomus dicit, in hoc quod dicit, sanctificetur nomen
tuum, rogare etiam iubet orantem per nostram glorificari vitam, ac si dicat: ita fac nos vivere, ut per nos te
universi glorificent.
Sic autem per nos Deus sanctificatur in mentibus aliorum, inquantum nos sanctificamur per ipsum: unde
dicendo, sanctificetur nomen tuum, optamus, sicut dicit Cyprianus, ut nomen eius sanctificetur in nobis. Quia
91

