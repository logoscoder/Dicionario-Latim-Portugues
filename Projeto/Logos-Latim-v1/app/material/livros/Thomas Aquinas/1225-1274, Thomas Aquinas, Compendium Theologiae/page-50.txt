necessariae ad aliquem usum, ut semen ad generationem, et capilli ad tegumentum et ornatum; quaedam vero
omnino ad nihil, ut quae expelluntur per sudorem et varias egestiones, vel interius retinentur in gravamen
naturae.
Hoc igitur in communi resurrectione secundum divinam providentiam attendetur, quod si idem numero
materialiter in diversis hominibus fuit, in illo resurget in quo principaliorem gradum obtinuit.
Si autem in duobus extitit secundum unum et eundem modum, resurget in eo in quo primo fuit, in alio vero
supplebitur ex divina virtute. Et sic patet quod carnes hominis comestae ab aliquo, non resurgent in comedente,
sed in eo cuius prius fuerunt, resurgent tamen in eo qui ex tali semine generatus est, quantum ad id quod in eis
fuit de humido nutrimentali; aliud vero resurget in primo, Deo unicuique supplente quod deest.
|#162 Capitulus 162: Quod resurrectio mortuorum in articulis fidei exprimitur.
Ad hanc igitur fidem resurrectionis confitendam, in symbolo apostolorum positum est: carnis resurrectionem.
Nec sine ratione additum est, carnis: quia fuerunt quidam etiam tempore apostolorum, qui carnis resurrectionem
negabant, solam spiritualem resurrectionem confitentes, per quam homo a morte peccati resurget: unde
apostolus, II ad timoth. II, dicit de quibusdam, qui a veritate exciderunt, dicentes resurrectionem iam factam, et
subverterunt quorumdam fidem, ad quorum removendum errorem, ut resurrectio futura crederetur, dicitur in
symbolo patrum: exspecto resurrectionem mortuorum.
|#163 Capitulus 163: Qualis erit resurgentium operatio.
Oportet autem considerare ulterius qualis sit operatio resurgentium. Necesse enim est cuiuslibet viventis esse
aliquam operationem cui principaliter intendit, et in hoc dicitur vita eius consistere: sicut qui voluptatibus
principaliter vacant, dicuntur vitam voluptuosam agere; qui vero contemplationi, contemplativam; qui vero
civitatibus gubernandis, civilem.
Ostensum est autem quod resurgentibus neque ciborum neque venereorum aderit usus, ad quem omnia corporalia
exercitia ordinari videntur. Subtractis autem corporalibus exercitiis remanent spirituales operationes, in quibus
ultimum hominis finem consistere diximus: quem quidem finem adipisci resurgentibus competit a statu
corruptionis et mutabilitatis liberatis, ut ostensum est. Non autem in quibuscumque spiritualibus actibus ultimus
finis hominis consistit, sed in hoc quod Deus per essentiam videatur, ut supra ostensum est. Deus autem aeternus
est: unde oportet quod intellectus aeternitati coniungatur. Sicut igitur qui voluptati vacant, voluptuosam vitam
agere dicuntur, ita qui divina potiuntur visione, aeternam obtinent vitam, secundum illud Ioan. XVII, 3: haec est
vita aeterna, ut cognoscant te Deum verum, et quem misisti Iesum Christum.
|#164 Capitulus 164: Quod Deus per essentiam videbitur, non per similitudinem.
Videbitur autem Deus per essentiam ab intellectu creato, non per aliquam sui similitudinem, qua in intellectu
praesente, res intellecta possit distare, sicut lapis per similitudinem suam praesens est oculo, per substantiam
vero absens, sed, sicut supra ostensum est, ipsa Dei essentia intellectui creato coniungitur quodammodo, ut Deus
per essentiam videri possit. Sicut igitur in ultimo fine videbitur quod prius de Deo credebatur, ita quod
sperabatur ut distans tenebitur ut praesens, et hoc comprehensio nominatur, secundum illud apostoli Philip. III,
V. 12: sequor autem, si quo modo comprehendam: quod non est intelligendum secundum quod comprehensio
inclusionem importat, sed secundum quod importat praesentialitatem et tentionem quandam eius quod dicitur
comprehendi.
|#165 Capitulus 165: Quod videre Deum est summa perfectio et delectatio.
Rursus considerandum est, quod ex apprehensione convenientis, delectatio generatur, sicut visus delectatur in
pulchris coloribus, et gustus in suavibus saporibus.
Sed haec quidem delectatio sensuum potest impediri propter organi indispositionem: nam oculis aegris odiosa est
lux, quae puris est amabilis. Sed quia intellectus non intelligit per organum corporale, ut supra ostensum est,
delectationi quae est in consideratione veritatis, nulla tristitia contrariatur. Potest tamen per accidens ex
consideratione intellectus tristitia sequi, inquantum id quod intelligitur, apprehenditur ut nocivum, ut sic
delectatio quidem adsit intellectui de cognitione veritatis, tristitia autem in voluntate sequatur de re quae
cognoscitur, non inquantum cognoscitur, sed inquantum suo actu nocet.
Deus autem hoc ipsum quod est, veritas est. Non potest igitur intellectus Deum videns, in eius visione non
delectari.
Iterum. Deus est ipsa bonitas, quae est ratio dilectionis, unde necesse est ipsam diligi ab omnibus
apprehendentibus ipsam. Licet enim aliquid quod bonum est, possit non diligi, vel etiam odio haberi, hoc non est
inquantum apprehenditur ut bonum, sed inquantum apprehenditur ut nocivum. In visione igitur Dei, qui est ipsa
50

