bonitas et veritas, oportet sicut comprehensionem, ita dilectionem, seu delectabilem fruitionem adesse,
secundum illud Isaiae ult., 14: videbitis, et gaudebit cor vestrum.
|#166 Capitulus 166: Quod omnia videntia Deum confirmata sunt in bono.
Ex hoc autem apparet quod anima videns Deum vel quaecumque alia spiritualis creatura habet voluntatem
confirmatam in ipso, ut ad contrarium de cetero non flectatur. Cum enim obiectum voluntatis sit bonum,
impossibile est voluntatem inclinari in aliquid nisi sub aliqua ratione boni. Possibile est autem in quocumque
particulari bono aliquid deficere, quod ipsi cognoscenti relinquitur in alio quaerendum. Unde non oportet
voluntatem videntis quodcumque bonum particulare in illo solo consistere, ut extra eius ordinem non divertat.
Sed in Deo, qui est bonum universale et ipsa bonitas, nihil boni deest quod alibi quaeri possit, ut supra ostensum
est. Quicumque igitur Dei essentiam videt, non potest voluntatem ab eo divertere, quin in omnia secundum
rationem ipsius tendat.
Est etiam hoc videre per simile in intelligibilibus. Intellectus enim noster potest dubitando hac atque illac
divertere, quousque ad primum principium perveniatur, in quo necesse est intellectum firmari. Quia igitur finis in
appetibilibus est sicut principium in intelligibilibus, potest quidem voluntas ad contraria flecti quousque ad
cognitionem vel fruitionem ultimi finis veniatur, in qua necesse est ipsam firmari. Esset etiam contra rationem
perfectae felicitatis, si homo in contrarium converti posset: non enim totaliter excluderetur timor de amittendo, et
sic non esset totaliter desiderium quietatum: unde Apocalypsis III, 12, dicitur de beato: foras non egredietur
amplius.
|#167 Capitulus 167: Quod corpora erunt omnino obedientia animae.
Quia vero corpus est propter animam, sicut materia propter formam, et organum propter artificem, animae vitam
praedictam consecutae tale corpus in resurrectione adiungetur divinitus, quale competat beatitudini animae: quae
enim propter finem sunt, disponi oportet secundum exigentiam finis. Animae autem ad summum operationis
intellectualis pertingenti non convenit corpus habere per quod aliqualiter impediatur aut retardetur. Corpus autem
humanum ratione suae corruptibilitatis impedit animam et retardat, ut nec continuae contemplationi insistere
valeat, neque ad summum contemplationis pervenire: unde per abstractionem a sensibus corporis homines
aptiores ad divina quaedam capienda redduntur. Nam propheticae revelationes dormientibus vel in aliquo
excessu mentis existentibus manifestantur, secundum illud Num. XII, 6: si quis fuerit inter vos propheta Domini,
in visione apparebo ei, vel per somnium loquar ad eum.
Corpora igitur resurgentium beatorum non erunt corruptibilia et animam retardantia, ut nunc, sed magis
incorruptibilia, et totaliter obedientia ipsi animae, ut in nullo ei resistant.
|#168 Capitulus 168: De dotibus corporum glorificatorum.
Ex hoc autem perspici potest, qualis sit dispositio corporum beatorum.
Anima enim est corporis forma et motor.
Inquantum est forma, non solum est principium corporis quantum ad esse substantiale, sed etiam quantum ad
propria accidentia, quae causantur in subiecto ex unione formae ad materiam. Quanto autem forma fuerit fortior,
tanto impressio formae in materia minus potest impediri a quocumque exteriori agente, sicut patet in igne, cuius
forma, quae dicitur esse nobilissima inter elementares formas, hoc confert igni ut non de facili transmutetur a sua
naturali dispositione patiendo ab aliquo agente.
Quia igitur anima beata in summo nobilitatis et virtutis erit, utpote rerum primo principio coniuncta, confert
corpori sibi divinitus unito, primo quidem esse substantiale nobilissimo modo, totaliter ipsum sub se continendo,
unde subtile et spirituale erit; dabit etiam sibi qualitatem nobilissimam, scilicet gloriam claritatis; et propter
virtutem animae a nullo agente a sua dispositione poterit transmutari, quod est ipsum impassibile esse; et quia
obediet totaliter animae, ut instrumentum motori, agile reddetur. Erunt igitur hae quatuor conditiones corporum
beatorum: subtilitas, claritas, impassibilitas et agilitas. Unde apostolus I ad corinth. XV, 42-44, dicit: corpus
quod per mortem seminatur in corruptione, surget in incorruptione quantum ad impassibilitatem; seminatur in
ignobilitate, surget in gloria, quantum ad claritatem; seminatur in infirmitate, surget in virtute, quantum ad
agilitatem; seminatur corpus animale, surget corpus spirituale, quantum ad subtilitatem.
|#169 Capitulus 169: Quod homo tunc innovabitur, et omnis creatura corporalis.
Manifestum est autem quod ea quae sunt ad finem, disponuntur secundum exigentiam finis, unde si id propter
quod sunt aliqua, varietur secundum perfectum et imperfectum, ea quae ad ipsum ordinantur, diversimode
disponi oportet, ut ei deserviant secundum utrumque statum: cibus enim et vestimentum aliter praeparantur
puero, et aliter viro. Ostensum est autem supra quod creatura corporalis ordinatur ad rationalem naturam quasi ad
51

