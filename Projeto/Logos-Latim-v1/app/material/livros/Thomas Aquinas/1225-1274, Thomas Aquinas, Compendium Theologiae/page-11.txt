artificiales, quas facere dicimur. Quae vero naturaliter a nobis procedunt, dicimur generare, ut filius. Ne igitur
Dei verbum non naturaliter a Deo procedere intelligatur, sed secundum potestatem suae voluntatis, additur:
genitum, non factum.
|#44 Capitulus 44: Conclusio ex praemissis.
Quia ergo, ut ex praemissis patet, omnes praedictae divinae generationis conditiones ad hoc pertinent quod filius
est patri consubstantialis, ideo post omnia subiungitur quasi summa universorum: consubstantialem patri.
|#45 Capitulus 45: Quod Deus est in se ipso sicut amatum in amante.
Sicut autem intellectum est in intelligente inquantum intelligitur, ita et amatum esse debet in amante inquantum
amatur. Movetur enim quodammodo amans ab amato quadam intrinseca motione. Unde cum movens contingat
id quod movetur, necesse est amatum intrinsecum esse amanti.
Deus autem sicut intelligit seipsum, ita necesse est quod seipsum amet: bonum enim intellectum secundum se
amabile est.
Est igitur Deus in seipso tanquam amatum in amante.
|#46 Capitulus 46: Quod amor in Deo dicitur spiritus.
Cum autem intellectum sit in intelligente, et amatum in amante, diversa ratio eius quod est esse in aliquo,
utrobique consideranda est. Cum enim intelligere fiat per assimilationem aliquam intelligentis ad id quod
intelligitur, necesse est id quod intelligitur, in intelligente esse, secundum quod eius similitudo in ea consistit.
Amatio autem fit secundum quamdam motionem amantis ab amato: amatum enim trahit ad seipsum amantem.
Igitur non perficitur amatio in similitudine amati, sicut perficitur intelligere in similitudine intellecti, sed
perficitur in attractione amantis ad ipsum amatum.
Traductio autem similitudinis principalis fit per generationem univocam, secundum quam in rebus viventibus
generans pater, et genitus filius nominatur.
In eisdem etiam prima motio fit secundum speciem. Sicut igitur in divinis modus ille quo Deus est in Deo ut
intellectum in intelligente, exprimitur per hoc quod dicimus filium, qui est verbum Dei; ita modum quo Deus est
in Deo sicut amatum in amante exprimimus per hoc quod ponimus ibi spiritum, qui est amor Dei: et ideo
secundum regulam catholicae fidei credere in spiritum iubemur.
|#47 Capitulus 47: Quod spiritus, qui est in Deo, est sanctus.
Considerandum est autem, quod cum bonum amatum habeat rationem finis, ex fine autem motus voluntarius
bonus vel malus reddatur, necesse est quod amor quo ipsum summum bonum amatur, quod Deus est, eminentem
quamdam obtineat bonitatem, quae nomine sanctitatis exprimitur, sive dicatur sanctum quasi purum, secundum
Graecos, quia in Deo est purissima bonitas ab omni defectu immunis: sive dicatur sanctum, idest firmum,
secundum Latinos, quia in Deo est immutabilis bonitas, propter quod omnia quae ad Deum ordinantur, sancta
dicuntur, sicut templum et vasa templi, et omnia divino cultui mancipata. Convenienter igitur spiritus, quo nobis
insinuatur amor quo Deus se amat, spiritus sanctus nominatur. Unde et regula catholicae fidei spiritum
praedictum nominat sanctum, cum dicitur credo in spiritum sanctum.
|#48 Capitulus 48: Quod amor in divinis non importat accidens.
Sicut autem intelligere Dei est suum esse, ita et eius amare. Non igitur Deus amat seipsum secundum aliquid
suae essentiae superveniens, sed secundum suam essentiam. Cum igitur amet seipsum secundum hoc quod ipse
in seipso est ut amatum in amante, non est Deus amatus in Deo amante per modum accidentalem, sicut et res
amatae sunt in nobis amantibus accidentaliter, sed Deus est in seipso ut amatum in amante substantialiter.
Ipse ergo spiritus sanctus, quo nobis insinuatur divinus amor, non est aliquid accidentale in Deo, sed est res
subsistens in essentia divina, sicut pater et filius.
Et ideo in regula catholicae fidei ostenditur coadorandus, et simul glorificandus cum patre et filio.
|#49 Capitulus 49: Quod spiritus sanctus a patre filioque procedit.
Est etiam considerandum, quod ipsum intelligere ex virtute intellectus procedit.
Secundum autem quod intellectus actu intelligit, est in ipso id quod intelligitur.

11

