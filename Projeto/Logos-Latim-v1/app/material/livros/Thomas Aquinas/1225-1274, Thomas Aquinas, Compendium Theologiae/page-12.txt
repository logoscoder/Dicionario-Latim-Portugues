Hoc igitur quod est intellectum esse in intelligente, procedit ex virtute intellectiva intellectus, et hoc est verbum
ipsius, ut supra dictum est. Similiter etiam id quod amatur est in amante secundum quod amatur actu. Quod
autem aliquid actu ametur, procedit et ex virtute amativa amantis, et ex bono amabili actu intellecto.
Hoc igitur quod est amatum esse in amante, ex duobus procedit: scilicet ex principio amativo, et ex intelligibili
apprehenso, quod est verbum conceptum de amabili.
Cum igitur in Deo seipsum intelligente et amante verbum sit filius; is autem cuius est verbum, sit verbi pater, ut
ex dictis patet, necesse est quod spiritus sanctus, qui pertinet ad amorem, secundum quod Deus in seipso est ut
amatum in amante, ex patre procedat, et filio: unde et in symbolo dicitur: qui ex patre filioque procedit.
|#50 Capitulus 50: Quod in divinis trinitas personarum non repugnat unitati essentiae.
Ex omnibus autem quae dicta sunt, colligi oportet, quod in divinitate quendam trinarium ponimus, qui tamen
unitati et simplicitati essentiae non repugnat.
Oportet enim concedi Deum esse ut existentem in sua natura, et intellectum et amatum a seipso.
Aliter autem hoc accidit in Deo et in nobis. Quia enim in sua natura homo substantia est, intelligere autem et
amare eius non sunt eius substantia, homo quidem, secundum quod in natura sua consideratur, quaedam res
subsistens est; secundum autem quod est in suo intellectu, non est res subsistens, sed intentio quaedam rei
subsistentis, et similiter secundum quod est in seipso ut amatum in amante. Sic ergo in homine tria quaedam
considerari possunt: idest homo in natura sua existens, et homo in intellectu existens, et homo in amore existens;
et tamen hi tres non sunt unum, quia intelligere eius non est eius esse, similiter autem et amare: et horum trium
unus solus est res quaedam subsistens, scilicet homo in natura sua existens.
In Deo autem idem est esse, intelligere, et amare. Deus ergo in esse suo naturali existens, et Deus existens in
intellectu, et Deus existens in amore suo, unum sunt; unusquisque tamen eorum est subsistens.
Et quia res subsistentes in intellectuali natura personas Latini nominare consueverunt, Graeci vero hypostases,
propter hoc in divinis Latini dicunt tres personas, Graeci vero tres hypostases, patrem scilicet, et filium, et
spiritum sanctum.
|#51 Capitulus 51: Quomodo videtur esse repugnantia trinitatis personarum in divinis.
Videtur autem ex praedictis repugnantia quaedam suboriri. Si enim in Deo ternarius aliquis ponitur, cum omnis
numerus divisionem aliquam consequatur, oportebit in Deo aliquam differentiam ponere, per quam tres ab
invicem distinguantur: et ita non erit in Deo summa simplicitas. Nam si in aliquo tres conveniunt, et in aliquo
differunt, necesse est ibi esse compositionem, quod superioribus repugnat.
Rursus si necesse est esse unum solum Deum, ut supra ostensum est, nulla autem res una oritur vel procedit a
seipsa, impossibile videtur quod sit Deus genitus, vel Deus procedens. Falso igitur ponitur in divinis nomen
patris et filii, et spiritus procedentis.
|#52 Capitulus 52: Solutio rationis: et quod in divinis non est distinctio nisi secundum relationes.
Principium autem ad dissolvendum hanc dubitationem, hinc sumere oportet, quia secundum diversitatem
naturarum est in diversis rebus diversus modus aliquid ex alio oriendi vel procedendi. In rebus enim vita
carentibus, quia non sunt seipsa moventia, sed solum extrinsecus possunt moveri, oritur unum ex altero quasi
exterius alteratum et immutatum, sicut ab igne generatur ignis, et ab aere aer.
In rebus vero viventibus, quarum proprietas est ut seipsas moveant, generatur aliquid in ipso generante, sicut
foetus animalium et fructus plantarum. Est autem considerare diversum modum processionis secundum diversas
vires et processiones earumdem.
Sunt enim quaedam vires in eis, quarum operationes non se extendunt nisi ad corpora, secundum quod materialia
sunt, sicut patet de viribus animae vegetabilis, quae sunt nutritiva et augmentativa et generativa: et secundum
hoc genus virium animae non procedit nisi aliquid corporale corporaliter distinctum, et tamen aliquo modo
coniunctum in viventibus ei a quo procedit.
Sunt autem quaedam vires, quarum operationes etsi corpora non transcendant, tamen se extendunt ad species
corporum, sine materia eas recipiendo, sicut est in omnibus viribus animae sensitivae. Est enim sensus
susceptivus specierum sine materia, ut Philosophus dicit. Huiusmodi autem vires, licet quodammodo
immaterialiter formas rerum suscipiant, non tamen eas suscipiunt absque organo corporali.
Si qua igitur processio in huiusmodi viribus animae inveniatur, quod procedit, non erit aliquod corporale, vel
corporaliter distinctum, vel coniunctum ei a quo procedit, sed incorporaliter et immaterialiter quodammodo, licet
non omnino absque adminiculo organi corporalis. Sic enim procedunt in animalibus formationes rerum
imaginatarum, quae quidem sunt in imaginatione non sicut corpus in corpore, sed quodam spirituali modo: unde
et ab Augustino imaginaria visio spiritualis nominatur.

12

