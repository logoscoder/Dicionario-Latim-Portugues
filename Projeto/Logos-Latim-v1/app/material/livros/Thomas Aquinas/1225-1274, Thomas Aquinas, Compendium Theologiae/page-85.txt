divinum ignoret iudicium, cum eius anima, evangelista testante, plena sit Dei gratia et veritate, ut supra dictum
est.
Nec etiam videtur habere rationem, ut cum Christus potestatem iudicandi acceperit, quia filius hominis est,
tempus sui iudicii secundum humanam naturam ignoret. Non enim omne iudicium pater ei dedisset, si
determinandi temporis sui adventus esset ei subtractum iudicium.
Est ergo hoc intelligendum secundum usitatum modum loquendi in Scripturis, prout dicitur Deus tunc aliquid
scire quando illius rei notitiam praebet, sicut dixit ad Abraham genes. XXII, 12: nunc cognovi quod timeas
Dominum, non quod tunc inciperet noscere qui omnia ab aeterno cognoscit, sed quia eius devotionem per illud
factum ostenderat. Sic igitur et filius dicitur diem iudicii ignorare, quia notitiam discipulis non dedit, sed eis
respondit Act. I, 7: non est vestrum nosse tempora vel momenta, quae pater posuit in sua potestate.
Pater autem isto modo non ignorat, quia saltem filio huius rei notitiam dedit per generationem aeternam.
Quidam tamen brevius se expediunt, dicentes hoc esse intelligendum de filio adoptivo. Ideo autem voluit
Dominus tempus futuri iudicii esse occultum, ut homines sollicite vigilarent, ne forte tempore iudicii imparati
inveniantur, propter quod etiam voluit tempus mortis uniuscuiusque esse ignotum. Talis enim in iudicio
unusquisque comparebit, qualis hinc per mortem exierit: unde Dominus dixit Matth. XXIV, 42: vigilate, quia
nescitis qua hora Dominus vester venturus sit.
|#243 Capitulus 243: Utrum omnes iudicabuntur, an non.
Sic igitur secundum praedicta patet quod Christus habet iudiciariam potestatem super vivos et mortuos. Exercet
enim iudicium et in eos qui in praesenti saeculo vivunt, et in eos qui ex hoc saeculo transeunt moriendo. In finali
autem iudicio iudicabit simul vivos et mortuos: sive per vivos intelligantur iusti qui per gratiam vivunt, per
mortuos autem peccatores, qui a gratia exciderunt; sive per vivos intelligantur qui in adventu Domini vivi
reperientur, per mortuos autem qui antea decesserunt.
Hoc autem non est hic intelligendum, quod aliqui sic vivi iudicentur quod nunquam senserint corporis mortem,
sicut aliqui posuerunt. Manifeste enim apostolus dicit I Cor. XV, 51: omnes quidem resurgemus, et alia littera
habet: omnes quidem dormiemus, idest moriemur, sive ut in aliquibus libris habetur, non omnes quidem
dormiemus, ut Hieronymus dicit in epistola ad minerium de resurrectione carnis, quod praedictae sententiae
firmitatem non tollit.
Nam Paulo ante praemiserat apostolus: sicut in Adam omnes moriuntur, ita et omnes in Christo vivificabuntur, et
sic illud quod dicitur, non omnes dormiemus, non potest referri ad mortem corporis, quae in omnes transivit per
peccatum primi parentis, ut dicitur Rom. V; sed exponendum est de dormitione peccati, de qua dicitur Ephes. V,
14: surge qui dormis, et exurge a mortuis, et illuminabit te Christus. Distinguentur ergo qui in adventu Domini
reperientur, ab his qui ante decesserunt, non quia ipsi nunquam moriantur, sed quia in ipso raptu quo rapientur in
nubibus obviam Christo in aera, morientur, et statim resurgent, ut Augustinus dicit.
Considerandum tamen est, quod ad iudicium tria concurrere videntur. Primo quidem quod aliquis praesentetur;
secundo quod eius merita discutiantur; tertio quod sententiam accipiat.
Quantum igitur ad primum, omnes boni et mali a primo homine usque ad ultimum iudicio Christi subdentur,
quia, ut dicitur II ad Cor. V, 10, omnes nos manifestari oportet ante tribunal Christi, a quorum generalitate non
excluduntur etiam parvuli, qui vel sine baptismo vel cum baptismo decesserunt, ut Glossa dicit ibidem.
Quantum vero ad secundum, scilicet ad discussionem meritorum, non omnes iudicabuntur, nec boni nec mali.
Non enim est necessaria iudicii discussio, nisi bona malis permisceantur; ubi vero est bonum absque
commixtione mali, vel malum absque commixtione boni, ibi discussio locum non habet. Bonorum igitur quidam
sunt qui totaliter bona temporalia contempserunt, soli Deo vacantes, et his quae sunt Dei. Quia ergo peccatum
committitur per hoc quod spreto incommutabili bono bonis commutabilibus adhaeretur, nulla videtur esse in his
commixtio boni et mali, non quod absque peccato vivant, cum ex eorum dicatur persona I Ioan. I, 8: si dixerimus
quoniam peccatum non habemus, ipsi nos seducimus: sed quia in eis sunt levia quaedam peccata, quae per
fervorem caritatis quodammodo consumuntur, ut nihil esse videantur: unde hi in iudicio non iudicabuntur per
meritorum discussionem.
Qui vero terrenam vitam agentes, rebus saecularibus intendentes utuntur eis non quidem contra Deum, sed eis
plus debito inhaerentes, habent aliquid mali bono fidei et caritatis admixtum, secundum aliquam notabilem
quantitatem, ut non de facili apparere possit quid in eis praevaleat: unde tales iudicabuntur etiam quantum ad
discussionem meritorum.
Similiter etiam ex parte malorum notandum est, quod principium accedendi ad Deum est fides, secundum illud
heb. XI, 6: credere oportet accedentem ad Deum.
Qui ergo fidem non habet, nihil boni invenitur in eo, cuius ad mala permixtio faciat eius dubiam damnationem, et
ideo condemnabitur absque meritorum discussione.
Qui vero fidem habet et caritatem non habet, nec bona opera, habet quidem aliquid unde Deo coniungitur. Unde
necessaria est meritorum discussio, ut evidenter appareat quid in isto praeponderet, utrum bonum vel malum:
unde talis cum discussione meritorum damnabitur.
85

