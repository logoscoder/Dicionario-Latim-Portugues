sunt principia huius operationis, sicut ostensum est, consequantur animam humanam, a qua homo habet speciem.
Non autem sic consequuntur eam quasi ab ipsa procedentia in corpus, quia, ut ostensum est, praedicta operatio
est sine organo corporali. Cuius autem est potentia, eius et actio. Relinquitur ergo quod intellectus possibilis et
agens conveniant in una essentia animae.
|#88 Capitulus 88: Qualiter istae duae potentiae conveniant in una essentia animae.
Considerandum autem relinquitur quomodo hoc possit esse. Videtur enim circa hoc aliqua difficultas suboriri.
Intellectus enim possibilis est in potentia ad omnia intelligibilia. Intellectus autem agens facit intelligibilia in
potentia esse intelligibilia in actu, et sic oportet quod comparetur ad ea sicut actus ad potentiam. Non videtur
autem possibile quod idem respectu eiusdem sit in potentia et in actu. Sic igitur impossibile videtur quod in una
substantia animae conveniant intellectus possibilis et agens.
Haec autem dubitatio de facili solvitur, si quis consideret qualiter intellectus possibilis sit in potentia respectu
intelligibilium, et qualiter intellectus agens faciat ea esse in actu. Est enim intellectus possibilis in potentia ad
intelligibilia secundum quod non habet in sui natura aliquam determinatam formam rerum sensibilium, sicut
pupilla est in potentia ad omnes colores. Inquantum ergo phantasmata a rebus sensibilibus abstracta sunt
similitudines determinatarum rerum sensibilium, comparantur ad intellectum possibilem sicut actus ad
potentiam: sed tamen phantasmata sunt in potentia ad aliquid quod anima intellectiva habet in actu, scilicet esse
abstractum a materialibus conditionibus.
Et quantum ad hoc anima intellectiva comparatur ad ipsam ut actus ad potentiam. Non est autem inconveniens
quod aliquid respectu eiusdem sit in actu et in potentia secundum diversa: propter hoc enim naturalia corpora
agunt et patiuntur ad invicem, quia utrumque est in potentia respectu alterius. Sic igitur non est inconveniens
quod eadem anima intellectiva sit in potentia respectu omnium intelligibilium, prout ponitur in ea intellectus
possibilis, et comparetur ad ea ut actus, prout ponitur in ea intellectus agens.
Et hoc manifestius apparebit ex modo quo intellectus facit intelligibilia in actu. Non enim intellectus agens sic
facit intelligibilia in actu quasi ab ipso effluant in intellectum possibilem. Sic enim non indigeremus
phantasmatibus et sensu ad intelligendum; sed facit intelligibilia in actu abstrahendo ea a phantasmatibus, sicut
lumen facit quodammodo colores in actu, non quasi habeat eos apud se, sed inquantum dat eis quodammodo
visibilitatem.
Sic igitur aestimandum est unam esse animam intellectivam quae caret naturis rerum sensibilium et potest eas
recipere per modum intelligibilem, et quae phantasmata facit intelligibilia in actu abstrahendo ab eis species
intelligibiles. Unde potentia eius secundum quam est receptiva intelligibilium specierum, dicitur intellectus
possibilis; potentia autem eius secundum quam abstrahit species intelligibiles a phantasmatibus, vocatur
intellectus agens, qui est quasi quoddam lumen intelligibile, quod anima intellectiva participat ad imitationem
superiorum substantiarum intellectualium.
|#89 Capitulus 89: Quod omnes potentiae in essentia animae radicantur.
Non solum autem intellectus agens et possibilis in una essentia animae humanae conveniunt, sed etiam omnes
aliae potentiae, quae sunt principia operationum animae. Omnes enim huiusmodi potentiae quodammodo in
anima radicantur: quaedam quidem, sicut potentiae vegetativae et sensitivae partis, in anima sunt sicut in
principio, in coniuncto autem sicut in subiecto, quia earum operationes coniuncti sunt, et non solum animae:
cuius est enim actio, eius est potentia; quaedam vero sunt in anima sicut in principio et in subiecto, quia earum
operationes sunt animae absque organo corporali, et huiusmodi sunt potentiae intellectivae partis. Non est autem
possibile esse plures animas in homine. Oportet igitur quod omnes potentiae animae ad eamdem animam
pertineant.
|#90 Capitulus 90: Quod unica est anima in uno corpore.
Quod autem impossibile sit esse plures animas in uno corpore, sic probatur.
Manifestum est enim animam esse formam substantialem habentis animam, ex hoc quod per animam animatum
genus et speciem sortitur. Impossibile est autem plures formas substantiales eiusdem esse rei. Forma enim
substantialis in hoc differt ab accidentali, quia forma substantialis facit esse hoc aliquid simpliciter; forma autem
accidentalis advenit ei quod iam est hoc aliquid, et facit ipsum esse quale vel quantum, vel qualiter se habens. Si
igitur plures formae substantiales sint unius et eiusdem rei, aut prima earum facit hoc aliquid, aut non. Si non
facit hoc aliquid, non est forma substantialis. Si autem facit hoc aliquid, ergo omnes formae consequentes
adveniunt ei quod iam est hoc aliquid. Nulla igitur consequentium erit forma substantialis, sed accidentalis.
Sic igitur patet quod impossibile est formas substantiales esse plures unius et eiusdem rei. Neque igitur possibile
est plures animas in uno et eodem esse.

24

