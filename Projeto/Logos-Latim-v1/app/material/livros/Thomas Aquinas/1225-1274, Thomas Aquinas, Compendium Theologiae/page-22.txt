Forte autem aliquis dicet, quod intellectus quidem incorruptibilis est, sed est unus in omnibus hominibus, et sic
quod post corruptionem omnium hominum remanet, non est nisi unum. Quod autem sit unus tantum intellectus
in omnibus, multipliciter adstrui potest.
Primo quidem ex parte intelligibilis.
Quia si est alius intellectus in me, alius in te, oportebit quod sit alia species intelligibilis in me, et alia in te, et per
consequens aliud intellectum quod ego intelligo, et aliud quod tu. Erit ergo intentio intellecta multiplicata
secundum numerum individuorum, et ita non erit universalis, sed individualis. Ex quo videtur sequi quod non sit
intellecta in actu, sed in potentia tantum: nam intentiones individuales sunt intelligibiles in potentia, non in actu.
Deinde quia, cum ostensum sit quod intellectus est substantia subsistens in suo esse, substantiae autem
intellectuales plures numero non sint in specie una, ut supra etiam ostensum est, sequitur quod si alius est
intellectus in me et alius in te secundum numerum, quod sit etiam alius specie, et sic ego et tu non sumus
eiusdem speciei.
Item. Cum in natura speciei omnia individua communicent, oportet poni aliquid praeter naturam speciei,
secundum quod ab invicem individua distinguuntur.
Si igitur in omnibus hominibus est unus intellectus secundum speciem, plures autem secundum numerum,
oportet ponere aliquid quod faciat numero differre unum intellectum ab alio. Hoc autem non potest esse aliquid
quod sit de substantia intellectus, cum intellectus non sit compositus ex materia et forma. Ex quo sequitur quod
omnis differentia quae accipi posset secundum id quod est de substantia intellectus, sit differentia formalis et
diversificans speciem. Relinquitur ergo quod intellectus unius hominis non possit esse alius numero ab intellectu
alterius, nisi propter diversitatem corporum. Corruptis ergo corporibus diversis, videtur quod non remaneant
plures intellectus, sed unus tantum.
Hoc autem quod impossibile sit, evidenter apparet. Ad quod ostendendum, procedendum est sicut proceditur
contra negantes principia, ut ponamus aliquid quod omnino negari non possit. Ponamus igitur quod hic homo,
puta socrates vel Plato, intelligat: quod negare non posset respondens, nisi intelligeret esse negandum.
Negando igitur ponit: nam affirmare et negare intelligentis est. Si autem hic homo intelligit, oportet quod id quo
formaliter intelligit, sit forma eius, quia nihil agit nisi secundum quod est actu. Illud ergo quo agit agens, est
actus eius, sicut calor quo calidum calefacit, est actus eius.
Intellectus igitur quo homo intelligit, est forma huius hominis, et eadem ratione illius. Impossibile est autem
quod forma eadem numero sit diversorum secundum numerum, quia diversorum secundum numerum, non est
idem esse. Unumquodque autem habet esse per suam formam.
Impossibile est igitur quod intellectus quo homo intelligit, sit unus in omnibus.
Huius autem rationis difficultatem aliqui cognoscentes, conantur invenire viam evadendi. Dicunt enim, quod
intellectus possibilis, de quo supra est habitum, recipit species intelligibiles, quibus fit in actu. Species autem
intelligibiles sunt quodammodo in phantasmatibus. Inquantum igitur species intelligibilis est in intellectu
possibili et in phantasmatibus quae sunt in nobis, intantum intellectus possibilis continuatur et unitur nobiscum,
ut sic per ipsum intelligere possimus.
Haec autem responsio omnino nulla est. Primo quidem, quia species intelligibilis secundum quod est in
phantasmatibus, est intellecta in potentia tantum, secundum autem quod est in intellectu possibili, est intellecta in
actu. Secundum igitur quod est in intellectu possibili non est in phantasmatibus, sed magis a phantasmatibus
abstracta. Nulla ergo remanet unio intellectus possibilis ad nos. Deinde dato quod sit aliqua unio, non tamen
sufficeret ad hoc quod faceret nos intelligentes. Per hoc enim quod species alicuius est in intellectu, non sequitur
quod se ipsum intelligat, sed quod intelligatur: non enim lapis intelligit, etiam si eius species sit in intellectu
possibili. Neque igitur per hoc quod species phantasmatum quae sunt in nobis, sunt in intellectu possibili,
sequitur quod nos simus intelligentes, sed magis quod nos simus intellecti, vel potius phantasmata quae sunt in
nobis.
Hoc autem evidentius apparet, si quis consideret comparationem quam facit Aristoteles in III de anima, dicens,
quod intellectus se habet ad phantasmata sicut visus ad colores. Manifestum est autem quod per hoc quod species
colorum qui sunt in pariete, sunt in visu, non habet paries quod videat, sed magis videatur.
Neque ergo etiam ex hoc quod species phantasmatum quae sunt in nobis, fiunt in intellectu, sequitur quod nos
simus intelligentes, sed quod simus intellecti.
Amplius, si nos per intellectum formaliter intelligimus, oportet quod ipsum intelligere intellectus, sit intelligere
hominis, sicut eadem est calefactio ignis et caloris. Si igitur idem est intellectus numero in me et in te, sequitur
de necessitate quod respectu eiusdem intelligibilis sit idem intelligere meum et tuum, dum scilicet simul aliquid
idem intelligimus; quod est impossibile: non enim diversorum operantium potest esse una et eadem numero
operatio. Impossibile est igitur quod sit unus intellectus in omnibus. Sequitur ergo quod si intellectus est
incorruptibilis, ut ostensum est, quod destructis corporibus remaneant plures intellectus secundum numerum
hominum.
Ea vero quae in contrarium obiiciuntur, facile est solvere.
Prima enim ratio multipliciter deficit.
22

