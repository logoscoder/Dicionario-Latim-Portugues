OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*COMP._THEOLOGIAE
COMPENDIUM THEOLOGIAE
|+LB1
|#1 Capitulus 1
Aeterni patris verbum sua immensitate universa comprehendens, ut hominem per peccata minoratum in
celsitudinem divinae gloriae revocaret, breve fieri voluit nostra brevitate assumpta, non sua deposita maiestate.
Et ut a caelestis verbi capessenda doctrina nullus excusabilis redderetur, quod pro studiosis diffuse et dilucide
per diversa Scripturae sanctae volumina tradiderat, propter occupatos sub brevi summa humanae salutis
doctrinam conclusit.
Consistit enim humana salus in veritatis cognitione, ne per diversos errores intellectus obscuretur humanus; in
debiti finis intentione, ne indebitos fines sectando, a vera felicitate deficiat; in iustitiae observatione, ne per vitia
diversa sordescat.
Cognitionem autem veritatis humanae saluti necessariam brevibus et paucis fidei articulis comprehendit. Hinc
est quod apostolus ad Roman. IX, 28, dicit: verbum abbreviatum faciet Deus super terram.
Et hoc quidem est verbum fidei, quod praedicamus. Intentionem humanam brevi oratione rectificavit: in qua dum
nos orare docuit, quomodo nostra intentio et spes tendere debet, ostendit. Humanam iustitiam quae in legis
observatione consistit, uno praecepto caritatis consummavit. Plenitudo enim legis est dilectio.
Unde apostolus, I Cor. XIII, 13, in fide, spe et caritate, quasi in quibusdam salutis nostrae compendiosis
capitulis, totam praesentis vitae perfectionem consistere docuit, dicens: nunc autem manent fides, spes, caritas.
Unde haec tria sunt, ut beatus Augustinus dicit, quibus colitur Deus.
Ut igitur tibi, fili carissime Reginalde, compendiosam doctrinam de christiana religione tradam, quam semper
prae oculis possis habere, circa haec tria in praesenti opere tota nostra versatur intentio.
Primum de fide, secundo de spe, tertio vero de caritate agemus. Hoc enim et apostolicus ordo habet, et ratio recta
requirit. Non enim amor rectus esse potest, nisi debitus finis spei statuatur; nec hoc esse potest, si veritatis
agnitio desit. Primo igitur necessaria est fides, per quam veritatem cognoscas; secundo spes, per quam in debito
fine tua intentio collocetur; tertio necessaria est caritas, per quam tuus affectus totaliter ordinetur.
|#2 Capitulus 2: Ordo dicendorum circa fidem.
Fides autem praelibatio quaedam est illius cognitionis quae nos in futuro beatos facit. Unde et apostolus dicit
quod est substantia sperandarum rerum: quasi iam in nobis sperandas res, idest futuram beatitudinem, per
modum cuiusdam inchoationis subsistere faciens. Illam autem beatificantem cognitionem circa duo cognita
Dominus consistere docuit, scilicet circa divinitatem trinitatis, et humanitatem Christi; unde ad patrem loquens,
dicit: haec est vita aeterna, ut cognoscant te Deum verum, et quem misisti Iesum Christum.
Circa haec ergo duo tota fidei cognitio versatur: scilicet circa divinitatem trinitatis, et humanitatem Christi. Nec
mirum: quia Christi humanitas via est qua ad divinitatem pervenitur. Oportet igitur et in via viam cognoscere, per
quam possit perveniri ad finem; et in patria Dei gratiarum actio sufficiens non esset, nisi viae, per quam salvati
sunt, cognitionem haberent.
Hinc est quod Dominus discipulis dixit: et quo ego vado scitis, et viam scitis.
Circa divinitatem vero tria cognosci oportet. Primo quidem essentiae unitatem, secundo personarum trinitatem,
tertio divinitatis effectus.

1

