bonis quam malis. Multi enim si Deum in natura divinitatis viderent, iam praemium reportarent, quo se
reddiderunt indignos.
Est etiam conveniens exaltationis praemium humiliationi Christi respondens, qui usque ad hoc humiliari voluit ut
sub homine iudice iudicaretur iniuste: unde ad hanc humiliationem exprimendam signanter in symbolo eum sub
Pontio Pilato passum fatemur. Hoc igitur exaltationis praemium debebatur ei ut ipse secundum humanam
naturam iudex a Deo omnium hominum mortuorum et vivorum constitueretur, secundum illud iob XXXVI, V.
17: causa tua quasi impii iudicata est: causam iudiciumque recipies.
Et quia potestas iudiciaria ad Christi exaltationem pertinet, sicut et resurrectionis gloria, Christus in iudicio
apparebit non in humilitate, quae pertinebat ad meritum, sed in forma gloriosa ad praemium pertinente: unde
dicitur in evangelio, quod videbunt filium hominis venientem in nube cum potestate magna et maiestate.
Visio autem claritatis ipsius electis quidem, qui eum dilexerunt, erit ad gaudium, quibus isa. XXXIII, 17,
promittit: regem in decore videbunt; impiis autem erit ad confusionem et luctum, quia iudicantis gloria et
potestas, damnationem timentibus, tristitiam et metum inducit: unde dicitur isa. XXVI, 11: videant et
confundantur zelantes populi, et ignis hostes tuos devoret.
Et quamvis in forma gloriosa se ostendat, apparebunt tamen in eo indicia passionis non cum defectu sed cum
decore et gloria, ut ex his visis et electi recipiant gaudium, qui per passionem Christi se liberatos recognoscent, et
peccatores tristitiam, qui tantum beneficium contempserunt: unde dicitur Apoc. I, 7: videbit eum omnis oculus,
et qui eum pupugerunt; et plangent se super eum omnes tribus terrae.
|#242 Capitulus 242: Quod ipse omne iudicium dedit filio suo, qui horam scit iudicii.
Et quia pater omne iudicium dedit filio, ut dicitur Ioan. V, nunc autem humana vita iusto Dei iudicio dispensatur,
ipse enim est qui iudicat omnem carnem, ut Abraham dixit Gen. XVIII, non est dubitandum etiam hoc iudicium,
quo in mundo reguntur homines, ad Christi potestatem iudiciariam pertinere: unde etiam ad ipsum introducuntur
in Psal. Cix, 1, verba patris dicentis: sede a dextris meis, donec ponam inimicos tuos scabellum pedum tuorum.
Assidet enim a dextris Dei secundum humanam naturam, inquantum ab eo recipit iudiciariam potestatem: quam
quidem etiam nunc exercet antequam manifeste appareat quod omnes inimici pedibus eius subiecti sint, unde et
ipse statim post resurrectionem dixit, Matth. Ult., 18: data est mihi omnis potestas in caelo et in terra.
Est autem et aliud Dei iudicium, quo unicuique in exitu mortis suae retribuitur quantum ad animam secundum
quod meruit. Iusti autem dissoluti cum Christo manent, ut Paulus desiderat, peccatores autem mortui in inferno
sepeliuntur.
Non enim putandum est hanc discretionem absque Dei iudicio fieri, aut hoc iudicium ad Christi potestatem
iudiciariam non pertinere, praesertim cum ipse discipulis suis dicat, Ioan. XIV, 3: si abiero et praeparavero vobis
locum, iterum veniam, et accipiam vos ad meipsum, ut ubi ego sum, et vos sitis. Quod quidem tolli nihil est aliud
quam dissolvi, ut cum Christo esse possimus: quia quamdiu sumus in hoc corpore peregrinamur a Domino, ut
dicitur II Cor. V, 6.
Sed quia retributio hominis non solum consistit in bonis animae, sed etiam in bonis corporis, iterato per
resurrectionem ab anima resumendi, omnisque retributio requirit iudicium, oportet et aliud iudicium esse, quo
retribuatur hominibus secundum ea quae gesserunt non solum in anima, verum etiam in corpore. Et hoc etiam
iudicium Christo debetur, ut sicut ipse pro nobis mortuus resurrexit in gloria, et caelos ascendit, ita etiam ipse
sua virtute faciat resurgere corpora humilitatis nostrae configurata corpori claritatis suae, ut ea in caelum
transferat, quo ipse praecessit ascendens, et pandens iter ante nos, ut fuerat per michaeam praedictum.
Resurrectio autem omnium simul fiet in fine saeculi huius, ut supra iam diximus: unde hoc iudicium, commune
et finale iudicium erit, ad quod faciendum Christus creditur secundo venturus cum gloria.
Sed quia in Psal. XXXV, 7, dicitur: iudicia Domini abyssus multa, et apostolus dicit ad Rom. XI, 33: quam
incomprehensibilia sunt iudicia eius, in singulis praemissorum iudiciorum est aliquid profundum et
incomprehensibile humanae cognitioni. In primo enim Dei iudicio, quo praesens vita hominum dispensatur,
tempus quidem iudicii manifestum est hominibus, sed retributionum ratio latet, praesertim quia bonis plerumque
mala in hoc mundo eveniunt, et malis bona. In aliis autem duobus Dei iudiciis retributionum quidem ratio in
evidenti erit, sed tempus manet occultum, quia et mortis suae tempus homo ignorat, secundum illud eccle. IX,
12: nescit homo finem suum, et finem huius saeculi nemo scire potest. Non enim praescimus futura, nisi quorum
comprehendimus causas. Causa autem finis mundi est Dei voluntas, quae est nobis ignota, unde nec finis mundi
ab aliqua creatura praesciri potest, sed a solo Deo secundum illud Matth. XXIV, 36: de die autem illa et hora
nemo scit, neque Angeli caelorum, nisi pater solus.
Sed quia in marco legitur, neque filius, sumpserunt aliqui errandi materiam, dicentes filium patre minorem, quia
ea ignorat quae pater novit.
Posset autem hoc evitari ut diceretur, quod filius haec ignorat secundum humanam naturam assumptam, non
autem secundum divinam, secundum quam unam sapientiam habet cum patre, vel, ut expressius dicatur, est ipsa
sapientia in corde concepta. Sed hoc inconveniens videretur ut filius etiam secundum naturam assumptam,

84

