Sed quando per speciem videbimus, praesentialiter eum in nobismetipsis tenebimus, unde Cant. III, 4, sponsa
quaerens quem diligit anima sua, tandem vero eum inveniens dicit: tenui eum, nec dimittam.
Habet autem praedictum finale bonum perpetuum et plenum gaudium, unde Dominus dicit Ioan. XVI, 24: petite
et accipietis, ut gaudium vestrum plenum sit. Non potest autem esse plenum gaudium de aliqua creatura, sed de
solo Deo, in quo est tota plenitudo bonitatis, unde et Dominus dicit servo fideli: intra in gaudium Domini tui, ut
scilicet de Domino tuo gaudeas, secundum illud iob XXII, 26: super omnipotentem deliciis afflues.
Et quia Deus praecipue de seipso gaudet, dicitur servus fidelis intrare in gaudium Domini sui, scilicet inquantum
intrat ad gaudium quo Dominus eius gaudet, secundum quod alibi Dominus discipulis, Luc. XXII, 29, promittit
dicens: ego dispono vobis, sicut disposuit mihi pater meus regnum, ut edatis et bibatis super mensam meam in
regno meo: non quod in illo finali bono corporalibus cibis sancti utantur, incorruptibiles iam effecti, sed per
mensam significatur refectio gaudii quod habet Deus de seipso, et sancti de eo.
Oportet ergo plenitudinem gaudii attendi non solum secundum rem de qua gaudetur, sed secundum
dispositionem gaudentis, ut scilicet rem de qua gaudet, praesentem habeat, et totus affectus gaudentis per
amorem feratur in gaudii causam.
Iam autem ostensum est, quod per visionem divinae essentiae mens creata praesentialiter tenet Deum: ipsa etiam
visio totaliter affectum accendit ad divinum amorem. Si enim unumquodque est amabile inquantum est pulchrum
et bonum, secundum dionysium de divinis nominibus cap. IV, impossibile est quod Deus, qui est ipsa essentia
pulchritudinis et bonitatis, absque amore videatur. Et ideo ex perfecta eius visione sequitur perfectus amor: unde
et Gregorius dicit super Ezech.: amoris ignis qui hic ardere inchoat, cum ipsum quem amat viderit, in amore
ipsius amplius ignescit. Tanto autem maius est gaudium de aliquo praesentialiter habito, quanto magis amatur,
unde sequitur quod illud gaudium sit plenum non tantum ex parte rei de qua gaudetur, sed etiam ex parte
gaudentis. Et hoc gaudium est humanae beatitudinis consummativum, unde et Augustinus dicit X confessionum,
quod beatitudo est gaudium de veritate.
Est autem ulterius considerandum, quod quia Deus est ipsa essentia bonitatis, per consequens ipse bonum est
omnis boni, unde eo viso omne bonum videtur, secundum quod Dominus dicit Moysi, Exod. XXXIII, 19: ego
ostendam tibi omne bonum. Per consequens igitur eo habito omne bonum habetur, secundum illud sapient. VII,
11: venerunt mihi omnia bona pariter cum illa. Sic igitur in illo finali bono, videndo Deum, habebimus omnium
bonorum plenam sufficientiam, unde et fideli servo repromittit Dominus Matth. XXIV, 47: quod super omnia
bona sua constituet eum.
Quia vero malum bono opponitur, necesse est ut ad praesentiam omnis boni malum universaliter excludatur. Non
est enim participatio iustitiae cum iniquitate, nec societas lucis ad tenebras, ut dicitur II corinth. VI, 14. Sic igitur
in illo finali bono non solum aderit perfecta sufficientia habentibus omne bonum, sed etiam aderit plena quies et
securitas per immunitatem omnis mali, secundum illud Prov. I, 33: qui me audiet absque terrore requiescet, et
abundantia perfruetur, terrore malorum sublato.
Ex hoc autem ulterius sequitur quod sit ibi futura omnimoda pax. Non enim impeditur pax hominis nisi vel per
interiorem desideriorum inquietudinem, dum desiderat habere quae nondum habet, vel per aliquorum malorum
molestiam, quae vel patitur vel pati timet. Ibi autem nihil timetur: cessabit enim inquietudo desiderii propter
plenitudinem omnis boni; cessabit etiam omnis molestia exterior per absentiam omnis mali; unde relinquitur
quod ibi sit perfecta pacis tranquillitas.
Hinc est quod dicitur Isai. XXXII, 18: sedebit populus meus in pulchritudine pacis, per quod pacis perfectio
designatur: et ad ostendendum causam pacis subditur, et in tabernaculis fiduciae, quae scilicet erit subtracto
timore malorum, in requie opulenta, quae pertinet ad affluentiam omnis boni.
Huius autem finalis boni perfectio in perpetuum durabit. Non enim poterit deficere per defectum bonorum
quibus homo fruetur, quia sunt aeterna et incorruptibilia, unde dicitur Isai. XXXIII, V. 20: oculi tui videbunt
ierusalem, civitatem opulentam, tabernaculum quod nequaquam transferri poterit. Et postmodum subditur causa:
quia solummodo ibi erit magnificus Dominus Deus noster.
Tota enim illius status perfectio erit in fruitione divinae aeternitatis.
Consimiliter etiam non poterit ille status deficere per corruptionem ibidem existentium, quia vel sunt naturaliter
incorruptibiles, sicut Angeli, vel in incorruptionem transferentur, sicut homines: oportet enim corruptibile hoc
induere incorruptionem, ut dicitur I corinth. XV, 53. Unde et apoc. III, 12, dicitur: qui vicerit, faciam illum
columnam in templo Dei mei, et foras non egredietur amplius.
Nec etiam poterit ille status deficere per hoc quod voluntas hominis fastidiendo se avertat, quia quanto Deus, qui
est bonitatis essentia, magis videtur, tanto necesse est ut magis ametur, unde et magis eius fruitio desiderabitur,
secundum illud Eccli. XXIV, 29: qui edunt me, adhuc esurient; et qui bibunt me, adhuc sitient. Propter quod et
de Angelis Deum videntibus dicitur I, 12: in quem desiderant Angeli prospicere.
Similiter etiam non deficiet ille status per hostis alicuius impugnationem, quia cessabit ibi omnis mali molestia,
secundum illud Isai. XXXV, 9: non erit ibi leo, idest diabolus impugnans, et mala bestia, idest malus homo, non
ascendet per eam, nec invenietur ibi; unde et Dominus dicit Ioan. X, de ovibus suis, quod non peribunt in
aeternum, et quod non rapiet eas quisquam de manu sua.

95

