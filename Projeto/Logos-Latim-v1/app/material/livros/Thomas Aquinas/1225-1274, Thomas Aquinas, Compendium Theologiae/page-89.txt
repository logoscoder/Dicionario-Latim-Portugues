scilicet hominibus simul cum irrationabilibus creaturis confert ea quae pertinent ad subsidium vitae; sed postea
subdit: filii autem hominum in tegmine alarum tuarum sperabunt, quasi speciali quadam cura protecti ab ipso.
Ulterius autem considerare oportet, quod perfectione quacumque accedente, superadditur facultas aliquid
faciendi vel adipiscendi, sicut aer illuminatus a sole facultatem habet ut possit esse medium visionis, et aqua
calefacta ab igne facultatem habet decoquendi, et hoc sperare posset si sensum haberet. Homini autem supra
animae naturam additur perfectio gratiae, per quam efficitur divinae consors naturae, ut dicitur II Pet. I, 4: unde
et secundum hoc dicimur regenerari in filios Dei, secundum illud Ioan. I, 12: dedit eis potestatem filios Dei fieri.
Filii autem effecti convenienter possunt hereditatem sperare, secundum illum Rom. VIII, V. 17: si filii et
heredes. Et ideo secundum hanc spiritualem regenerationem competit homini quandam altiorem spem de Deo
habere, hereditatis scilicet aeternae consequendae, secundum illud I Pet. I, 3: regeneravit nos in spem vivam per
resurrectionem Christi ex mortuis, in hereditatem incorruptibilem et incontaminatam et immarcescibilem,
conservatam in caelis.
Et quia per spiritum adoptionis quem accepimus, clamamus abba, pater, ut dicitur Rom. VIII, 15, ideo Dominus
ut ex hac spe nobis esse orandum ostenderet, suam orationem a patris invocatione inchoavit dicens, pater.
Similiter etiam ex hoc quod dicitur, pater, praeparatur hominis affectus ad pure orandum, et ad obtinendum quod
sperat. Debent etiam filii imitatores parentum existere, unde qui patrem Deum confitetur, debet conari ut Dei
imitator existat, vitando scilicet illa quae Deo dissimilem reddunt, et his insistendo quae nos Deo assimilant:
unde dicitur Ier. III, 19: patrem vocabis me, et post me ingredi non cessabis. Si ergo ut Gregorius Nyssenus dicit
ad res mundanas intuitum dirigis, aut humanam gloriam ambis, aut sordes passibilis appetitus: quomodo qui
corrupta vivis vita, patrem vocas incorruptibilitatis genitorem?
|#5 Capitulus 5: Quod Deus, a quo orando sperata petimus, debet vocari ab orante pater noster, et non meus.
Inter alia vero praecipue qui se Dei filium recognoscit, debet in caritate Dominum imitari, secundum illud ephes.
V, 1: estote imitatores Dei, sicut filii carissimi et ambulate in dilectione. Dei autem dilectio non privata est, sed
communis ad omnes: diligit enim omnia quae sunt, ut dicitur Sap. XI, 25; et specialiter homines, secundum illud
Deut. XXXIII, 3: dilexit populos. Et ideo, ut Cyprianus dicit, publica est nobis et communis oratio; et quando
oramus, non pro uno tantum, sed pro populo toto oramus, quia totus populus unum sumus. Pro se igitur orare, ut
chrysostomus dicit, necessitas cogit, pro altero autem caritas fraternitatis hortatur.
Et ideo non dicimus, pater meus, sed pater noster.
Simul etiam considerandum est, quod si spes nostra principaliter divino auxilio innitatur, ad invicem tamen
iuvamur ut facilius obtineamus quod petimus, unde dicitur II Cor. I, 10-11: eripiet nos adiuvantibus et vobis in
oratione pro nobis; unde et Iac. V, 16, dicitur: orate pro invicem ut salvemini. Ut enim dicit Ambrosius, multi
minimi, dum congregantur et unanimes fiunt, fiunt magni, et multorum preces impossibile est ut non impetrent,
secundum illud Matth. XVIII, 19: si duo ex vobis consenserint super terram de omni re quamcumque petierint,
fiet illis a patre meo qui in caelis est. Et ideo non singulariter orationem porrigimus, sed quasi ex unanimi
consensu dicimus, pater noster.
Considerandum est etiam, quod spes nostra est ad Deum per Christum, secundum illud Rom. V, 1: iustificati ex
fide pacem habeamus ad Deum per Dominum nostrum Iesum Christum, per quem habemus accessum per fidem
in gratiam istam, in qua stamus, et gloriamur in spe gloriae filiorum Dei. Per ipsum enim qui est unigenitus Dei
filius naturalis, efficimur filii adoptivi, quia, ut dicitur Gal. IV, 4, misit Deus filium suum..., ut adoptionem
filiorum reciperemus. Tali igitur tenore Deum patrem profiteri debemus, ut privilegio unigeniti non derogetur,
unde Augustinus dicit: noli tibi aliquid specialiter vindicare. Solius Christi specialiter est pater, nobis omnibus in
communi pater est, quia illum solum genuit, nos creavit. Et ideo dicitur, pater noster.
|#6 Capitulus 6: Ubi ostenditur Dei patris nostri, quem oramus, potestas ad sperata concedendum, per hoc quod
dicitur, qui es in caelis.
Solet autem contingere spei defectus propter impotentiam eius a quo auxilium esset sperandum. Non enim
sufficit ad spei fiduciam quod ille cui spes innititur, voluntatem habeat adiuvandi, nisi adsit potestas. Satis autem
voluntatis divinae promptitudinem ad iuvandum exprimimus patrem eum profitendo.
Sed ne de excellentia potestatis eius dubitetur, subditur: qui es in caelis. Non enim esse in caelis dicitur sicut a
caelis contentus, sed sicut caelos sua virtute comprehendens, secundum illud Eccli. XXIV, 8: gyrum caeli
circuivi sola: quinimmo super totam caelorum magnitudinem virtus eius elevata est, secundum illud Psal. VIII,
2: elevata est magnificentia tua super caelos, Deus. Et ideo ad spei fiduciam confirmandam, virtutem eius
profitemur, quae caelos sustinet et transcendit.
Per hoc etiam impedimentum quoddam orationis excluditur. Sunt enim aliqui qui res humanas fatali necessitati
siderum subdunt, contra illud quod dicitur Ier. X, 2: a signis caeli nolite metuere quae gentes timent. Secundum
autem hunc errorem tollitur orationis fructus: nam si necessitati siderum vita nostra subiicitur, non potest circa
hoc aliquid immutari.
89

