|#146 Capitulus 146: Quod solus Deus potest remittere peccata.
Peccata vero remittere solus Deus potest. Culpa enim contra aliquem commissa ille solus remittere potest contra
quem committitur. Peccata enim imputantur homini ad culpam non solum ab homine, sed etiam a Deo, ut supra
dictum est. Sic autem nunc agimus de peccatis, prout imputantur homini a Deo. Deus igitur solus peccata
remittere potest.
Adhuc. Cum per peccata homo deordinetur ab ultimo fine, remitti non possunt, nisi homo reordinetur in finem.
Hoc autem fit per gratuita dona, quae sunt solum a Deo, cum excedant facultatem naturae. Solus igitur Deus
potest peccata remittere.
Item. Peccatum homini imputatur ad culpam, inquantum voluntarium.
Voluntatem autem immutare solus Deus potest. Solus igitur ipse vere potest remittere peccata.
|#147 Capitulus 147: De quibusdam articulis fidei qui sumuntur penes effectus divinae gubernationis.
Hic est igitur secundus Dei effectus, gubernatio rerum, et specialiter creaturarum rationalium, quibus et gratiam
tribuit et peccata remittit: qui quidem effectus in symbolo fidei tangitur et quantum ad hoc quod omnia in finem
divinae bonitatis ordinantur, per hoc quod spiritum sanctum profitemur Deum, nam Deo est proprium ad finem
suos subditos ordinare; et quantum ad hoc quod omnia movet, per hoc quod dicit, et vivificantem.
Sicut enim motus qui est ab anima in corpus, est vita corporis, ita motus quo universum movetur a Deo, est quasi
quaedam vita universi. Et quia tota ratio divinae gubernationis a bonitate divina sumitur, quae spiritui sancto
appropriatur, qui procedit ut amor, convenienter effectus divinae providentiae circa personam spiritus sancti
ponuntur. Quantum autem ad effectum supernaturalis cognitionis, quam per fidem in hominibus Deus facit,
dicitur, sanctam ecclesiam catholicam: nam ecclesia congregatio fidelium est. Quantum vero ad gratiam quam
hominibus communicat, dicitur, sanctorum communionem.
Quantum vero ad remissionem culpae dicitur, peccatorum remissionem.
|#148 Capitulus 148: Quod omnia sunt facta propter hominem.
Cum autem omnia, sicut ostensum est, in divinam bonitatem ordinentur sicut in finem, eorum autem quae ad
hunc finem ordinantur, quaedam aliis propinquiora sunt fini, quae plenius divinam bonitatem participant,
consequens est ut ea quae sunt inferiora in rebus creatis, quae minus de bonitate divina participant, ordinentur
quodammodo sicut in fines in entia superiora. In omni enim ordine finium, quae sunt propinquiora ultimo fini,
sunt etiam fines eorum quae sunt magis remota: sicut potio medicinae est propter purgationem, purgatio autem
propter maciem, macies autem propter sanitatem, et sic macies finis est quodammodo purgationis, sicut etiam
potionis purgatio.
Et hoc rationabiliter accidit. Sicut enim in ordine causarum agentium virtus primi agentis pervenit ad ultimos
effectus per medias causas, ita in ordine finium, quae sunt magis remota a fine, pertingunt ad ultimum finem
mediantibus his quae sunt magis propinqua fini: sicut potio non ordinatur ad sanitatem nisi per purgationem.
Unde et in ordine universi inferiora consequuntur praecipue ultimum finem inquantum ordinantur ad superiora.
Hoc etiam manifeste apparet ipsum rerum ordinem consideranti. Cum enim ea quae naturaliter fiunt, sicut nata
sunt agi, sic agantur, videmus autem imperfectiora cedere ad usum nobiliorum, utpote quod plantae nutriuntur ex
terra, animalia ex plantis, haec autem ad usum hominis cedunt, consequens est ut inanimata sint propter animata,
et plantae propter animalia, et haec propter hominem.
Cum autem ostensum sit quod natura intellectualis sit superior corporali, consequens est ut tota natura corporalis
ad intellectualem ordinetur. Inter naturas autem intellectuales, quae maxime corpori est vicina, est anima
rationalis, quae est hominis forma. Igitur quodammodo propter hominem, inquantum est rationabile animal, tota
natura corporalis esse videtur. Ex consummatione igitur hominis consummatio totius naturae corporalis
quodammodo dependet.
|#149 Capitulus 149: Quis est ultimus finis hominis.
Consummatio autem hominis est in adeptione ultimi finis, qui est perfecta beatitudo sive felicitas, quae consistit
in divina visione, ut supra ostensum est.
Visionem autem divinam consequitur immutabilitas intellectus et voluntatis.
Intellectus quidem: quia cum perventum fuerit ad primam causam in qua omnia cognosci possunt, inquisitio
intellectus cessat. Mobilitas autem voluntatis cessat, quia adepto fine ultimo, in quo est plenitudo totius bonitatis,
nihil est quod desiderandum restet. Ex hoc autem voluntas mutatur quia desiderat aliquid quod nondum habet.
Manifestum est igitur quod ultima consummatio hominis in perfecta quietatione vel immobilitate consistit et
quantum ad intellectum, et quantum ad voluntatem.
45

