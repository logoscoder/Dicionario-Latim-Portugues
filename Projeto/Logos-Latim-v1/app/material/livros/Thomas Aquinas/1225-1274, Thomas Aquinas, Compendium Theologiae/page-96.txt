Sed nec finiri poterit ille status per hoc quod a Deo aliqui inde excludantur. Non enim aliquis ab illo statu
repelletur propter culpam, quae omnino non erit, ubi deerit omne malum, unde dicitur Isai. LX, 21: populus tuus
omnes iusti, neque etiam propter promotionem ad melius bonum, sicut in hoc mundo Deus interdum etiam iustis
spirituales consolationes subtrahit, et alia sua beneficia, ut avidius quaerant, et suum defectum recognoscant,
quia status ille non est emendationis aut profectus, sed perfectionis finalis: et ideo Dominus dicit Ioan. VI, 37:
eum qui venit ad me, non eiiciam foras. Habebit igitur status ille omnium praedictorum bonorum perpetuitatem,
secundum illud Psal. V, 12: in aeternum exultabunt, et habitabis in eis.
Est igitur praedictum regnum beatitudo perfecta, utpote immutabilem omnis boni sufficientiam habens. Et quia
beatitudo naturaliter desideratur ab hominibus, consequens est quod regnum Dei ab omnibus desideretur.
|#10 Capitulus 10: Quod regnum obtinere est possibile.
Oportet autem ulterius ostendere, quod homo ad illud regnum pervenire possit: alioquin frustra speraret et
pateretur. Primo autem apparet hoc esse possibile ex promissione divina, dicit enim Dominus, Luc. XII, 32:
nolite timere pusillus grex, quia complacuit patri vestro dare vobis regnum. Est autem divinum beneplacitum
efficax ad implendum omne quod disponit, secundum illud Isai. XLVI, 10: consilium meum stabit, et omnis
voluntas mea fiet. Voluntati enim eius quis resistit? ut dicitur ad Roman. IX, 19. Secundo ostenditur hoc esse
possibile ex evidenti exemplo.

96

