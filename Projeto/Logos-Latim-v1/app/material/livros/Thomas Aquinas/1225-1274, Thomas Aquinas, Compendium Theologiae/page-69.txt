Ex hoc autem quod a Christo ad alios gratia et veritas derivantur, convenit ei ut sit caput ecclesiae. Nam a capite
ad alia membra, quae sunt ei conformia in natura, quodammodo sensus et motus derivatur.
Sic a Christo et gratia et veritas ad alios homines derivantur: unde ad ephes.
I, 22: et ipsum dedit caput supra omnem ecclesiam, quae est corpus eius.
Dici etiam potest caput non solum hominum, sed etiam Angelorum, quantum ad excellentiam et influentiam,
licet non quantum ad conformitatem naturae secundum eandem speciem. Unde ante praedicta verba apostolus
praemittit quod Deus constituit illum, scilicet Christum, ad dexteram suam in caelestibus supra omnem
principatum, potestatem et virtutem et dominationem.
Sic igitur secundum praemissa triplex gratia consuevit assignari in Christo.
Primo quidem gratia unionis, secundum quod humana natura nullis meritis praecedentibus hoc donum accepit ut
uniretur Dei filio in persona. Secundo gratia singularis, qua anima Christi prae ceteris fuit gratia et veritate
repleta. Tertio gratia capitis, secundum quod ab ipso in alios gratia redundat: quae tria evangelista congruo
ordine prosequitur.
Nam quantum ad gratiam unionis dicit: verbum caro factum est. Quantum ad gratiam singularem dicit: vidimus
eum quasi unigenitum a patre, plenum gratiae et veritatis. Quantum ad gratiam capitis subdit: et de plenitudine
eius nos omnes accepimus.
|#215 Capitulus 215: De infinitate gratiae Christi.
Est autem proprium Christi quod eius gratia sit infinita, quia secundum testimonium ioannis baptistae, non ad
mensuram dat Deus spiritum homini Christo, ut dicitur Ioan. III; aliis autem datur spiritus ad mensuram,
secundum illud ad Ephes. IV, 7: unicuique nostrum data est gratia secundum mensuram donationis Christi.
Et quidem si hoc referatur ad gratiam unionis, nullam dubitationem habet quod dicitur. Nam aliis quidem sanctis
datum est deos aut filios Dei esse per participationem ex influentia alicuius doni, quod quia creatum est, necesse
est ipsum, sicut et ceteras creaturas, esse finitum. Sed Christo secundum humanam naturam datum est ut sit Dei
filius non per participationem, sed per naturam. Naturalis autem divinitas est infinita. Ex ipsa igitur unione
accepit donum infinitum: unde gratia unionis absque omni dubitatione est infinita.
Sed de gratia habituali dubium esse potest, an sit infinita. Cum enim huiusmodi gratia sit etiam donum creatum,
confiteri oportet quod habeat essentiam finitam.
Potest tamen dici infinita triplici ratione.
Primo quidem ex parte recipientis. Manifestum est enim uniuscuiusque naturae creatae capacitatem esse finitam,
quia etsi infinitum bonum recipere possit cognoscendo et fruendo, non tamen ipsum recipit infinite. Est igitur
cuiuslibet creaturae secundum suam speciem et naturam determinata capacitatis mensura, quae tamen divinae
potestati non praeiudicat quin possit aliam creaturam maioris capacitatis facere. Sed iam non esset eiusdem
naturae secundum speciem, sicut si ternario addatur unitas, iam erit alia species numeri.
Quando igitur alicui non tantum datur de bonitate divina quanta est capacitas naturalis speciei suae, videtur ei
secundum aliquam mensuram donatum. Cum vero tota naturalis capacitas impletur, non videtur ei secundum
mensuram donatum, quia etsi sit mensura ex parte recipientis, non tamen est mensura ex parte dantis, qui totum
est paratus dare: sicut si aliquis vas ad fluvium deferens, absque mensura invenit aquam praeparatam, quamvis
ipse cum mensura accipiat propter vasis determinatam quantitatem. Sic igitur gratia Christi habitualis finita
quidem est secundum essentiam, sed infinite et non secundum mensuram dari dicitur, quia tantum datur,
quantum natura creata potest esse capax.
Secundo vero ex parte ipsius doni recepti.
Considerandum enim est, quod nihil prohibet aliquid secundum essentiam finitum esse, quod tamen secundum
rationem alicuius formae infinitum existit. Infinitum enim secundum essentiam est quod habet totam essendi
plenitudinem, quod quidem soli Deo convenit, qui est ipsum esse. Si autem ponatur esse aliqua forma specialis
non in subiecto existens, puta albedo vel calor, non quidem haberet essentiam infinitam, quia essentia eius esset
limitata ad genus vel speciem, sed tamen plenitudinem illius speciei possideret: unde secundum rationem speciei,
absque termino vel mensura esset, habens quidquid ad illam speciem pertinere potest. Si autem in aliquo
subiecto recipiatur albedo vel calor, non habet semper totum quidquid pertinet ad rationem huius formae de
necessitate et semper, sed solum quando sic perfecte habetur sicut perfecte haberi potest, ita scilicet quod modus
habendi adaequet rei habitae potestatem. Sic igitur gratia Christi habitualis finita quidem fuit secundum
essentiam: sed tamen dicitur absque termino et mensura fuisse, quia quidquid ad rationem gratiae poterat
pertinere, totum Christus accepit. Alii autem non totum accipiunt, sed unus sic, alius autem sic: divisiones enim
gratiarum sunt, ut dicitur I ad corinth. XII, 4.
Tertio autem ex parte causae. In causa enim quodammodo habetur effectus. Cuicumque ergo adest causa
infinitae virtutis ad influendum, habet quod influitur absque mensura, et quodammodo infinite: puta si quis
haberet fontem qui aquas in infinitum effluere posset, aquam absque mensura et infinite quodammodo diceretur
habere.

69

