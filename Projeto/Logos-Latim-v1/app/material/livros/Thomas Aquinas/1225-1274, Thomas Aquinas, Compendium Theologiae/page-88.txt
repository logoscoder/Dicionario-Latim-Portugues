flectatur: sed haec in oratione quae ad Deum funditur, locum non habent. Non enim in orando intendimus
necessitates nostras aut desideria Deo manifestare, qui omnium est cognitor, unde et Psal. XXXVII, 10 dicit ei:
Domine, ante te omne desiderium meum, et in evangelio dicitur Matth. VI, 32: scit pater vester quia his omnibus
indigetis. Nec etiam divina voluntas verbis humanis flectitur ad volendum quod prius noluerat, quia, ut dicitur
Num. XXIII, 19: non est Deus quasi homo ut mentiatur, nec ut filius hominis, ut mutetur. Nec poenitudine
flectitur, ut dicitur I Reg. XV, 29. Sed oratio ad obtinendum a Deo est homini necessaria propter seipsum qui
orat, ut scilicet ipsemet suos defectus consideret, et animum suum flectat ad ferventer et pie desiderandum quod
orando sperat obtinere: per hoc enim ad recipiendum idoneus redditur.
Est autem et alia differentia consideranda orationis quae ad Deum et hominem fit. Nam ad orationem quae fit ad
hominem, praeexigitur familiaritas, per quam sibi deprecandi aditus pateat; sed ipsa oratio quae ad Deum
emittitur, familiares nos Deo facit, dum mens nostra elevatur ad ipsum, et quodam spirituali affectu Deo
colloquitur, in spiritu et veritate ipsum adorans, et sic familiaris effectus orando aditum sibi parat ut iterum
fiducialius oret. Unde dicitur in psal. XVI, 6: ego clamavi, scilicet fiducialiter orando, quoniam exaudisti me
Deus, quasi per primam orationem in familiaritatem receptus, secundo fiducialius clamet: et propter hoc in
oratione divina assiduitas vel petitionum frequentia non est importuna, sed reputatur Deo accepta. Oportet enim
semper orare et non deficere, ut dicitur Luc. XVIII, 1. Unde et Dominus ad petendum invitat, dicens Matth. VII,
7, petite, et dabitur vobis... Pulsate, et aperietur vobis. In oratione vero quae ad hominem fit, petitionum
assiduitas redditur importuna.
|#3 Capitulus 3: Quod conveniens fuit ad consummationem spei, ut nobis forma orandi traderetur a Christo.
Quia igitur ad salutem nostram post fidem etiam spes requiritur, opportunum fuit ut salvator noster sicut auctor
et consummator nobis factus est fidei reservando caelestia sacramenta; ita etiam nos in spem vivam induceret,
nobis formam orandi tradens, per quam maxime spes nostra in Deum erigitur, dum ab ipso Deo edocemur quid
ab ipso petendum sit. Non enim ad petendum induceret nisi proponeret exaudire, nullusque ab alio petit nisi de
quo sperat, et ea ipse petit quae sperat. Sic igitur dum nos docet a Deo aliqua petere, in Deo nos sperare admonet,
et quid ab ipso sperare debeamus ostendit per ea quae petenda esse demonstrat.
Sic igitur prosequentes ea quae in oratione dominica continentur, demonstrabimus quidquid ad spem
christianorum pertinere potest: scilicet in quo spem ponere debeamus, et propter quam causam, et quae ab eo
sperare debeamus. Spes quidem nostra debet esse in Deo, quem etiam orare debemus, secundum illud Psal. Lxi,
V. 9: sperate in eo, scilicet Deo, omnis congregatio populi; effundite coram illo, scilicet orando, corda vestra.
|#4 Capitulus 4: Causa quare quae speramus, debemus ab ipso Deo orando petere.
Causa autem quare in eo sperandum est, haec praecipua est, quia pertinemus ad ipsum sicut effectus ad causam.
Nihil autem in vanum operatur, sed propter aliquem finem certum. Pertinet igitur ad unumquodque agens sic
effectum producere ut ei non desint per quae possit pervenire ad finem: et inde est quod in his quae naturalibus
agentibus fiunt, natura deficere in necessariis non invenitur, sed attribuit unicuique generato quae sunt ad
consistentiam sui esse, et ad perficiendum operationem qua pertingat ad finem, nisi forte hoc impediatur per
defectum agentis, qui sit insufficiens ad haec exhibenda.
Agens autem per intellectum non solum in ipsa effectus productione ea confert suo effectui quae sunt necessaria
ad finem intentum, sed etiam opere iam perfecto disponit de usu ipsius, qui est operis finis, sicut faber non solum
cultellum fabricat, sed etiam disponit de incisione ipsius. Homo autem a Deo est productus ut artificiatum ab
artifice, unde dicitur Isai. Lxiv, 8: et nunc, Domine, fictor noster es tu, nos vero lutum: et ideo sicut vas fictile, si
sensum haberet, sperare de figulo posset ut bene disponeretur, ita etiam homo debet habere spem de Deo, ut recte
gubernetur ab eo, unde dicitur Ier. XVIII, 6: sicut lutum in manu figuli, sic vos, domus Israel, in manu mea.
Haec autem fiducia quam homo habet de Deo, debet esse certissima.
Dictum enim est quod agens a recta sui operis dispositione non recedit nisi propter aliquem eius defectum.
In Deo autem nullus defectus cadere potest neque ignorantia, quia omnia nuda et aperta sunt oculis eius, ut
dicitur hebr. IV, 13, neque impotentia, quia: non est abbreviata manus eius ut salvare non possit, ut dicitur Isai.
LIX, 1, neque iterum defectus bonae voluntatis, quia bonus est Dominus sperantibus in eum, animae quaerenti
illum, ut dicitur Thren. III, 25. Et ideo spes qua aliquis de Deo confidit, sperantem non confundit, ut dicitur rom.
V, 5.
Est autem considerandum ulterius, quod etsi respectu omnium creaturarum providentia dispositionis invigilet,
speciali tamen ratione curam habet de rationabilibus, quae scilicet dignitate imaginis ipsius sunt insignitae, et ad
eum cognoscendum et amandum possunt pertingere, et suorum actuum dominium habent, ut boni et mali
discretionem habentes: unde competit eis fiduciam habere de Deo, non solum ut conserventur in esse secundum
conditionem suae naturae, quod competit ceteris creaturis, sed etiam ut recedendo a malo et operando bonum,
aliquid promereantur ab ipso. Unde in Psal. XXXV, V. 7, dicitur: homines et iumenta salvabis, inquantum

88

