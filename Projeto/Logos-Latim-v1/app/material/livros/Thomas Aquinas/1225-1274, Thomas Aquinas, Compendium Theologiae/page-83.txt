passibilem vitam, in qua erat similitudo peccati. Cum autem aliquis iustificatur, novam vitam adipiscitur: ita
Christus resurgendo novitatem gloriae consecutus est. Sic igitur mors Christi est causa remissionis peccati nostri
et effectiva instrumentaliter, et exemplaris sacramentaliter et meritoria. Resurrectio autem Christi fuit causa
resurrectionis nostrae effectiva quidem instrumentaliter et exemplaris sacramentaliter, non autem meritoria: tum
quia Christus iam non erat viator, ut sibi mereri competeret, tum quia claritas resurrectionis fuit praemium
passionis, ut per apostolum patet philipp. II.
Sic igitur manifestum est quod Christus potest dici primogenitus resurgentium ex mortuis, non solum ordine
temporis, quia primus resurrexit secundum praedicta, sed etiam ordine causae, quia resurrectio eius est causa
resurrectionis aliorum, et in ordine dignitatis, quia prae cunctis gloriosior resurrexit.
Hanc igitur fidem resurrectionis Christi symbolum fidei continet dicens: tertia die resurrexit a mortuis.
|#240 Capitulus 240: De duplici praemio humiliationis, scilicet resurrectione et ascensione.
Quia vero secundum apostolum exaltatio Christi praemium fuit humiliationis ipsius, consequens fuit ut duplici
eius humiliationi duplex exaltatio responderet.
Humiliaverat namque se primo secundum mortis passionem in carne passibili quam assumpserat; secundo
quantum ad locum, corpore posito in sepulcro, et anima ad inferos descendente. Primae igitur humiliationi
respondet exaltatio resurrectionis, in qua a morte ad vitam rediit immortalem; secundae humiliationi respondet
exaltatio ascensionis: unde apostolus dicit Ephes. IV, 10: qui descendit, ipse est et qui ascendit super omnes
caelos.
Sicut autem de filio Dei dicitur quod est natus, passus et sepultus, et quia resurrexit, non tamen secundum
naturam divinam, sed secundum humanam: ita et de Dei filio dicitur quod ascendit in caelum, non quidem
secundum divinam naturam, sed secundum humanam. Nam secundum divinam naturam nunquam a caelo
discessit, semper ubique existens.
Unde ipse dicit, Ioan. III, 13: nemo ascendit in caelum, nisi qui descendit de caelo, filius hominis qui est in
caelo. Per quod datur intelligi, quod sic de caelo descendisse dicitur naturam assumendo terrenam, quod tamen in
caelo semper permansit.
Ex quo etiam considerandum est, quod solus Christus propria virtute caelos ascendit. Locus enim ille debebatur
ei qui de caelo descenderat ratione suae originis. Alii vero per se ipsos ascendere non possunt, sed per Christi
virtutem, eius membra effecti.
Et sicut ascendere in caelum convenit filio Dei secundum humanam naturam, ita additur alterum quod convenit
ei secundum naturam divinam, scilicet quod sedeat ad dexteram patris. Non enim ibi cogitanda est dextera, vel
sessio corporalis, sed quia dextera est potior pars animalis, datur per hoc intelligi quod filius considet patri non in
aliquo minoratus ab ipso secundum divinam naturam, sed omnino in eius aequalitate existens.
Potest tamen et hoc ipsum attribui filio Dei secundum humanam naturam, ut secundum divinam naturam
intelligamus filium in ipso patre esse secundum essentiae unitatem, cum quo habet unam sedem regni, idest
potestatem eandem. Sed quia solent regibus aliqui assidere, quibus scilicet aliquid de regia potestate
communicant, ille autem potissimus in regno esse videtur quem rex ad dexteram suam ponit, merito filius Dei
etiam secundum humanam naturam dicitur ad dexteram patris sedere, quasi super omnem creaturam in dignitate
caelestis regni exaltatus.
Utroque igitur modo sedere ad dexteram est proprium Christi: unde apostolus ad Heb. I, 13, dicit: ad quem
autem Angelorum dixit aliquando: sede a dextris meis? hanc igitur Christi ascensionem confitemur in symbolo,
dicentes ascendit in caelum, sedet ad dexteram Dei patris.
|#241 Capitulus 241: Quod Christus secundum naturam humanam iudicabit.
Ex his quae dicta sunt, manifeste colligitur quod per Christi passionem et mortem, resurrectionis atque
ascensionis gloriam, a peccato et morte liberati sumus, et iustitiam et immortalitatis gloriam, hanc in re, illam in
spe adepti. Haec autem quae praediximus, scilicet passio, mors et resurrectio, et etiam ascensio, sunt in Christo
completa secundum humanam naturam.
Consequenter igitur oportet dici, quod secundum ea quae in humana natura Christus vel passus est vel fecit, nos
a malis tam spiritualibus quam corporalibus liberando, ad spiritualia et aeterna bona promovit.
Est autem consequens ut qui aliquibus aliqua bona acquirit, eadem ipsis dispenset. Dispensatio autem bonorum
in multos requirit iudicium, ut unusquisque secundum suum gradum accipiat. Convenienter igitur Christus
secundum humanam naturam, secundum quam mysteria humanae salutis implevit, iudex constituitur a Deo super
homines, quos salvavit: unde dicitur Ioan. V, 27: potestatem dedit ei iudicium facere, scilicet pater filio, quia
filius hominis est.
Quamvis et hoc habeat aliam rationem. Est enim conveniens ut iudicem videant iudicandi: Deum autem, apud
quem iudicis auctoritas residet, in sua natura videre est praemium, quod per iudicium redditur. Oportuit igitur
quod Deus iudex, non in natura propria, sed in natura assumpta, ab hominibus videretur qui iudicandi sunt, tam
83

