Frustra igitur orando peteremus vel aliqua bona consequi, vel liberari a malis. Ut igitur nec hoc orantium fiduciae
obsit, dicimus: qui es in caelis, idest tamquam motor et moderator eorum. Et sic per virtutem caelestium
corporum auxilium quod a Deo speramus, impediri non potest.
Sed etiam ad hoc quod oratio sit efficax apud Deum, oportet ut ea petat homo quae dignum est expectare a Deo.
Dicitur enim quibusdam, Iac. IV, 3: petitis et non accipitis, eo quod male petatis.
Illa enim male petuntur quae terrena sapientia suggerit, non caelestis. Et ideo chrysostomus dicit: cum dicimus,
qui es in caelis, non Deum ibi concludimus, sed a terra abducitur orantis animus, et excelsis regionibus affigitur.
Est autem et aliud orationis sive fiduciae impedimentum, quod orans habet de Deo, scilicet si putet aliquis
humanam vitam a divina providentia esse remotam, secundum quod ex persona impiorum dicitur iob XXII, 14:
nubes latibulum eius, nec nostra considerat, et circa cardines caeli perambulat; et Ezech. VIII, 12: non videt
Dominus nos; dereliquit Dominus terram.
Contrarium autem apostolus Paulus Atheniensibus praedicans ostendit, dicens: non longe est ab unoquoque
nostrum, in ipso enim vivimus, movemur et sumus, quia scilicet per ipsum nostrum esse conservatur, vita
gubernatur, motus dirigitur, secundum illud Sap. XIV, 3: tua autem, pater, providentia ab initio cuncta gubernat,
tantum quod nec eius providentiae minima animalia subtrahuntur, secundum illud Matth. X, 29-30: nonne duo
passeres asse veneunt et unus ex illis non cadet super terram sine patre vestro? vestri autem et capilli capitis
omnes numerati sunt.
Intantum tamen excellentiori modo sub cura divina homines ponuntur, ut horum comparatione dicat apostolus:
non est cura Deo de bobus, non quod omnino eorum curam non habeat, sed quia nec sic eorum curam habet ut
hominum, quos punit aut remunerat pro bonis aut malis, et eos ad aeternitatem praeordinat: unde et post
praemissa verba Dominus subdit: vestri autem capilli capitis omnes numerati sunt, tanquam totum quod est
hominis, sit in resurrectione reparandum.
Et ex hoc omnis diffidentia a nobis debet excludi, unde et ibidem subdit: nolite ergo timere. Multis passeribus
pluris estis vos. Et propter hoc, ut supra dictum est, in psal. XXXV, 8, dicitur: filii hominum in tegmine alarum
tuarum sperabunt.
Et quamvis propter specialem curam omnibus hominibus Deus dicatur propinquus esse, specialissime tamen
dicitur esse propinquus bonis qui ei fide et dilectione appropinquare nituntur, secundum illud Iac. IV, 8:
appropinquate Deo et appropinquabit vobis; unde in Psal. Cxliv, V. 18, dicitur: prope est Dominus omnibus
invocantibus eum, omnibus invocantibus eum in veritate.
Nec solum eis appropinquat, sed etiam eos per gratiam inhabitat, secundum illud Ier. XIV, 9: tu in nobis es
Domine. Et ideo ad sanctorum spem augendam dicitur: qui es in caelis, idest in sanctis, ut Augustinus exponit.
Tantum enim, ut ipse dicit, spiritualiter interesse videtur inter iustos et peccatores, quantum corporaliter inter
caelum et terram. Huius rei significandae gratia orantes ad orientem convertimur, unde caelum surgit. Ex quo
etiam spes sanctis augetur et orandi fiducia non solum ex propinquitate divina, sed etiam ex dignitate quam sunt
consecuti a Deo, qui eos per Christum caelos fecit, secundum illud Isai. LI, 16: ut plantes caelos, et fundes
terram. Qui enim eos caelos fecit, bona eis caelestia non negabit.
|#7 Capitulus 7: Qualia sint quae sunt a Deo speranda, et de ratione spei.
His praemissis, ex quibus homines spem de Deo concipiunt, oportet considerare quae sunt ea quae a Deo sperare
debemus. Ubi considerandum est, quod spes desiderium praesupponit: unde ad hoc quod aliquid sit sperandum,
primo requiritur quod sit desideratum. Quae enim non desiderantur, sperari non dicuntur, sed timeri vel etiam
despici. Secundo oportet quod id quod speratur, possibile esse aestimetur ad consequendum, et hoc spes supra
desiderium addit: potest enim homo desiderare etiam ea quae non aestimat se posse adipisci, sed horum spes esse
non potest. Tertio requiritur quod id quod sperandum est, sit aliquid arduum, nam ea quae parva sunt, magis
despicimus quam speremus, vel si ea desideramus, quasi in promptu ea habentes, non videmur ea sperare quasi
futura, sed habere quasi praesentia.
Ulterius autem considerandum est, quod arduorum quae quis se sperat adepturum, quaedam aliquis se sperat
adipisci per alium, quaedam vero per se ipsum. Inter quae hoc differre videtur, quod ad ea obtinenda quae per se
homo consequi sperat, conatum propriae virtutis adhibet: ad ea vero obtinenda quae se ab alio consequi sperat,
interponit petitionem: et si quidem ab homine illud se adipisci sperat, vocatur simplex petitio; si autem sperat
illud obtinere a Deo, vocatur oratio, quae, ut Damascenus dicit, est petitio decentium a Deo.
Non autem ad virtutem spei pertinet spes quam habet aliquis de seipso, nec etiam quam habet de alio homine,
sed solum spes quam habet de Deo, unde dicitur Ierem. XVII, 5: maledictus homo qui confidit in homine, et
ponit carnem brachium suum, et post subditur: benedictus homo qui confidit in Domino, et erit Dominus fiducia
eius. Sic igitur ea quae Dominus in sua oratione petenda esse docuit, ostenduntur homini esse consideranda
possibilia, et tamen ardua, ut ad ea non humana virtute, sed divino auxilio perveniatur.
|#8 Capitulus 8: De prima petitione, in qua docemur desiderare quod cognitio Dei quae est in nobis inchoata,
perficiatur, et quod hoc sit possibile.
90

