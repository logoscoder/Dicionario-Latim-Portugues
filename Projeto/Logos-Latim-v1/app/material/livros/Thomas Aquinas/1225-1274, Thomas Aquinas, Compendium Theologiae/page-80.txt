igitur contingere quod secundum inferiorem partem anima Christi refugiebat aliquid, quod secundum superiorem
optabat, non tamen erat contrarietas appetituum in ipso, vel rebellio carnis ad spiritum, quae in nobis contingit ex
hoc quod appetitus inferior iudicium et modum rationis transcendit. Sed in Christo movebatur secundum
iudicium rationis, inquantum permittebat unicuique inferiorum virium moveri proprio motu, secundum quod
ipsum decebat.
Iis igitur consideratis manifestum est quod superior ratio Christi tota quidem fruebatur et gaudebat per
comparationem ad suum obiectum (non enim ex hac parte aliquid ei occurrere poterat quod esset tristitiae causa);
sed etiam tota patiebatur ex parte subiecti, ut supra dictum est. Nec illa fruitio minuebat passionem, nec passio
impediebat fruitionem, cum non fieret redundantia ex una potentia in aliam, sed quaelibet potentiarum
permitteretur agere quod sibi proprium erat, sicut iam supra dictum est.
|#233 Capitulus 233: De oratione Christi.
Quia vero oratio est desiderii expositiva, ex diversitate appetituum ratio sumi potest orationis quam Christus
imminente passione proposuit dicens, matth. XXVI, 39: pater mi, si possibile est, transeat a me calix iste:
verumtamen non sicut ego volo, sed sicut tu. In hoc enim quod dixit, transeat a me calix iste, motum inferioris
appetitus et naturalis designat, quo naturaliter quilibet mortem refugit, et appetit vitam. In hoc autem quod dicit,
verumtamen non sicut ego volo, sed sicut tu vis, exprimit motum superioris rationis omnia considerantis prout
sub ordinatione divinae sapientiae continentur.
Ad quod etiam pertinet quod dicit, si non potest, hoc solum fieri posse demonstrans quod secundum ordinem
divinae voluntatis procedit. Et quamvis calix passionis non transivit ab eo quin ipsum biberit, non tamen dici
debet quod eius oratio exaudita non fuerit. Nam secundum apostolum ad Hebr. V, 7, in omnibus exauditus est
pro sua reverentia. Cum enim oratio, ut dictum est, sit desiderii expositiva, illud simpliciter oramus quod
simpliciter volumus: unde et desiderium iustorum, orationis vim obtinet apud Deum, secundum illud Psal. IX,
17: desiderium pauperum exaudivit Dominus. Illud autem simpliciter volumus quod secundum rationem
superiorem appetimus ad quam solam pertinet consentire in opus. Illud autem simpliciter oravit Christus ut patris
voluntas fieret, quia hoc simpliciter voluit, non autem quod calix ab eo transiret, quia nec hoc simpliciter voluit,
sed secundum inferiorem rationem, ut dictum est.
|#234 Capitulus 234: De sepultura Christi.
Consequuntur autem hominem ex peccato post mortem alii defectus et ex parte corporis, et ex parte animae.
Ex parte corporis quidem, quod corpus redditur terrae, ex qua sumptum est. Hic autem defectus corporis in nobis
quidem secundum duo attenditur, scilicet secundum positionem, et secundum resolutionem.
Secundum positionem quidem, inquantum corpus mortuum sub terra ponitur sepultum; secundum resolutionem
vero, inquantum corpus in elementa solvitur, ex quibus est compactum.
Horum autem defectuum primum quidem Christus pati voluit, ut scilicet corpus eius sub terra poneretur. Alium
autem defectum passus non fuit, ut scilicet corpus eius in terram resolveretur: unde de ipso Psal. XV, 10, dicit:
non dabis sanctum tuum videre corruptionem, idest corporis putrefactionem.
Huius autem ratio est, quia corpus Christi materiam sumpsit de natura humana, sed formatio eius non fuit virtute
humana, sed virtute spiritus sancti. Et ideo propter substantiam materiae subterraneum locum, qui corporibus
mortuis deputari consuevit, voluit pati: locus enim corporibus debetur secundum materiam praedominantis
elementi.
Sed dissolutionem corporis per spiritum sanctum fabricati pati non voluit, quia quantum ad hoc ab aliis
hominibus differebat.
|#235 Capitulus 235: De descensu Christi ad inferos.
Ex parte vero animae sequitur in hominibus ex peccato post mortem, ut ad infernum descendant non solum
quantum ad locum, sed etiam quantum ad poenam. Sicut autem corpus Christi fuit quidem sub terra secundum
locum, non autem secundum communem resolutionis defectum, ita et anima Christi descendit quidem ad inferos
secundum locum, non autem ut ibi poenam subiret, sed magis ut alios a poena absolveret, qui propter peccatum
primi parentis illic detinebantur, pro quo plene iam satisfecerat mortem patiendo: unde post mortem nihil
patiendum restabat, sed absque omni poenae passione localiter ad infernum descendit, ut se vivorum et
mortuorum liberatorem ostenderet.
Ex hoc etiam dicitur quod solus inter mortuos fuit liber, quia anima eius in inferno non subiacuit poenae, nec
corpus eius corruptioni in sepulcro.
Quamvis autem Christus descendens ad inferos, eos liberavit qui pro peccato primi parentis ibi tenebantur, illos
tamen reliquit qui pro peccatis propriis ibidem poenis erant addicti: et ideo dicitur momordisse infernum, non

80

