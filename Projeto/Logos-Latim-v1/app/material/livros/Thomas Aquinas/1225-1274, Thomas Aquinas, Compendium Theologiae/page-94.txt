perfecte in bonis Deus regnat, unde dicitur Isai. XLIX, 10: miserator eorum reget eos, et ad fontes aquarum
potabit eos, scilicet per ipsum in quibuscumque potissimis bonis reficientur.
Est enim considerandum, quod cum intellectus per aliquam speciem seu formam intelligat omne quod novit,
sicut etiam visus exterior per formam lapidis lapidem videt, non est possibile quod intellectus Deum in sua
essentia videat per aliquam creatam speciem seu formam quasi divinam essentiam repraesentantem. Videmus
enim quod per speciem inferioris ordinis rerum non potest repraesentari res superioris ordinis quantum ad suam
essentiam: unde fit quod per nullam speciem corporalem potest intelligi spiritualis substantia quantum ad suam
essentiam. Cum igitur Deus supergrediatur totum creaturae ordinem, multo magis quam spiritualis substantia
excedat ordinem corporalium rerum, impossibile est quod per aliquam speciem corporalem Deus secundum
suam essentiam videatur.
Hoc etiam manifeste apparet, si quis consideret quid sit rem aliquam per suam essentiam videre. Non enim
essentiam hominis videt qui aliquid eorum quae essentialiter homini conveniunt apprehendit, sicut nec cognoscit
essentiam hominis qui cognoscit animal absque rationali. Quidquid autem de Deo dicitur, essentialiter convenit
ei. Non est autem possibile quod una creata species repraesentet Deum quantum ad omnia quae de Deo dicuntur.
Nam in intellectu creato alia est species per quam apprehendit vitam et sapientiam et iustitiam, et omnia alia
huiusmodi, quae sunt Dei essentia. Non est igitur possibile quod intellectus creatus informetur aliqua una specie
sic repraesentante divinam essentiam, quod Deus in ea per suam essentiam possit videri. Si autem per multas,
deficiet unitas, quae idem est quod Dei essentia. Non est igitur possibile quod intellectus creatus elevari possit ad
videndum Deum in seipso per suam essentiam aliqua una specie creata, vel etiam pluribus.
Relinquitur ergo quod oportet, ad hoc quod Deus per suam essentiam videatur ab intellectu creato, quod ipsa
divina essentia per seipsam, non per aliam speciem videatur, et hoc per quandam unionem intellectus creati ad
Deum. Unde dionysius dicit, I capite de divinis nomin., quod quando beatissimum consequemur finem, Dei
apparitione, adimpleti erimus per quandam superintellectualem cognitionem ad Deum.
Est autem hoc singulare divinae essentiae ut ei possit intellectus uniri absque omni similitudine, quia et ipsa
divina essentia est eius esse, quod nulli alii formae competit. Unde oportet quod omnis forma sit in intellectu: et
ideo si aliqua forma, quae per se existens non potest esse informativa intellectus, puta substantia Angeli,
cognosci debeat ab intellectu alterius, oportet quod hoc fiat per aliquam eius similitudinem intellectum
informantem, quod non requiritur in divina essentia, quae est suum esse.
Sic igitur per ipsam Dei visionem mens beata fit in intelligendo unum cum Deo. Oportet igitur intelligens et
intellectum esse quodammodo unum. Et ideo Deo regnante in sanctis, et ipsi etiam cum Deo conregnabunt, et
ideo ex eorum persona dicitur Apoc. V, 10: fecisti nos Deo nostro regnum et sacerdotes, et regnabimus super
terram.
Dicitur enim hoc regnum quo Deus regnat in sanctis et sancti cum Deo, regnum caelorum, secundum illud matth.
III, 2: poenitentiam agite, appropinquavit enim regnum caelorum: eo modo loquendi quo esse in caelo Deo
attribuitur, non quia corporalibus caelis contineatur, sed ut per hoc designetur Dei eminentia super omnem
creaturam, sicut caeli eminent super omnem aliam creaturam corpoream, secundum illud Psal. Cxii, 4: excelsus
super omnes gentes Dominus, et super caelos gloria eius. Sic igitur et beatitudo sanctorum regnum caelorum
dicitur, non quia eorum remuneratio sit in corporalibus caelis, sed in contemplatione supercaelestis naturae, unde
et de Angelis dicitur matth. XVIII, 10: Angeli eorum in caelis semper vident faciem patris mei qui in caelis est.
Unde et Augustinus, in libro de sermone Domini in monte dicit, exponens illud quod dicitur Matth. V, 12:
merces vestra copiosa est in caelis: non hic caelos dici puto superiores partes huius visibilis mundi: non enim
merces nostra in rebus volubilibus collocanda est; sed in caelis dictum puto in spiritualibus firmamentis, ubi
habitat sempiterna iustitia.
Dicitur etiam et hoc finale bonum, quod in Deo consistit vita aeterna, eo modo loquendi quo actio animae
vivificantis dicitur vita: unde tot modi vitae distinguuntur, quot sunt genera animae actionum, inter quas suprema
est operatio intellectus, et secundum Philosophum actio intellectus est vita. Et quia actus ex obiecto speciem
accipit, inde est quod visio divinitatis vita aeterna nominatur, secundum illud ioannis XVII, 3: haec est vita
aeterna ut cognoscant te solum Deum verum.
Hoc etiam finale bonum comprehensio nominatur, secundum illud philip. III, 12: sequor autem, si quo modo
comprehendam. Quod quidem non dicitur eo modo loquendi quo comprehensio inclusionem importat: quod
enim ab alio includitur, totum et totaliter ab eo continetur.
Non est autem possibile quod intellectus creatus Dei essentiam totaliter videat, ita scilicet quod attingat ad
completum et perfectum modum visionis divinae, ut scilicet Deum videat quantum visibilis est: est enim Deus
visibilis secundum suae veritatis claritatem, quae infinita est, unde infinite visibilis est, quod convenire
intellectui creato non potest, cuius est finita virtus in intelligendo. Solus igitur Deus per infinitam virtutem sui
intellectus se infinite intelligens, totaliter se intelligendo comprehendit seipsum. Repromittitur autem sanctis
comprehensio prout comprehensionis nomen importat quamdam tentionem.
Cum enim aliquis insequitur aliquem, dicitur comprehendere eum, quando potuerit eum manu tenere. Sic igitur
quandiu sumus in corpore, ut dicitur II Cor. V, 6, peregrinamur a Domino; per fidem enim ambulamus et non per
speciem, et ita in eum tendimus ut in aliquid distans.
94

