ponamus formam immaterialem subsistere, quae sit idea et ratio hominum materialium, et aliam formam quae sit
idea et ratio equorum: manifestum erit quod ipsa forma immaterialis subsistens, cum sit quiddam determinatum
ad speciem, non est ipsum esse commune, sed participat illud: et nihil differt quantum ad hoc, si ponamus illas
formas immateriales altioris gradus quam sint rationes horum sensibilium, ut Aristoteles voluit: unaquaeque
illarum, inquantum distinguitur ab alia, quaedam specialis forma est participans ipsum esse; et sic nulla earum
erit vere simplex.
Id autem erit solum vere simplex, quod non participat esse, non quidem inhaerens, sed subsistens. Hoc autem
non potest esse nisi unum; quia si ipsum esse nihil aliud habet admixtum praeter id quod est esse, ut dictum est
impossibile est id quod est ipsum esse, multiplicari per aliquid diversificans: et quia nihil aliud praeter se habet
admixtum, consequens est quod nullius accidentis sit susceptivum. Hoc autem simplex unum et sublime est ipse
Deus.
Deinde cum dicit, omnis diversitas, ponit duas conceptiones pertinentes ad appetitum, ex quo definitur bonum.
Nam bonum dicitur quod omnia appetunt.
Est ergo prima conceptio, quod omnis diversitas est discors, et similitudo est appetenda. Circa quod
considerandum est, quod discordia importat contrarietatem appetitus: unde illud dicitur esse discors quod
repugnat appetitui. Omne autem diversum, inquantum huiusmodi, repugnat appetitui: cuius ratio est, quia simile
augetur et perficitur suo simili. Unumquodque autem appetit suum augmentum et perfectionem, et ideo simile,
inquantum huiusmodi est unicuique appetibile: et pari ratione diversum repugnat appetitui, inquantum diminuit
et perfectionem impedit. Et ideo dicit, quod omnis diversitas est discors, idest ab appetitu discordans; similitudo
vero est appetenda.
Contingit tamen per accidens quod aliquis appetitus abhorret simile et appetit diversum sive contrarium. Nam
sicut dictum est, unumquodque primo et per se appetit suam perfectionem, quae est bonum uniuscuiusque; et est
semper proportionatum suo perfectibili, et secundum hoc habet similitudinem ad ipsum. Alia vero quae sunt
exterius, appetuntur vel refutantur inquantum conferunt ad propriam perfectionem: a qua quidem deficit
quandoque aliquid per defectum, quandoque autem per excessum. Nam propria perfectio uniuscuiusque rei in
quadam commensuratione consistit: sicut perfectio corporis humani consistit in commensurato calore; a quo si
deficiat, appetit aliquod calidum per quod calor augetur: si autem superexcedat, appetit contrarium, scilicet
frigidum, per quod ad temperamentum reducatur, in quo consistit perfectio conformis naturae. Et sic etiam unus
figulus abhorret alium, inquantum scilicet aufert ei perfectionem desideratam, scilicet lucrum.
Secundam autem conceptionem ponit ibi, et quod appetit, quae concluditur ex praemissis. Si enim similitudo per
se est appetenda, consequenter id quod appetit aliud, ostenditur tale naturaliter esse quale est hoc quod appetit,
quia scilicet naturalem inclinationem habet ad id quod appetit. Quae quidem naturalis inclinatio quandoque
sequitur ipsam essentiam rei, sicut grave appetit esse deorsum secundum rationem suae essentialis naturae;
quandoque vero consequitur naturam alicuius formae supervenientis, sicut cum aliquis habet habitum
acquisitum, desiderat id quod convenit ei secundum habitum illum.
Ultimo autem epilogat, et dicit, quod sufficiunt ad propositum ea quae praemissa sunt; et quod ille qui prudenter
interpretatur rationes dictorum, poterit unumquodque eorum adaptare congruis argumentis, applicando scilicet ea
ad debitas conclusiones, ut patebit in sequentibus.
|+3 Lectio 3
Praemissis quibusdam principiis quae sunt necessaria ad propositae quaestionis discussionem, hic accedit ad
quaestionem propositam; et circa hoc tria facit.
Primo proponit quaestionem. Secundo adhibet solutionem, ibi, huic quaestioni talis poterit. Tertio excludit
quasdam obiectiones contra solutionem, ibi, at non alba.
Circa primum duo facit. Primo praemittit quod quaestio praesupponit. Secundo quid in quaestione versetur
dubium, ibi, sed quemadmodum bona sint.
Dicitur ergo sic esse ad propositam quaestionem accedendum, ut praesupponamus quod omnia ea quae sunt,
bona sint. Et ad hoc probandum inducit rationem secundum praemissa, quae talis est: unumquodque tendit ad
suum simile. Unde supra praemissum est: quod appetit aliud, tale ipsum esse naturaliter ostendit, quale est hoc
ipsum quod appetit.
Sed omne quod est, ad bonum tendit.
Et hoc quidem inducit secundum communem doctorum sententiam. Unde et in principio ethic., Philosophus
dicit, quod bonum enuntiant sapientes esse id quod omnia appetunt. Est enim proprium obiectum appetitus
bonum, sicut sonus proprium obiectum est auditus. Unde sicut sonus est qui percipitur ab omni auditu; ita
oportet bonum esse in quod tendit omnis appetitus: et ita, cum cuiuslibet rei sit aliquis appetitus, vel
intellectivus, vel sensitivus, vel naturalis, consequens est quod quaelibet res appetat bonum: et ita concluditur
quod omnis res sit bona: quod quaestio intenta supponit.
Deinde cum dicit, sed quemadmodum bona, ostendit quid dubium in quaestione versetur; et circa hoc tria facit.

5

