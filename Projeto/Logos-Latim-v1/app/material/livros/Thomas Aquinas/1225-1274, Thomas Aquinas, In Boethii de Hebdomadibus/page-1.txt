OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*DE_HEBDOMADIBUS
IN BOETHII DE HEBDOMADIBUS
|+PR Prooemium
Praecurre prior in domum tuam, et illuc advocare et illic lude, et age conceptiones tuas. Eccli. 32, 15 - 16.
Habet hoc privilegium sapientiae studium, quod operi suo prosequendo magis ipsa sibi sufficiat. In exterioribus
enim operibus indiget homo plurimorum auxilio; sed in contemplatione sapientiae tanto aliquis efficacius
operatur, quanto magis solitarius secum commoratur. Et ideo sapiens in verbis propositis hominem ad seipsum
revocat, dicens: praecurre prior in domum tuam, idest ad mentem tuam ab exterioribus sollicite redeas, antequam
ab alio occupetur, per cuius sollicitudinem distrahatur: unde dicitur Sap. VIII: intrans in domum meam,
conquiescam cum illa, idest cum sapientia.
Sicut autem requiritur ad contemplationem sapientiae quod mentem suam aliquis praeoccupet, ut totam domum
suam contemplatione sapientiae impleat, ita etiam requiritur quod ipse totus per intentionem interius adsit, ne
scilicet eius intentio ad diversa trahatur: et ideo subdit: et illuc advocare, idest totam intentionem tuam ibi
congrega. Sic igitur interiore domo totaliter evacuata, et homine totaliter per intentionem in ea existente, quid
agendum sit exponit subdens, et illic lude.
Ubi considerandum est, quod sapientiae contemplatio convenienter ludo comparatur, propter duo quae est in
ludo invenire. Primo quidem, quia ludus delectabilis est, et contemplatio sapientiae maximam delectationem
habet: unde eccli.
XXIV, dicitur ex ore sapientiae: spiritus meus super mel dulcis.
Secundo, quia operationes ludi non ordinantur ad aliud, sed propter se quaeruntur.
Et hoc idem competit in delectationibus sapientiae. Contingit enim quandoque quod aliquis apud seipsum
delectatur in consideratione eorum quae concupiscit, vel quae agere proponit. Sed haec delectatio ordinatur ad
aliquid exterius, ad quod nititur pervenire; quod si deficiat vel tardetur, delectationi huiusmodi adiungitur non
minor afflictio, secundum illud Prov. XIV: risus dolore miscebitur.
Sed delectatio contemplationis sapientiae in seipsa habet delectationis causam: unde nullam anxietatem patitur,
quasi expectans aliquid quod desit. Propter quod dicitur Sap. VIII: non habet amaritudinem conversatio illius,
nec taedium convictus illius, scilicet sapientiae. Et ideo divina sapientia suam delectationem ludo comparat,
prov.
VIII: delectabar per singulos dies, ludens coram eo: ut per diversos dies, diversarum veritatum considerationes
intelligantur.
Unde et hic subditur: et illic age conceptiones tuas, per quas scilicet homo cognitionem accipit veritatis.
|+1 Lectio 1
Huius ergo exhortationis sectator boetius de suis conceptionibus librum nobis edidit, qui de hebdomadibus
dicitur, idest de editionibus: quia in Graeco hebdomada idem est quod edere.
In quo quidem libro boetius duo facit. Primo enim praemittit prooemium; secundo procedit ad operis tractatum,
ibi, diversum est esse, et id quod est.
Circa primum tria facit. Primo ostendit de quo sit intentio. Secundo quomodo sit tractandum, ibi, idque eo dicis
esse faciendum etc.. Tertio tradit ordinem quo procedendum est, ibi, ut igitur in mathematica fieri solet.
Scribit autem hunc librum ad ioannem diaconum Romanae ecclesiae, qui ab eo petierat ut ex suis hebdomadibus,
idest editionibus, dissereret, et exponeret quandam difficilem quaestionem, per quam solvitur quaedam apparens
contrarietas.
1

