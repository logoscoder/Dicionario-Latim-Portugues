supra habitum est, videtur ulterius posse concludi, quod nullo modo entia sunt bona: quod est contra id quod
supra praemissum est.
|+4 Lectio 4
Praemissa quaestione, et rationibus hinc inde inductis hic boetius adhibet solutionem: et circa hoc tria facit.
Primo determinat veritatem quaestionis.
Secundo solvit obiectionem, ibi, quia in re soluta est quaestio. Tertio inducit quasdam obiectiones contra
solutionem, et solvit eas, ibi, at non alba.
Circa primum tria facit. Primo praemittit quandam suppositionem. Secundo ostendit quid illa suppositione facta
sequatur circa bonitatem rerum, ibi, hoc igitur paulisper. Tertio ostendit qualiter se habeat bonitas rerum
secundum rei veritatem, nulla suppositione facta, ibi, quae quoniam non sunt simplicia.
Circa primum duo facit. Primo praemittit quiddam quod est necessarium ad ostendendum quod possit fieri talis
suppositio.
Secundo suppositionem inducit, ibi, amoveamus igitur.
Dicit ergo primo, quod multa sunt quae non possunt actu separari, quae tamen animo et cogitatione separantur:
cuius ratio est, quia alio modo sunt res in anima, et alio modo sunt in materia. Potest ergo esse quod aliquid ex
eo ipso modo quo est in materia, habet inseparabilem coniunctionem ad aliud; et tamen secundum quod est in
anima, non habet inseparabilem coniunctionem ad ipsum, quia scilicet ratio unius est distincta a ratione alterius.
Et ponit exemplum de triangulo, et aliis mathematicis quae a materia sensibili actu separari non possunt, cum
tamen mathematicus abstrahendo mente consideret triangulum et proprietatem eius praeter materiam sensibilem,
quia scilicet ratio trianguli non dependet a materia sensibili.
Deinde cum dicit, amoveamus igitur, ponit suppositionem quam intendit, ut scilicet quod consideratione mentis
removeamus ad tempus praesentiam primi boni a ceteris rebus: quod quidem possibile est secundum ordinem
cognoscibilium quoad nos. Quamvis enim secundum naturalem ordinem cognoscendi Deus sit primum
cognitum, tamen quoad nos prius sunt cogniti effectus sensibiles eius. Et ideo nihil prohibet in consideratione
nostra cadere effectus summi boni, absque hoc quod ipsum primum bonum consideremus.
Ita tamen primum removeamus a consideratione mentis, quod omnino constet nobis illud esse. Hoc enim
cognosci potest ex communi omnium sententia tam doctorum quam indoctorum, et ulterius etiam ex ipsis
religionibus gentium barbararum, quae nullae essent, si Deus non est.
Deinde cum dicit, hoc igitur paulisper, ostendit quid hac suppositione facta sequatur circa bonitatem rerum: et
circa hoc duo facit.
Primo manifestat quod intendit. Secundo probat quiddam quod supposuerat, ibi, quod si nihil aliud.
Dicit ergo primo, quod remoto per intellectum primo bono, ponamus quod cetera sint bona: quia ex bonitate
effectuum devenimus in cognitionem boni primi.
Consideremus ergo qualiter possent esse bona, si non processissent a primo bono.
Hac autem suppositione facta, videtur in eis aliud esse ipsa bonitas, et ipsum eorum esse. Si enim ponatur una et
eadem substantia esse bona, alba, gravis, rotunda, sequetur quod aliud in illa re esset eius substantia, aliud
rotunditas, aliud color, aliud bonitas. Intelligitur enim bonitas uniuscuiusque rei virtus ipsius, per quam perficit
operationem bonam. Nam virtus est quae bonum facit habentem, et opus eius bonum reddit, ut per Philosophum
patet in Lib. Ethic..
Quod autem ista sit aliud quam substantia rei, probat per hoc quod singula praemissorum si essent idem quod rei
substantia, sequeretur etiam quod omnia illa essent eadem ad invicem; scilicet quod idem esset gravitas quod
color, et quod bonum, et quod album, et quod rotunditas: quia quae uni et eidem sunt, sibi invicem sunt eadem.
Hoc autem natura rerum non patitur quod omnia ista sint idem. Relinquitur igitur quod, praemissa suppositione
facta, aliud esset in rebus ipsum esse, et aliud aliquid esse, puta vel bonum, vel album, vel quidquid taliter
dicitur. Et sic, praedicta positione facta, res essent quidem bonae, non tamen ipsum eorum esse esset bonum. Sic
ergo si aliquo modo essent non a primo bono, et tamen in se essent bona, sequeretur quod non idem esset in eis
quod sint talia, et quod sint bona; sed aliud esset in eis esse, et aliud bonum esse.
Deinde cum dicit, quod si nihil omnino aliud, probat quod supposuerat, scilicet quod praedicta suppositione
facta, aliud esset in eis bonum esse, et aliud simpliciter esse, vel quidquid aliud esse. Quia si nihil aliud esset in
eis nisi quod sunt bona, ita scilicet quod neque essent gravia, neque colorata, neque distincta aliqua spatii
dimensione, sicut sunt omnia corpora, nec esset in eis ulla qualitas, nisi hoc solum quod bona essent, tunc non
videretur quod essent res creatae, sed quod essent ipsum primum rerum principium. Quia id quod est ipsa
essentia bonitatis, est primum rerum principium.
Et per consequens sequeretur quod non oporteret dicere pluraliter de omnibus eis quod viderentur esse
principium rerum, sed singulariter quod videretur esse primum rerum principium, tanquam res bonae omnes
essent simpliciter unum: quia solum unum est quod est huiusmodi ut sit tantummodo bonum, et nihil aliud. Hoc
autem patet esse falsum. Ergo et primum; quod scilicet res creatae, amoto primo bono, nihil aliud essent quam
hoc quod est esse bonum.
7

