Dicitur enim, quod substantiae creatae, inquantum sunt, bonae sunt; cum tamen dicatur, quod substantiae creatae
non sunt substantialia bona, sed hoc dicitur solius Dei proprium esse. Quod enim convenit alicui inquantum est,
videtur ei substantialiter convenire; et ideo si substantiae creatae, inquantum sunt, bonae sunt, consequenter
videtur quod sint substantialia bona.
Deinde cum dicit, idque eo dicis esse, ostendit per quem modum hic tradere velit, idest non plane, sed obscure: et
circa hoc tria facit.
Primo ostendit quod intendit obscure dicere. Secundo ostendit hunc modum esse sibi assuetum, ibi, hebdomadas
vero.
Tertio ostendit quod hic modus debeat ei esse acceptus, ibi, pro hinc ut ne sis.
Dicit ergo primo, quod ille ad quem scribit haec, ita petebat praedicta esse scribenda, quod via eorum quae hic
scribenda sunt, non esset omnibus nota, qui non eodem desiderio ad haec afficiebantur quo ipse, cui boetius
testimonium perhibet quod praedicta fuerit vivaciter ante complexus, idest vel perspicaciter intelligendo, vel
ferventer desiderando.
Deinde cum dicit, hebdomadas vero, ostendit hunc modum etiam sibi esse consuetum; et dicit, quod ipse solitus
erat sibi commentari, idest componere vel excogitare quasdam hebdomadas, idest editiones, seu conceptiones,
quas potius conservabat, eas considerans ad sui memoriam, quam participem eorum faceret aliquem illorum qui
propter sui lasciviam et petulantiam, idest luxuriam, et levitatem, nihil aliud a ioco et risu patiuntur esse
coniunctum, id est ordinatum vel constructum. Detestantur enim si quis aliquem sermonem coniunxerit aut
ordinaverit non ad ludum, sed ad seria pertinentem.
Deinde cum dicit, pro hinc tu etc., concludit ex praemissis, quod obscurum sermonem debeat gratanter suscipere,
utpote qui talem sermonem ipse petierat; et hoc est quod dicit: pro hinc, quia scilicet hoc fecisti, ne iter
nostrarum descriptionum esset omnibus pervium.
Ne sis adversus, idest contrarius, obscuritatibus brevitatis, idest obscuritati praesentis libri, quae est brevitati
coniuncta.
Ex hoc enim quod aliqua breviter dicuntur, magis solent esse obscura. Obscuritas autem cum secretum fideliter
custodiat, hoc affert utilitatis quod loquitur solum cum illis qui digni sunt, idest cum intelligentibus et studiosis,
qui digni sunt ad secreta sapientiae admitti.
Deinde cum dicit, ut igitur in mathematica fieri solet, ostendit quo ordine sit procedendum, ut patet, per ea quae
sunt per se nota: et circa hoc duo facit.
Primo ponit ordinem procedendi. Secundo notificat illa ex quibus procedere intendit, ibi, communis animi
conceptio.
Dicit ergo primo, quod ipse intendit primo proponere quaedam principia per se nota, quae vocat terminos et
regulas. Terminos quidem, quia in huiusmodi principiis stat omnium demonstrationum resolutio; regulas autem,
quia per eas dirigitur aliquis in cognitionem sequentium conclusionum. Ex huiusmodi autem principiis intendit
concludere et facere nota omnia quae consequenter tractanda sunt, sicut fit in geometria, et in aliis
demonstrativis scientiis, quae ideo dicuntur disciplinae, quia per eas discipulis aggregatur scientia ex
demonstratione quam Magister proponit.
Deinde cum dicit, communis animi conceptio est, notificat principia per se nota: et primo per definitionem:
secundo per divisionem, ibi, harum autem duplex est modus.
Circa primum considerandum est, quod huiusmodi principia, quae sunt termini, quia regulae demonstrationum
sunt, vocantur communes animi conceptiones.
Definit ergo animi conceptionem communem, dicens: communis animi conceptio est enuntiatio quam quisque
probat auditam, idest quam quilibet approbat statim ut eam audit. Aliae enim propositiones quae his
demonstrantur, non statim ex ipso auditu approbantur, sed oportet ut per alia aliqua fiant nota. Hoc autem non est
procedere in infinitum: unde oportet pervenire ad aliqua quae statim per se sunt nota. Unde dicuntur communes
animi conceptiones, et communiter cadunt in conceptione cuiuslibet intellectus: cuius ratio est, quia praedicatum
est de ratione subiecti; et ideo statim nominato subiecto, et intellecto quid sit, statim manifestum est praedicatum
ei inesse.
Deinde cum dicit, harum autem duplex est modus, dividit praedicta principia, dicens, quod praedictarum
communium animi conceptionum duplex est modus.
Quaedam enim animi conceptiones sunt communes hominibus omnibus, sicut ista: si ab aequalibus aequalia
auferas, quae relinquuntur sunt aequalia.
Alia vero animi conceptio est communis solum doctis, quae derivatur a primis animi conceptionibus, quae sunt
omnibus hominibus communes: et huiusmodi est: incorporalia non esse in loco, quae non approbatur a vulgo,
sed solum a sapientibus.
Huius autem distinctionis ratio est, quia cum communis animi conceptio, vel principium per se notum, sit aliqua
propositio ex hoc quod praedicatum est de ratione subiecti: si illud idem quod significatur per subiectum et
praedicatum, cadat in cognitionem omnium; consequens est quod huiusmodi propositio sit per se nota omnibus;
sicut quid sit aequale, notum est omnibus, et similiter quid sit subtrahi; et ideo praedicta propositio est omnibus
per se nota. Et similiter: omne totum est maius sua parte, et aliae huiusmodi. Sed ad apprehendendam rem
2

