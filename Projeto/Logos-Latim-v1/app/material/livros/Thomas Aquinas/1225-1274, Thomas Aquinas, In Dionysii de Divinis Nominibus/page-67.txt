ad debitum finem: sicut cum natura producit partum monstruosum et cum scriptor non facit bonam Scripturam et
cum voluntas non facit actum virtuosum.
Est etiam de ratione boni quod sit intentum, quia bonum est quod omnia appetunt et, per oppositum, dicit quod
malum est sine intentione. Et haec tria possunt reduci ad modum, speciem et ordinem, quem ponit Augustinus:
nam incommensuratio est per privationem modi; peccatum, per privationem speciei; hoc autem quod dicit: sine
intentione, per privationem ordinis.
Deinde, ponit ea quae consequuntur communem rationem boni; et primo dicit: sine pulchritudine, quia pulchrum
convertitur cum bono, ut supra dictum est.
Et postea ponit quaedam particularia bona, quae privantur per malum; et dicit quod est sine vita et sine mente,
idest intellectu et sine ratione; et est imperfectum, perfectio enim ad rationem boni pertinet; et est non
collocatum, idest non firmatum in aliquo, firmari enim in aliquo est de ratione boni; et est sine causa, ordo enim
ad causam est quoddam bonum; et est indefinitum, sicut non est propria causa procedens; et est sine germine,
quasi non habens proprium et per se effectum; et est vacuum, idest absque plenitudine; et est non operans, quia et
ipsa operatio est quoddam bonum et perfectio operantis; et est inordinatum, quia etiam ordo ad rationem boni
pertinet; et est dissimile, quia etiam similitudo quidam ordo est et ad rationem boni pertinens; et est infinitum,
quia finis est bonum et perfectio uniuscuiusque; et est obscurum, idest sine claritate; et breviter sine omni
substantia et non est existens aliquo modo nec in aliquo tempore nec aliquid est malum inquantum est malum.
Deinde, cum dicit: sicut totaliter...
Procedit ad manifestandam tertiam considerationem supra positam scilicet quod malum non est aeternum et
causativum quoddam primum principium; et hoc probat dupliciter; primo sic: malum enim eo modo quo aliquid
potest facere, potest hoc per bonum sibi adiunctum, quia illud quod omnino est expers boni neque est aliquid
neque potest aliquid. Et hoc sic probat: si enim ita est, quod existere et appeti per voluntatem et esse potens et
esse effectivum pertinent ad rationem boni, quomodo illud quod est bono contrarium, scilicet malum, quod est
absque substantia et operatione et voluntate, ut supra dictum est, poterit aliquid propria virtute? quasi diceret:
nullo modo. Si igitur malum nihil potest per seipsum, sed solum virtute boni, manifestum est quod malum non
est primum principium causativum.
Secundo, ibi: non omnia...
Probat idem sic: nos videmus quod non omnia sunt omnibus mala, nec eadem omnino sunt mala omnibus
secundum idem; malum enim uniuscuiusque opponitur proprio bono eius: malum enim Daemonis est esse
intellectum non conformem divinae bonitati et malum animae est esse praeter rationem et malum corporis est
esse praeter naturalem dispositionem. Non ergo est aliquod malum quod idem sit malum omnibus. Hoc autem
oporteret, si esset aliquod primum malum causativum omnium malorum, sicut primum causativum omnium
bonorum est omnibus bonum. Patet igitur quod malum non est primum principium causativum.
|#23 Lectio 23
Soluta prima quaestione de causa mali, hic solvit secundam de providentia, quomodo scilicet mala possint esse,
divina providentia existente; et circa hoc, tria facit: primo, ostendit quod non cadit sub providentia, quasi ex
providentia causatum; secundo, ostendit quod cadit sub providentia, quia a providentia ordinatum; ibi: sed et
factis...; tertio, quod malum non debet esse totaliter per providentiam impeditum; ibi: et proprie...* dicit ergo
primo quod malum, inquantum est malum, non est existens neque in existentibus, ut supra probatum est; et cum
nihil sit existentium improvisum, idest ex divina providentia non causatum, malum non est intentum seu
causatum ex divina providentia.
Quod autem omnia existentia causantur ex divina providentia et nullum malum sic probat: nullum enim est
existentium quin aliquo modo participet bono; sed de ratione mali est quod sit defectus boni. Nullum autem
universaliter existentium privatur seu deficit a bono; proprius autem effectus providentiae videtur esse bonum:
hoc enim quilibet providens intendit ut sua providentia ea quibus providet in bono statu constituat.
Relinquitur ergo quod divina providentia ad omnia existentia se extendit et nihil existentium est non provisum a
Deo; sed malum intantum non causatum est per providentiam divinam, inquantum non est existens.
Deinde, cum dicit: sed et factis malis... Ostendit quomodo mala cadunt sub providentia, ut a providentia
ordinata; et dicit quod divina providentia bene utitur malis, quandoque quidem ad ipsorum utilitatem in quibus
sunt mala; sicut infirmitates corporales vel etiam spirituales, Deo id agente, cedunt in utilitatem eorum qui eas
patiuntur; quandoque vero ad utilitatem aliorum, et hoc dupliciter: quandoque quidem ad propriam utilitatem
alicuius, sicut est cum ex poena unius alius emendatur; quandoque vero, ad utilitatem communem, sicut cum
poena malefactorum ordinatur ad pacem civitatis.
Deinde, cum dicit: et proprie... Ostendit quod malum non debet esse totaliter per divinam providentiam
impeditum; et dicit, quod divina providentia providet unicuique existentium proprie, idest secundum
proprietatem et conditionem suae naturae. Et ideo non sunt recipienda vana obiecta multorum, qui dicunt quod
divina providentia debet et nos invitos inducere ad virtutem. Non enim pertinet ad providentiam quod corrumpat
naturam rerum, sed quod servet; unde, eo modo, providentia est conservativa naturae uniuscuiusque rei; sed
providet ea quae per suam naturam sunt mobilia, quasi per se mobilia, idest non auferens ab eis quin per se
67

