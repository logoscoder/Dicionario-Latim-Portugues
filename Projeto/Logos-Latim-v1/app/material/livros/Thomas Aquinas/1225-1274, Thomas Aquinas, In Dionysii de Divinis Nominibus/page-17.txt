mysterium incarnationis, quia sola persona filii est incarnata; et hoc est quod dicit quod cum praedictis discretum
est: quia perfecta et invariabilis essentia Jesu secundum naturam deitatis, est secundum nos per unitionem
humanitatis; et quaecumque alia substantialia, idest personalia mysteria pertinent ad benignitatem incarnationis.
|#2 Lectio 2
Quia in solutione obiectionis supra positae dixerat quod theologia de divinis personis quaedam tradit unitive et
quaedam discretive, intendit hic exponere qualis sit unitio et discretio in divinis; et primo, exponit secundum
quod possibile est; secundo, dicit quod non potest totaliter et perfecte a nobis exponi; ibi: sed harum...* circa
primum duo facit: primo, tradit modum secundum quem exponere intendit; secundo, secundum illum modum
exponit; ibi: vocant enim...* dicit ergo quod ad pleniorem intellectum praemissae solutionis, oportet, secundum
eius arbitrium, magis exponere perfectum modum divinae unitionis et discretionis, resumentes solutionem a
principio, ita ut omnis sermo noster circa hoc fiat conspicuus, idest manifestus. Ad quod consequendum, duo
ponit vitanda et tria observanda: vitandum enim est sive respuendum omne varium confusum et permixtum. Cum
enim aliquis diversa confuse et indistincte dicit, oportet quod nunc de hoc, nunc de illo loquatur et sic in sermone
apparet varietas; respuendum est omne non planum idest obscurum, quod quidem potest contingere si
intelligibilia tradantur absque sensibilium exemplorum manuductione vel si per verba inusitata aliqua manifesta
traderentur.
Contra haec autem duo, ponit duo observanda: ut scilicet, sermo eius determinet, secundum virtutem loquentis,
propria, idest connaturalia nobis; discrete, contra hoc quod dixerat: varium; et plane, contra hoc quod dixerat:
non planum; et addit tertium, scilicet, ordinate; oportet enim ad hoc quod doctrina sit manifesta, ut procedatur
secundum ordinem disciplinae, a manifestioribus incipiendo et ab his per quorum cognitionem alia
cognoscuntur. Promittit etiam se expositurum perfectum modum divinae unitionis et discretionis, quia assignabit
modos omnes, secundum quos unitio et discretio possunt accipi in divinis, non autem quod ipsum modum,
secundum quod in Deo perfectus est, manifestare possit; hoc enim supra virtutem nostram est, ut infra probabit.
Deinde, cum dicit: vocant enim... Prosequitur expositionem unitionis et discretionis divinae: et primo, quantum
pertinet ad deitatem; secundo, quantum pertinet ad humanitatem Christi; ibi: discretum autem est...* circa
primum, duo facit: primo, exponit duos modos unitionis et discretionis; secundo, subdit utrumque; ibi: et
dicunt...* circa primum, duo facit: primo, exponit communem modum unitionis; secundo, communem modum
discretionis; ibi: discretionis...* dicit ergo, primo, quod, sicut in aliis suis libris dixerat, scilicet in libro de divinis
hypotyposibus, sancti Magistri nostrae theologicae traditionis idest christianae doctrinae, scilicet apostoli et
eorum discipuli vocant unitiones divinas, quasdam occultas et inegressibiles supercollocationes divinas quae
sunt singularitatis divinae, superineffabilis et superignotae.
Ad cuius evidentiam considerandum est, quod, cum omnis multitudo rerum a principio primo effluat, primum
principium, secundum quod in se consideratur, unum est; secundum autem emanationem qua ab eo procedit
multitudo, iam invenitur a quo primum principium distingui possit, quia ratio multitudinis in distinctione
consistit.
Considerare igitur primum principium, secundum quod in se est, hoc est considerare unitionem ipsius et hanc
existentiam primi principii in seipso, supercollocationem vocat; et nominat hanc supercollocationem et occultam
et inegressibilem: occultam quidem quia intantum Deus potest a nobis cognosci, inquantum participationes suae
bonitatis cognoscimus; secundum autem quod est in se, est nobis occultus; inegressibilem autem dicit, quia
secundum quod in seipso est primum principium nulli communicatur et sic quasi a seipso non egreditur: et
propter hoc et ipsam divinitatem sic consideratam, per excellentiam distinguentem ipsam ab omnibus, vocat
singularitatem, quia singulare est quod est incommunicabile.
Deinde, cum dicit: discretiones...
Exponit, per oppositum, communem modum discretionum; et dicit quod praedicti Magistri vocant discretiones,
processiones et manifestationes deitatis, quae conveniunt ei inquantum ipsum bonum, quia de ratione boni est
quod ab eo procedant effectus per eius communicationem. Et considerandum quod contra id quod supra dixerat:
occultas et inegressibiles, satis congrue posuit processiones et manifestationes, quia per effectus progredientes ab
ipso manifestatur, et quodammodo ipsa deitas in effectus procedit, dum sui similitudinem rebus tradit, secundum
earum proportionem, ita tamen, quod sua excellentia et singularitas sibi remanet, incommunicata rebus et occulta
nobis.
Hae igitur processiones vocantur discretiones, quia nisi a primo principio alia effluerent, non haberet primum
principium a quo discerneretur.
Deinde, cum dicit: et dicunt...
Subdit utrumque dictorum modorum; et primo, ponit subdivisionem; secundo, manifestat eam; ibi: sicut...* dicit
ergo, primo, quod illi qui sequuntur sacras Scripturas et sequuntur proprias rationes praedictae unitionis et iterum
praedictae discretionis, dicunt quod tam in praedicta unitione communi sunt quaedam propriae unitiones et
discretiones, quam etiam in praedicta communi discretione.
Deinde, cum dicit sicut in unitione divina... Exponit subdivisionem; et primo, ostendit quomodo, in praedicto
modo unitionis communi, sit quaedam unitio et discretio; secundo, ostendit quod, etiam in discretione praedicta,
17

