Secundo, ponit ea quae pertinent ad vitam; et dicit quod ex Deo est omnis vita et immortalitas, quae est
indeficientia vitae.
Tertio, ponit ea quae pertinent ad sapientiam; et dicit quod ex Deo est omnis sapientia.
Et quia sapientis est ordinare, subiungit: et omnis ordo et omnis harmonia, quae est convenientia ordinis.
Quarto, ponit ea quae pertinent ad virtutem; et dicit quod ex Deo est omnis virtus.
Ad virtutem autem pertinet quod aliquis conservetur a nocivis et quantum ad hoc dicit: omnis custodia, et quod
firmetur in his quae ei conveniunt et quantum ad hoc dicit: omnis collocatio, et quod diffundat ea quae quis habet
et quantum ad hoc dicit: omnis distributio.
Quinto, ponit ea quae pertinent specialiter ad cognitionem; unde dicit: omnis intellectus quantum ad Angelos;
omnis sermo, idest ratio quantum ad homines; omnis sensus quantum ad animalia; omnis habitus quo perficitur
ratio cognoscitiva vel appetitiva.
Sexto, ponit ea quae pertinent ad corporalia; et dicit: omnis statio, idest quies; et omnis motus.
Septimo, ponit ea quae pertinent ad unum; et dicit: omnis unitio, universaliter; omnis concretio quantum ad
unionem corporum; omnis amicitia quantum ad unionem affectuum; omnis concordatio quantum ad unionem
conceptionum et sententiarum.
Ultimo, ponit ea quae pertinent ad multitudinem; et dicit: omnis discretio, idest distinctio; et omnis diffinitio,
idest determinatio uniuscuiusque: unumquodque enim determinatur in se per hoc quod est ab aliis distinctum.
Et non solum ista sunt a Deo, sed quaecumque alia pertinent ad esse quibus entia informantur.
|#2 Lectio 2
Postquam Dionysius ostendit Deum universalem omnium causam essendi, hic ostendit quod est causa omnium
particularium entium, secundum quod sunt in propriis naturis; et dividitur in partes tres: in prima, ostendit
propositum; in secunda, determinat de exemplaribus; ibi: exemplaria autem...; in tertia, epilogat quae supra dicta
sunt; ibi: igitur...* circa primum, tria facit: primo, ostendit proprias naturas rerum esse a Deo; secundo, infert
corollarium ex dictis; ibi: et propter hoc...; tertio, manifestat per exemplum; ibi: si enim noster sol...* circa
primum, duo facit: primo, ponit omnes gradus entium a Deo esse; secundo, quod etiam ipsum esse commune est
a Deo; ibi: et quasdam...* circa primum, tria facit: primo, distinguit gradus entium, dicens eos esse a Deo;
secundo, subiungit gradus supremorum entium; ibi: et quidem...; tertio, distinguit gradus inferiorum entium; ibi:
et animae...* dicit ergo primo quod ex universali causa omnium quae Deus est, sunt substantiae Angelorum, Deo
similium quae sunt intelligibiles, inquantum sunt immateriales et sunt intellectuales, inquantum habent virtutem
intelligendi se et alia, et iste est primus gradus substantiarum, quae nec corpora sunt, nec corporibus unita.
Secundus gradus est substantiarum quae non sunt corpora, sed corporibus unita sunt; et quantum ad hoc dicit: et
animarum.
Tertius gradus est substantiarum corporalium; et quantum ad hoc dicit: et omnis mundi naturae.
In quarto gradu entium, sunt accidentia quae sunt in novem generibus.
Quintus gradus est eorum quae non sunt in rerum natura, sed in sola cogitatione, quae dicuntur entia rationis, ut
genus, species, opinio et huiusmodi; et quantum ad hos duos gradus dicit quod a Deo sunt quocumque modo
aliqua dicantur inesse aliis, sicut accidentia aut esse secundum cogitationem, sicut entia rationis.
Deinde, cum dicit: et quidem...
Distinguit gradus supremorum entium, idest Angelorum qui in tres partes distinguuntur.
Quantum ergo ad Angelos supremae hierarchiae, dicit quod ab ipsa universali causa omnium et etiam in ipsa
habent et esse et conformitatem ad Deum, virtutes angelicae supremae hierarchiae, quae sunt sanctissimae
propter perfectam coniunctionem ad Deum et provectissimae propter altitudinem qua aliis supereminent et sunt
collocatae quasi in vestibulis supersubstantialis divinae trinitatis: est enim sententia Dionysii, ut patet in XIII
cap. Angelicae hierarchiae quod Angeli supremae hierarchiae ad exteriora non mittuntur et sic in abscondito
altissimae divinae contemplationis constituti, semper assistere dicuntur, ad similitudinem ministrorum qui cum
rege semper morantur, in domibus eius excubantes.
Quantum vero ad Angelos secundae hierarchiae, dicit quod virtutes angelicae mediae hierarchiae, quae praedictis
virtutibus subiiciuntur, subiecte, idest inferiori modo, a Deo esse habent.
Quantum vero ad Angelos infimae hierarchiae, angelicae virtutes habent esse a Deo, extreme, idest infimo modo.
Sed extremum et infimum dicitur in Angelis per comparationem ad superiores, sed per comparationem ad nos,
sunt supermundanae et super modum rerum mundanarum Dei bonitatem participant.
Deinde, cum dicit: et animae... Distinguit quosdam gradus in inferioribus, scilicet in animabus et in corporalibus
substantiis; et hoc dupliciter: primo, secundum ordinem qui est inter esse et bene esse; et hoc est quod dicit quod
animae et omnia alia existentia, infra animas, habent esse et bene esse et denominantur existentia et bene
existentia, inquantum habent esse et bene esse a primo ente et inquantum sunt in primo ente et entia et bene
entia; et hoc, secundum eamdem rationem, secundum quam dicuntur haec de Angelis.
Secundo, ostendit gradum in istis quantum ad progressum essendi: huiusmodi enim incipiunt esse ex ipso primo
ente, sicut ex primo principio; et in ipso primo ente custodiuntur, idest conservantur, sicut in primo principio
quod est causa non solum faciens, sed et conservans in esse et ad ipsum primum ens terminantur omnia sicut ad
74

