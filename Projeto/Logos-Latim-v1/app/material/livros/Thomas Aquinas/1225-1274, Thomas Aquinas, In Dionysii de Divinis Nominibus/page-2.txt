Deum nominat quandoque ipsum quidem bonum aut superbonum aut principale bonum aut bonitatem omnis
boni. Et similiter nominat ipsum supervitam, supersubstantiam et ipsam deitatem thearchicam, idest principalem
deitatem, quia etiam in quibusdam creaturis recipitur nomen deitatis secundum quamdam participationem.
Secunda autem difficultas accidit in dictis eius, quia plerumque rationibus efficacibus utitur ad propositum
ostendendum et multoties paucis verbis vel etiam uno verbo eas implicat. Tertia, quia multoties utitur quadam
multiplicatione verborum quae, licet superflua videantur, tamen diligenter considerantibus magnam sententiae
profunditatem continere inveniuntur.
|+1 Capitulus 1
|#1 Lectio 1
In hoc igitur libro, qui de divinis nominibus inscribitur, more eorum qui artificiose scientias tradiderunt, primo,
praemittit quaedam necessaria ad sequentem considerationem; secundo, incipit prosequi principale intentum in 3
cap. Quod incipit ibi: et primam...* circa primum, duo facit: primo, ostendit rationem divinorum nominum;
secundo, ostendit quod nomina, de quibus in hoc libro tractatur, sunt communia toti trinitati; et hoc 2 cap. Quod
incipit ibi: thearchicam totam essentiam...* circa primum, duo facit: primo, continuat se ad praecedentem librum,
ubi alloquens beatum timotheum, dicit quod post theologicas hypotyposes, idest divinas distinctiones quibus
personae in trinitate ad invicem distinguntur, transibit ad reserationem, idest manifestationem divinorum
nominum, secundum suam possibilitatem. Perfecte enim ea exponere supra hominem esse videtur.
Secundo, ibi: esto..., incipit praemittere quaedam necessaria ad sequens opus. Praemittit autem duo: primo
quidem, modum procedendi in hoc opere, hoc enim necessarium est praescire in qualibet doctrina.
Secundo, ostendit rationem divinorum nominum de quibus in hoc libro intendit; ibi: has sequentes...* et haec duo
satis exprimuntur in titulo huius capitis qui sic se habet: quae sermonis intentio, quantum ad primum; et quae de
divinis nominibus traditio, quantum ad secundum.
Circa primum, duo facit: primo, ostendit ex quibus procedendum sit in hoc opere; secundo quae sint tradenda;
ibi: igitur universaliter...* circa primum, duo facit: primo, ostendit ex quibus sit procedendum in hoc opere, quia
non est innitendum rationi humanae, sed revelationi divinae, accipiens hoc ab apostolo qui dicit I corinth. 2: non
in persuasibilibus humanae sapientiae verbis...: sed in doctrina spiritus, spiritualibus spiritualia comparantes. Et
hoc est quod dicit: esto autem, idest sit, et, idest etiam, nunc lex eloquiorum, idest quae in sanctis Scripturis
traditur, praedefinita, idest praedeterminata, a nobis, sicut olim fuit ab apostolo; quae quidem lex est: nos
asseverare, idest astruere vel manifestare veritatem dictorum de Deo, non in persuasibilibus humanae sapientiae
verbis, idest non innitentes, sicut principalibus mediis ad probandum propositum, principiis humanae sapientiae,
quae secundum naturalem rationem procedit, sed in demonstratione virtutis theologorum, idest eorum qui
Scripturam canonicam tradiderunt, scilicet apostolorum et prophetarum, virtutis, dico, motae a spiritu, scilicet
sancto. Innititur enim, in sua doctrina, Dionysius auctoritate sacrae Scripturae, quae robur habet et virtutem
secundum quod apostoli et prophetae moti sunt ad loquendum a spiritu sancto eis revelante et in eis loquente.
Secundo, inducit praedictae legis rationem; ibi: secundum quam...* et virtus suae rationis talis est: in illis
doctrinis, principiis humanae sapientiae inniti possumus in quibus ea traduntur quae hominibus cognoscibilia
sunt et dicibilia et ab his qui habent doctrinam illam et cognosci et dici possunt.
Sed in doctrina fidei proponuntur quaedam homini ignota et indicibilia quibus habentes fidem inhaerent, non
cognoscendo aut perfecte verbo explicando, licet certius eis inhaereant et altior sit huiusmodi inhaesio quam
aliqua cognitio naturalis.
In doctrina igitur fidei non possumus inniti principiis humanae sapientiae.
Et hoc est quod dicit: secundum quam, scilicet virtutem revelationis procedentis a spiritu sancto in apostolos et
prophetas, nos per fidem coniungimur ineffabilibus et ignotis, idest veritati divinae quae excedit omnem
humanam locutionem et cognitionem.
Nec fides sic coniungit eis ut faciat ea ab homine credente cognosci et loqui sicut sunt, hoc enim esset apertae
visionis, sed coniungit ineffabiliter et ignote: videmus enim nunc per speculum ut dicitur I corinth. 13.
Et ne aliquis hanc coniunctionem despiceret propter sui imperfectionem, subiungit: secundum meliorem
unionem nostrae rationalis et intellectualis virtutis et operationis, idest supra virtutem et operationem nostrae
rationis et intellectus, ut ponatur genitivus pro ablativo, more Graecorum.
Altioribus enim per fidem coniungimur quam sint ea ad quae ratio naturalis pertingit et certius adhaeremus,
quanto certior est divina revelatio quam humana cognitio.
Dicit autem: rationalis et intellectualis, quia eorum quae naturaliter cognoscimus, quaedam per se a nobis
conspiciuntur absque aliqua investigatione et eorum proprie est intellectus; quaedam vero cognoscuntur per
inquisitionem et horum est ratio. Dicit autem: operationis et virtutis, quia multa cognoscimus virtute, quae actu
non speculamur.
Deinde, cum dicit: igitur universaliter...
Ostendit quae sunt tradenda in hac doctrina; et primo, ponit propositum; secundo, manifestat ipsum; ibi: nam
supersubstantialem scientiam...* propositum autem concludit ex praemissis. Hoc enim et in scientiis humanis
2

