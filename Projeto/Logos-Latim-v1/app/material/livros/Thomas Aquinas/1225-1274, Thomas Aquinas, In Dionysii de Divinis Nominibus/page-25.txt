Et ideo incipiamus, primo, a bono ut consequenter in aliis manifestius ostendamus quod de bono ostensum fuerit.
Nam bonum universaliter se habet ad omnes processiones: quidquid enim Deus creaturae communicat, ex sua
bonitate communicat.
Alia vero nomina, aliquas processiones speciales designant. Sic, ergo, quod in universali manifestatum fuerit,
planius videri poterit in specialibus.
Considerandum est autem quod multitudo procedit ex uno tripliciter: uno quidem modo, per divisionem sicut
unum totum dividitur in multas partes, sed talis multitudo tollit plenitudinem et adunationem quae erat in toto.
Alio modo, per modum communitatis sicut ex uno genere proveniunt multae species et ex una specie multa
individua, sed istud unum sic multiplicatum non est unum singulare, sed commune.
Tertio modo, multiplicatur apud nos aliquod unum per effusionem sicut ex uno fonte proveniunt multi rivuli, sed
hoc fit cum quadam egressione, inquantum scilicet, aqua a fonte egrediens, se in multos rivulos diffundit.
In existentia autem omnium bonorum participantium sapientiae, vitae et huiusmodi, ipsa quidem bonitas
discernitur, idest distinguitur, dum distincta bona ab ea proveniunt, sed hoc fit unitive: nihil enim diminuitur de
plenitudine, qua omnia bona adunantur in ipsa; et iterum in pluralitatem agitur singulariter, idest in pluralitatem
plurificatur in suis effectibus non sicut aliquod universale, sed singulare in seipsa manens; et iterum multiplicatur
per diffusionem ex uno, inegressibiliter, quia nihil de substantia eius egreditur. Et hoc ideo est, quia discretio et
multiplicatio et diffusio attenditur secundum quasdam similitudines divinae bonitatis; ipsa autem divina bonitate
manente, secundum suam essentiam, indistincta et una et in se collocata.
Deinde, cum dicit; postea...
Manifestat idem in ente et dicit quod quia Deus est supersubstantialiter ens, quantum ad suam existentiam, sed
tamen dat esse omnibus existentibus et producit universaliter substantias rerum, propter hoc, illud ens unum
supersubstantiale quod Deus est, dicitur multiplicari in sua, scilicet, similitudine; et quamquam ex ipso multa
existentia deducuntur, sed tamen nihilominus, huiusmodi ens manet unum, secundum suam existentiam, in
multiplicatione quae fit per eius similitudinem; et manet unitum, idest adunatum in processione; et manet plenum
et integrum in distinctione.
Et hoc ideo, quia ipsum, in sua substantia, est supersubstantialiter segregatum ab omnibus entibus; et quia omnia
producuntur ab ipso unitive, idest secundum unam virtutem, quae producendo diversa non dividitur; et quia
diffusio donorum eius, quae distribuit rebus, minorari non potest nec minoratur.
Non enim est dicendum quod sic uni bona communicet quod non possit amplius communicare: in nullo enim
plenitudo bonitatis eius, per huiusmodi communicationem, diminuitur.
Deinde, cum dicit: sed et unum existens... Ostendit idem quantum ad unum et dicit quod Deus, cum sit unum et
det unum esse parti et toti et communi unitati et multitudini, inquantum omnis multitudo aliqualiter participat
unum, ipse, inquam, sic existens unum et dans unitatem, supersubstantialiter est unum simpliciter, sicut bonum
et ens; quia non est aliquid eorum quibus dat esse unum. Non enim est sicut unum quod est pars multitudinis,
cum nihil ei ex aequo connumerari possit; neque etiam est unum, sicut aliquod totum ex partibus constitutum; et
sic non est unum eo modo quo alia, neque habet unum quasi participans ipso; sed tamen unum est, elongatum ab
istis quae hoc sunt unum, in quantum est super unum quod invenitur in existentibus creatis; et hoc est unum quod
producit multitudinem rerum in esse et perficit, attribuendo rebus proprias perfectiones et continet, conservando
omnia in suo esse et in suo ordine.
Deinde, cum dicit: rursus...
Ostendit idem in ipso nomine deitatis; et dicit quod videtur esse et dicitur unius Dei discretio et multiplicatio
inquantum multi dii fiunt ex hoc quod Deus aliquas creaturas deificat per conformitatem ad Deum secundum
virtutem uniuscuiusque deificatorum, non quod perfecte ei conformari possint aut quod per existentiam dii
dicantur. Et quamquam sint et dicantur multi dii beatificati, nihilominus tamen est unus principalis Deus qui est
super omnem deitatem communicatam, supersubstantialiter existens unus Deus.
Et cum ipse existat in omnibus, indivisibilis manet in rebus divisibilibus existens quibus esse communicat et est
unitus in seipso et multitudini non admiscetur et non multiplicatur secundum quod in se consideratur.
Et hoc supernaturaliter intelligens beatus Paulus qui fuit manuductor, idest instructor ad divinam illuminationem
tam ipsius Dionysii quam etiam ducis eius, idest Hierothei (qui, scilicet Paulus, multa de divinis cognovit et qui
est lumen mundi, sicut ipse in se dicit impletum, Act. 13 quod dicitur Isai. 49: posui te in lucem gentium) haec
dicit in suis sanctis epistolis, scilicet I corinth. 8, motus per inspirationem a Deo, quia etsi sunt qui dicantur dii
sive in coelo sive in terra...
Nobis tamen unus Deus pater ex quo omnia et nos in illo; et unus Dominus Iesus Christus per quem omnia et nos
per ipsum. Ex hac enim auctoritate, patet quod multitudo deificatorum et in coelestibus sicut sunt Angeli et in
terra sicut sancti homines, non praeiudicat unitati deitatis, quae communis est patri et filio.
Deinde, cum dicit: etenim...
Assignat rationem dictorum. Ideo enim processio praedicta et multiplicatio et discretio unitatem divinam non
tollit, quia in divinis unitiones superant discretiones et principantur eis; unitiones enim attenduntur secundum
ipsam divinam essentiam, discretiones autem secundum similitudines Dei rebus impressas, quae multum
deficiunt a suo principio et ideo divina nihilominus remanent unita, postquam illud unum quod est Deus,
25

