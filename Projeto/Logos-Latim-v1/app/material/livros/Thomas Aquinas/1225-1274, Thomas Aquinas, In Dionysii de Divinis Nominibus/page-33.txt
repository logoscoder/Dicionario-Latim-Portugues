habent, secundo tamen gradu, post illas sanctas et admirabiles Angelorum mentes; et ponit, primo, tria quae
pertinent ad eorum naturas, scilicet: quod sunt intellectuales et quod habent vitam substantialem, idest ut per se
subsistere possint et quod esse eorum et posse sit inconsumptibile, inquantum sunt immortales et incorruptibiles.
Secundo, ponit ordinem earum ad Angelos; et ponit tria, scilicet: quod extenduntur ad angelicas vitas, inquantum
scilicet de eorum similitudine aliquid participant; et iterum, per illos Angelos, sicut per quosdam bonos duces,
elevantur ad summum principem omnium bonorum: sic enim subditi in rebus humanis ad duces imitandos et eis
serviendum subsunt, ut per eos ad summum principem ordinentur; et inde, idest ab Angelis fiunt animae
participes, secundum suam proportionem, illuminationum a Deo emanantium, sicut et in rebus humanis,
directiones et praecepta a rege ad populum, per duces perveniunt.
Tertio, tangit ordinem animarum ad Deum; et dicit quod participant animae deiformi dono gratiae, secundum
propriam virtutem et non solum hoc habent animae ex divina bonitate, sed etiam quaecumque alia sunt
enumerata a nobis in sermone de anima. Fecit enim librum de anima quem non habemus.
|#2 Lectio 2
Determinatis his quae rationales creaturae de divina bonitate participant, hic accedit ad irrationales creaturas; et
primo, prosequitur ea quae pertinent ad animalia irrationalia et dicit: si oportet loqui non solum de nobilibus
creaturis, sed etiam de ignobilibus, ut puta de irrationalibus animabus aut animalibus, sciendum est quod
quaedam eorum aera secant volando, ut aves; quaedam vero habent motum in terra et hoc dupliciter: quaedam
enim vadunt, idest ambulant, ut animalia quadrupedia; quaedam vero in terra extenduntur, idest per sui corporis
extensionem moventur, ut reptilia; quaedam sunt sortita vitam in aquis, ut pisces; aut ambigue, sicut quaedam
animalia, quae, nunc in aquis, nunc in terra, vivunt; quaedam vero vivunt sub terra, ut talpae; et pulvere affecta,
ut quidam vermes qui sub pulveribus inveniuntur. Tam ista quam quaecumque alia universaliter habent
substantiam et vitam sensibilem, quod sunt et quod sic vivunt, ex divina bonitate habent.
Deinde, cum dicit: et plantae...
Prosequitur de plantis; et dicit quod omnes plantae ex divina bonitate habent vitam, non quidem sensibilem, sed
quae attenditur secundum nutritionem et motum augmenti et decrementi.
Deinde, cum dicit: et quaecumque...
Prosequitur de inanimatis; et dicit quod omnis substantia inanimata et non vivens ex divina bonitate habet quod
sit et quod substantialem obtineat habitum, idest quod se habeat ut subsistens, per quod excedit accidens.
Deinde, cum dicit: si autem...
Prosequitur de materia prima. Circa quod considerandum est quod Plato correxit errorem antiquorum naturalium,
qui non distinxerunt inter materiam et formam in rebus generabilibus et corruptibilibus, ponentes primam
materiam esse aliquod corpus in actu, ut ignem aut aerem aut aliquod huiusmodi. Intellexit enim Plato formae
corporali subesse materiam quae in sui essentia non habet aliquam speciem; sed tamen materiam a privatione
non distinxit, ut Aristoteles dicit in I physicorum.
Unde tam ipse quam sui sectatores materiam appellabant non-ens, propter privationem adiunctam. Et hoc modo
loquendi etiam Dionysius utitur, quamvis secundum Aristotelem necessarium sit materiam a privatione
distinguere, quia materia quandoque invenitur sub forma, quandoque sub privatione; unde privatio adiungitur ei
per accidens.
Item, considerandum est, secundum Platonicos, quod quanto aliqua causa est altior, tanto ad plura se extendit
eius causalitas. Unde oportet quod id quod est primum subiectum in effectibus, idest materia prima, sit effectus
solius primae causae quae est bonum, causalitate secundarum causarum usque ad hoc non pertingente.
Omne autem causatum convertitur in suam causam per desiderium, unde materia prima desiderat bonum,
secundum quod desiderium nihil aliud esse videtur quam privatio, et ordo ipsius ad actum.
Rursus, considerandum est quod sicut materia prima dicitur informis per defectum formae, sic informitas
attribuitur ipsi primo bono, non per defectum, sed per excessum; et sic, secundum quamdam remotam
assimilationem, similitudo causae primae invenitur in materia prima.
Secundum hoc ergo Dionysius dicit quod Deus, cum sit super omnia existentia, format res, inquantum est bonum
et carens forma per excessum; et hoc manifestat per singula: in ipso enim solo Deo invenitur quod est excessus
substantiae; quia, inquam, excellenter subsistit; et hoc dicitur non-existens ut alia; similiter, cum sit excedens
vita, dicitur non-vivens; et, cum sit excellens sapientia, dicitur sine mente et similiter de omnibus aliis
quaecumque sunt in bono, scilicet Deo, de numero non formatorum, per negationem dicta et deinde sunt
excedentis formationis, quia illae formae in eo sunt per excessum; et, si fas est dicere, illud bonum quod est
super omnia existentia et non-existens, ut dictum est, desiderat ipsum non-existens, idest materia prima,
inquantum desiderat formam quae est similitudo divini esse et certat aliquo modo in bono, idest ut primo bono
assimiletur, quae quidem communicatio nihil aliud est quam inclinatio ipsius ad formam; et communicat ut sit id,
scilicet ens et bonum quod vere idest essentialiter praedicatur de substantiali bono, quod nominatur secundum
ablationem ab omnibus per nomina negativa, non propter defectum, ut materia prima, sed propter excessum.
Deinde, cum dicit: sed quod nos... Prosequitur de corporibus coelestibus de quibus tractare effugerat et primo in
medio.
33

