et unumquodque omnium naturalium corporum, secundum suam proprietatem, participat virtutem unius et
eiusdem solis.
Ex quo patet, quod unus et idem sol in seipso causaliter praeaccepit uniformiter, idest secundum suam virtutem,
ea quae a diversis participantur: non enim effectus participarent causam, nisi causa in se praehaberet causaliter ea
quae sunt effectuum.
Eadem autem est proportio causae particularis ad suos particulares effectus et causae universalis ad suos;
quinimmo plus influit causa universalis ad suos effectus, quam causa particularis. Si igitur in sole secundum
unam eius virtutem praeexistunt uniformiter omnes eius effectus, multo magis in Deo, qui est causa et ipsius
solis et omnium existentium, concedendum est quod praeexistant exemplares rationes omnium entium secundum
unitatem supersubstantialem, quae scilicet omnino substantiarum unitates excedit.
Sic enim omnia praeexistunt in Deo, sicut ipse omnium est productivus; producit autem omnes substantias
secundum virtutem quae excedit substantias omnes; unde sequitur quod omnia in Deo praeexistant, secundum
virtutem substantialiter unam.
|#3 Lectio 3
Postquam Dionysius ostendit Deum esse causam omnium entium secundum proprias naturas, hic determinat de
exemplaribus rerum secundum quae, quaecumque res in propriis naturis productae esse videntur; et circa hoc,
duo facit: primo enim ostendit quae sunt rerum exemplaria; secundo, excludit errorem; ibi: si autem...* circa
primum, considerandum est quod Platonici, ponentes Deum esse totius esse causam, quia credebant quod idem
non posset esse causa plurium, secundum propria in quibus differunt, sed solum secundum id quod est omnibus
commune, posuerunt quasdam secundas causas per quas res ad proprias naturas determinantur et quae
communiter esse a Deo recipiunt et has causas exemplaria rerum vocabant, sicut exemplar hominis dicebant
quemdam hominem separatum, qui esset causa humanitatis omnibus singularibus hominibus; et similiter de aliis.
Sed Dionysius, sicut dixerat Deum esse causam totius esse communis, ita dixerat eum esse causam proprietatis
uniuscuiusque, unde consequebatur quod in ipso Deo essent omnium entium exemplaria.
Quod quidem hoc modo intelligi oportet: Deus enim, etsi sit in essentia sua unus, tamen intelligendo suam
unitatem et virtutem, cognoscit quidquid in eo virtualiter existit. Sic igitur cognoscit ex ipso posse procedere res
diversas; huiusmodi igitur quae cognoscit ex se posse prodire rationes intellectae dicuntur. Non autem omnes
huiusmodi rationes exemplaria dici possunt: exemplar enim est ad cuius imitationem fit aliud; non autem omnia
quae scit Deus ex ipso posse prodire, vult in rerum natura producere; illae igitur solae rationes intellectae a Deo
exemplaria dici possunt, ad quarum imitationem vult res in esse producere, sicut producit artifex artificiata ad
imitationem formarum artis quas mente concepit, quae etiam artificialium exemplaria dici possunt.
Hoc est ergo quod dicit, quod exemplaria dicimus esse non res aliquas extra Deum, sed in ipso intellectu divino
quasdam existentium rationes intellectas, quae sunt substantiarum factivae, et praeexistunt in Deo singulariter,
idest unite et non secundum aliquam diversitatem; et huiusmodi rationes sacra Scriptura vocat praediffinitiones
sive praedestinationes, secundum illud Rom. 8: quos praedestinavit hos et vocavit et vocat etiam eas, divinas et
bonas voluntates, secundum illud psalm. 110: magna opera Domini, exquisita in omnes voluntates eius. Quae
quidem praediffinitiones et voluntates sunt distinctivae entium et effectivae ipsorum, quia et secundum
huiusmodi rationes, supersubstantialis Dei essentia praedeterminavit et omnia produxit.
Deinde, cum dicit: si autem Philosophus clemens... Excludit contrarium errorem ponentium exemplaria rerum
esse quaedam suprema entia separata et imponit hunc errorem cuidam clementi Philosopho; et dicit quod si ille
Philosophus approbat quod quantum ad aliquid ea quae sunt principaliora in existentibus dicuntur inferiorum
exemplaria, non procedit eius ratio per nomina propria et perfecta et simplicia: exemplar enim est secundum
quod fit aliud ut sic exemplar imitetur; res autem non sunt factae ad hoc ut imitentur aliqua superiora entia, sed
ad hoc quod in eis impleatur quod divina sapientia ordinavit; unde non sunt proprie rerum exemplaria,
quaecumque rerum principalia.
Similiter etiam non sunt perfecta exemplaria, cum et ipsa aliis exemplaribus indigeant. Non sunt etiam simplicia,
quia sunt simul exemplaria et exemplata.
Sed si et hoc concedatur quod hoc recte dici possit quod superiora sunt inferiorum exemplaria inquantum
inferiora imitantur secundum quod possunt superiora, tamen commemoranda est sacrae Scripturae sententia quae
dicit: non monstrabo tibi illa, scilicet superiora entia ut eas post illa, sed ut cognoscendo ista secundum nostram
proportionem elevemur, prout possumus, ad cognoscendum omnium causam.
Sic ergo concedi potest quod sunt exemplaria, non quidem ut eis finaliter conformemur, sed ut per eorum
considerationem tendamus in Deum, cui conformari debemus.
Sumitur autem sententia illa sacrae Scripturae, ex hoc quod dicitur deuter. 4: ne forte (inquit) oculis elevatis ad
coelum, videas solem et lunam et omnia astra coeli et errore deceptus adores ea.
Deinde, cum dicit: igitur...
Epilogat quae supra dicta sunt, ostendens quomodo Deus habet universalem habitudinem ad omnia. Concludit
ergo primo ex praemissis, quod omnia sunt ei attribuenda, non quidem secundum aliquam compositionem, sed
secundum aliquam simplicem unitatem. Et hoc ideo quia ipse Deus incipit suam perfectionem aliis communicare
76

