Et quia divina pax causat unitatem in rebus, ideo concludit quod omnia suo modo desiderant divinam pacem,
inquantum etiam est omnium unitiva; et hoc est quod dicit: divisibilem ipsorum multitudinem convertentem ad
totam unitatem quia scilicet ea quae sunt in se divisa, in toto adunantur, inquantum sunt partes universi; et
similiter, inquantum sicut supra dixit est generativa et operativa consensus et connaturalitatis, cui respondet quod
hic subditur: et naturale rei bellum, unientem ad conformem cohabitationem; ea enim quae naturaliter se invicem
impugnant, propter contrarietatem quam habent in propriis naturis, concordant in ordine universi, secundum
quem, quodammodo uniuntur atque cohabitant in mundo; et hoc est ex participatione divinae pacis quae,
inquantum ab omnibus desideratur, habet rationem finis.
Deinde, cum dicit: participatione...
Ostendit quomodo praedicta, divina pax efficiat in diversis: et primo, quomodo in supremis creaturis; secundo,
quomodo, in inferioribus ibi: et subiecta...; tertio, quomodo communiter in omnibus, ostendens modum
praedictorum; ibi: quae simpliciter...* est autem considerandum quod sicut alias perfectiones a Deo procedentes,
ita istas abundantius aliis supremae creaturae participant ut per eas possint quodammodo ad infimas derivari.
Supremas ergo creaturas dicit esse digniores de numero congregativarum virtutum, quia scilicet in tanta
abundantia congregationi divinae pacis participant, ut etiam aliarum congregativae sint.
Harum enim virtutum unaquaeque, per participationem divinae pacis triplicem unionem habet: una quidem est ad
seipsas, secundum quod unaquaeque earum, secundum se, est aliquod unum. Alia vero unio est secundum quod
una unitur ad aliam, in ordine vere unius. Tertia vero unio est secundum quam uniuntur ad unum principium
pacis omnium rerum, idest ad Deum.
Et sicut ipsae tripliciter uniuntur, ita tripliciter uniunt ea quae eis subduntur; et hoc est quod dicit: et subiecta
uniunt, unumquodque scilicet eorum ad seipsum et ea ad invicem et omnia ad unam causam et ad perfectum
principium pacis omnium, scilicet Deum in quem, sicut in ultimum finem et primam causam, omnia reducuntur.
Deinde, cum dicit: quae simpliciter... Ostendit quid divina pax faciat communiter in omnibus; et dicit quod prima
causa pacis omnibus supervenit simpliciter quia, licet diversa sint in quibus operatur, tamen ex parte operantis
non est aliqua diversitas nec in operatione nec in modo operandi.
Ostendit autem quod supervenit rebus et ad conservandam unitatem pacis et ad instituendam. Unitas autem pacis
in tranquillitate ordinis consistit, ut Augustinus dicit, XIX de Civit. Dei, ad quam quidem tranquillitatem ordinis,
tria requiruntur: primo quidem ut ab invicem distinguantur: non enim potest esse ordo nisi distinctorum; et ideo
dicit quod omnia diffinit. Secundo, necesse est ad tranquillitatem ordinis ut rerum distinctarum nulla exeat
limitem suae naturae; et ad hoc pertinet quod dicit: terminat. Tertio, requiritur quod haec diffinitio et terminatio
stabiliatur; et ad hoc pertinet quod dicit: et firmat; alioquin si rerum diffinitio et terminatio non esset firma, sed
una res a termino suo egrediens, alterius fines invaderet, confunderetur ordo rerum et sic non esset tranquillitas
ordinis.
Dicit autem quod omnia diffinit et terminat et firmat, sicut quibusdam vectibus conclusivis diversorum, utens
similitudine sensibilium rerum: consuetum est enim, si multae tabulae eriguntur secundum aliquem ordinem, ut
quidam vectes inserantur quibus erectae tabulae firmentur; ita rerum distinctio et terminatio, perfectionibus et
virtutibus rebus a Deo inditis, quasi quibusdam vectibus rerum distinctarum, firmatur.
Modum autem firmationis, qui pertinet ad conservationem pacis, manifestat subdens: et non sinit divisa effundi
ad interminatum et infinitum, inordinata et non collocata et deserta a Deo facta et ab unitione sui ipsorum
exeuntia et in se invicem omni mixtione conspersa; et dicit quod Deus non permittit res distinctas effundi ad
interminatum et infinitum, ut scilicet operationes et transmutationes rerum non tendant in aliquem certum
terminum et finem, quasi sint inordinata et non collocata, idest firmata in aliquo principio conservante. Ista
autem effusio in infinitum opponeretur unitioni rerum triplici, quam supra dixit fieri in rebus per participationem
divinae pacis.
Tolleretur enim unio ad primum principium non perveniendum et quantum ad hoc dicit: et deserta a Deo facta;
tolleretur et unio rei ad seipsam et quantum ad hoc dicit: et exeuntia ab unitione sui ipsorum; tolleretur et
ordinata unitio unius ad alterum et quantum ad hoc dicit: et in se invicem omni mixtione conspersa per quamdam
confusionem rerum ad invicem, si ad infinitum effundi sinerentur.
|#2 Lectio 2
Postquam Dionysius ostendit causalitatem divinae pacis in communi, hic prosequitur de ea in speciali; et circa
hoc duo facit: primo, ostendit quid de divina pace dici possit in speciali; secundo, manifestat propositum; ibi: et
primum...* dicit ergo primo quod neque licitum est neque possibile, non solum alicui hominum, sed neque alicui
existentium creaturarum, dicere ore aut cogitare corde, ipsam divinam pacem secundum quod in se est et ipsum
divinum silentium, quod quidam sanctus nomine iustus vocabat ineffabilitatem Dei, quia scilicet neque nos
Deum effari possumus neque ipse sic effatur nobis, quod nos ipsum, secundum quod est, perfecte cognoscere
possimus.
Adiungit autem silentium paci, quia signum perturbatae pacis solet esse strepitus et clamor. Adiungit etiam paci
immobilitatem Dei ad omnem processum qui a nobis cognoscitur: quamvis enim procedere dicatur secundum
quod suam similitudinem in res diffundit, tamen ipse secundum omnem huiusmodi processum in se ipso
103

