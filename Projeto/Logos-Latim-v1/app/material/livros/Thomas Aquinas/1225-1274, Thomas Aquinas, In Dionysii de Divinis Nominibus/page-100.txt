possessionem dicitur aliquis tenere, quae eius curae subest; si autem aliquis aliquibus principetur, tamquam unus
de numero eorum existens, tenet quidem eos inquantum est principans, sed et tenetur ab eis, inquantum eis
permiscetur et sub eorum ordine includitur. Deus autem sic omnia tenet quod a nullo tenetur; et hoc est quod
dicit: immixte gubernatis principans.
Contingit autem aliquem aliquibus principari, dupliciter: uno modo, per modum timoris et iste modus
principandi non est efficax ad subditos tenendum: qui enim contra propriam voluntatem subduntur, qui timore
serviunt, data opportunitate, servitutis iugum excutiunt.
Alio modo, per modum amoris et hic modus principandi est efficax ad tenendum subiectos qui voluntarie
subduntur; et hunc modum principandi Deo attribuit, cum dicit: et sicut omnibus desiderabilis, omnia enim
ipsum desiderant, ut pluries dictum est.
Contingit autem aliquod particulare bonum, licet desideretur, non efficaciter tenere desiderantem quia cum sit
terminatum et finitum non habet in se omnia quae desiderari possunt et ideo qui ipsum desiderat propter aliquam
bonitatem in eo inventam non totaliter in eo quiescit, sed in aliud transit in quo bonitatem inveniat, quae ei deest.
Sed Deus est sic desiderabilis quod est omnino interminabilis, unde ex necessitate tenet omnem desiderantem,
dum in quolibet desiderato obiecto ipse desideratur; nihil enim est desiderabile, nisi inquantum habet aliquam
participationem summi boni.
Posset autem iterum contingere quod aliquis principans, in persona sua desiderabilis esset, sed leges graves
subditis daret, quas ipse non teneret et ideo subiecti non efficaciter sub ipso tenerentur. Sed hoc a Deo excludens,
subdit quod omnibus supermittit voluntarias leges: lex enim Dei est cuilibet creaturae infixa naturalis inclinatio
ipsius ad agendum id quod convenit ei secundum naturam; et ideo, sicut omnia tenentur a desiderio divino, ita
tenentur a legibus eius, secundum illud Psalmi 148: praeceptum posuit et non praeteribit super aliqua creatura. Et
propter hoc etiam dicitur Sap. 8 de divina sapientia, quod suaviter omnia disponit. Unde quod omnibus leges
divinitus infixae, sunt voluntariae, ostenditur per id quod subditur: et dulces partus divini et omnipotentis et
indissolubilis amoris ipsius bonitatis.
Ubi considerandum est quod ex amore et desiderio finis, exoritur desiderium eius quod est ad finem adaptatum.
Ultimus autem omnium finis est bonitas divina, ad quam sicut ad finem ordinantur omnes praevii et particulares
fines in quos res naturaliter inclinantur.
Sic igitur ipsae naturales inclinationes rerum in proprios fines, quas dicimus esse naturales leges, sunt quidam
partus, idest effectus, dulces, idest consoni naturali appetitui, effectus dico vel partus amoris quo divina bonitas
amatur; qui quidem amor est divinus et omnia tenens et insolubilis: sive hoc intelligatur de amore quo ipse Deus
amat suam bonitatem, per quam omnia tenet et insolubilis est quia ex necessitate se amat; sive dicatur divinus
amor qui est divinitus omnibus rebus inditus, per quem omnia tenentur a Deo et qui solvi non potest, quia omnia
ex necessitate Deum amant, saltem in eius effectibus.
|#2 Lectio 2
Postquam Dionysius determinavit de omnipotente, hic determinat de antiquo dierum; et circa hoc tria facit:
primo, ostendit quare Deus dicatur antiquus dierum; secundo, exponit assignatam rationem; ibi: et quidem...;
tertio, manifestat quod dixerat per auctoritatem Scripturae; ibi: propter quod...* est autem considerandum quod
apud nos dicitur aliquid antiquum duplici ratione: primo quidem quia habet multum temporis; secundo autem
quia praecedit in tempore ea quae sunt iuniora. Antiquum autem dicitur quod est in praeterito, remotum a
praesenti; et hoc est tempore prius.
Sic ergo duplici ratione dicitur Deus antiquus dierum: primo, quia ipse praehabet omnium durationem et aevi et
temporis ut per aevum intelligatur duratio quae mensurat ipsum esse; per tempus autem duratio quae mensurat
ipsum fieri vel moveri; secundo, quia ipse est ante omnes dies et ante aevum et ante tempora.
Deinde, cum dicit: et quidem...
Exponit assignatas rationes, et primo, primam; secundo, secundam; ibi: et sicut...* dicit ergo primo quod cum
dicimus Deum esse tempus vel aliquam partem temporis, ut puta diem et quartam partem anni et cum dicimus
ipsum esse aevum, oportet hoc intelligere eo modo quo Deo convenit, non quidem ita quod Deus sit aliquid cuius
esse sit aliquid successivum et divisibile aut alteri adiacens, sed dicitur aevum, quod est mensura permanentis,
inquantum ipse est intransmutabilis secundum omnem motum, quia scilicet nullo alio motu movetur.
Dicitur autem tempus, quod est numerus motus, ex hoc quod ipse Deus semper movetur eo modo quo supra in
cap. 9 de motu dictum est.
Non tamen sic movetur quod in motu eius sit aliqua successio, qualis est in motu qui numeratur per tempus, sed
ipse Deus semper est permanens in seipso.
Deinde, cum dicit: et sicut...
Exponit secundam rationem: dicitur enim esse ante dies et aevum et tempora, non per modum praeteritionis,
sicut ea quae dicuntur antiqua apud nos, sed per modum quo causa prior est effectus: ipse enim est causa et aevi
et temporis et dierum.
Deinde, cum dicit: propter quod... Adducit ad praemissorum manifestationem, auctoritates Scripturae; et dicit
quod, propter praemissa, in apparitionibus occultarum Dei-visionum, Deus describitur tamquam novus et
100

