observatur, quod principia et conclusiones sunt ex eodem genere. Sic igitur principia ex quibus procedit haec
doctrina sunt ea quae per revelationem spiritus sancti sunt accepta et in sacris Scripturis habentur: hoc est ergo
quod concludit, quod nullo modo aliquis debet audere dicere, ore, nec etiam cogitare aliquid de occulta deitate
supersubstantiali, quae est super omnem substantiam, et per hoc est occulta nobis quibus creatae substantiae sunt
proportionatae ad cognoscendum et per consequens ad loquendum, praeter ea quae nobis divinitus ex sanctis
eloquiis sunt expressa, idest, exprimuntur per sancta eloquia. Signanter autem non dicit: in sanctis eloquiis, sed
ex sanctis eloquiis, quia quaecumque ex his quae continentur in sacra Scriptura elici possunt, non sunt aliena ab
hac doctrina, licet ipsa etiam in sacra non contineantur Scriptura.
Deinde, cum dicit: nam supersubstantialem scientiam... Inducit rationem ad manifestandum propositum; et
primo, ponit rationem; secundo, probat quaedam quae in ratione supponit; ibi: etenim...* virtus ergo suae rationis
talis est: de eo quod ab aliquo solo scitur, nullus potest cogitare vel loqui, nisi quantum ab illo manifestatur.
Soli autem Deo convenit perfecte cognoscere seipsum secundum id quod est. Nullus igitur potest vere loqui de
Deo vel cogitare nisi inquantum a Deo revelatur.
Quae quidem divina revelatio in Scripturis sacris continetur.
Et hoc est quod dicit quod convenit ipsi, scilicet Deo soli, attribuere supersubstantialem scientiam ignorantiae
supersubstantialitatis, idest supersubstantialitatis divinae ignoratae; quae quidem supersubstantialitas non
ignorata est propter aliquem suum defectum, sed propter suum excessum, quia scilicet est super rationem et
intellectum creatum et super ipsam substantiam creatam quae est obiectum commensuratum intellectui creato,
sicut essentia increata est proportionata scientiae increatae. Et ideo sicut essentia divina est supersubstantialis, ita
et eius scientiam supersubstantialem dixit. Semper enim oportet obiectum cognitivae virtutis, virtuti cognoscenti
proportionatum esse.
Ne tamen omnino simus in Dei ignorantia constituti, subiungit: nos, dico, convenit rationem respicientes, per
spiritualem contemplationem, ad superius, idest ad id quod supra nos est, scilicet Deum, tendere, quantum radius
thearchicorum eloquiorum seipsum immittit, idest se extendit, ad superiores splendores, idest ad veritates
intelligibiles divinorum.
Veritas enim sacrae Scripturae est quoddam lumen per modum radii derivatum a prima veritate, quod quidem
lumen non se extendit ad hoc quod per ipsum possimus videre Dei essentiam aut cognoscere omnia quae Deus in
seipso cognoscit aut Angeli aut beati eius essentiam videntes, sed usque ad aliquem certum terminum vel
mensuram, intelligibilia divinorum, lumine sacrae Scripturae manifestantur.
Et sic, dum nos non plus extendimus ad agnoscendum divina, quam lumen sacrae Scripturae se extendit, simus
per hoc constricti, quasi certis limitibus coarctati, circa divina, quadam temperantia et sanctitate: sanctitate
quidem dum sacrae Scripturae veritatem mundam ab omni errore conservamus; temperantia vero, dum ad eas
non magis nos ingerimus, quam nobis est datum.
Deinde, cum dicit: etenim..., manifestat quae supposuerat in hac ratione: et primo quidem, quod Deus soli sibi sit
notus, nobis autem occultus; secundo, manifestat modum quo divina cognitio nobis communicatur; ibi: non
tamen incommunicabile est...* primum ostendit dupliciter: primo quidem, rationibus: secundo, auctoritatibus;
ibi: etenim sicut ipsa de seipsa.
Ponit autem, primo, duas rationes; quarum prima talis est: divina revelantur a Deo secundum proportionem
eorum quibus revelantur; sed cognoscere infinitum est supra proportionem intellectus finiti; non ergo hoc ipsum
quod Deus est, ex divina revelatione a quocumque cognoscitur.
Et hoc est quod dicit: quaedam divina revelantur a Deo et inspiciuntur a nobis, secundum proportionem mentium
uniuscuiusque.
Et hoc dico: si convenit aliquid credere theologiae, idest sacrae Scripturae omni-sapienti et verissimae. Dicit
enim Matth. 25: dedit... Unicuique secundum propriam virtutem.
Et notandum quod ponit duo ex quibus habetur quod sacrae Scripturae sit maxime credendum. Quod enim alicui
non credatur ex duobus contingit: aut quia est vel reputatur ignorans aut quia est vel reputatur mendax. Unde,
cum sacra Scriptura sit omni-sapiens et verissima quia revelata et tradita a Deo qui est veritas et omnia sciens,
maxime sacrae Scripturae est credendum.
Et hoc dico, thearchica, idest divina, bonitate segregata a mensuratis, idest a finitis, immensuratione, idest
infinitate divinae essentiae, non quidem ut nullo modo cognoscatur sed ut non comprehendatur. Et propter hoc
addit: sicut incomprehensibilem.
Nam a beatis quidem mente attingitur divina essentia non autem comprehenditur.
Et hoc quidem facit Deus in iustitia salutari.
In hoc enim ratio distributivae iustitiae consistit quod detur unicuique secundum suam conditionem. Et sicut per
ordinem distributivae iustitiae constitutae a principe civitatis, salvatur totus ordo politicus, ita per hunc ordinem
iustitiae salvatur a Deo totus ordo universi; hoc enim subtracto omnia confusa remanerent. Et hoc quidem facit ut
decet Deum; eum enim decet sua bonitate salvare quos condidit.
Secundam rationem ponit ibi: sicut enim incomprehensibilia..., quae talis est: superior gradus entium
comprehendi non potest per inferiorem, sicut intelligibilia comprehendi non possunt perfecte per sensibilia, nec

3

