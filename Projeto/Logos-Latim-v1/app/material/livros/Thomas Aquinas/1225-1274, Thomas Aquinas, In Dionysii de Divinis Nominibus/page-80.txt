sapientia in Deo accipiatur; secundo, manifestat quod dixerat; ibi: non enim...* est autem considerandum quod
semper in posterioribus priora salvantur.
Bonum autem, secundum quod prius dictum est, quantum ad causalitatem est prius quam ens, quia bonum etiam
ad non entia suam causalitatem extendit; ens autem ad plura se extendit quam vita et vita quam sapientia, quia
quaedam sunt quae non vivunt et quaedam vivunt quae non cognoscunt.
Et hoc Dionysius subtiliter insinuat: nam vitam quidem divinam, quia secundum intellectum bonitatem
praesupponit, nominat bonam; quia vero praesupponit esse immutabilem, nominat eam aeternam. Sed quia vitae
nulla sapientia deest, laudat eam ex sapientia; et hoc tripliciter: primo quidem, quia divina vita sapiens est; et ut
non intelligas quod sit participative sapiens, subiungit quod ipsa est per se sapientia, sicut enim Deus est sua vita,
ita est sua sapientia. Secundo, quod divina vita est causa producens in esse omnem sapientiam. Tertio vero, quia
divina vita est super omnem sapientiam, quae ad speculationem pertinet; et super omnem prudentiam, quae ad
actionem pertinet.
Deinde, cum dicit: non enim... Manifestat tria praedicta; et circa hoc, tria facit: primo, manifestat quod divina
sapientia est super omnem sapientiam; secundo, quod sit omnis sapientiae causa; ibi: hanc igitur...; tertio,
manifestat quomodo Deus est sapiens alia cognoscendo; ibi: sic autem...* circa primum, duo facit: primo,
ostendit excessum divinae sapientiae; secundo, ostendit quomodo ad ipsam divinam sapientiam excedentem nos
habere debemus; ibi: sed, quod in aliis dixi...* circa primum, tria facit: primo proponit quod intendit, scilicet
quod Deus non tantum dicitur superabundanter plenus omni sapientia, et quod habet prudentiam infinitam, sed
etiam dicitur esse firmatus supra omne id quod ad cognitionem pertinere videtur, scilicet super rationem et super
mentem, idest intellectum et super sapientiam quae est perfectio intellectus; secundo, ibi: et hoc
supernaturaliter...
Probat excessum divinae sapientiae per auctoritatem et dicit quod huiusmodi excessum divinae sapientiae,
supernaturali modo intelligens Paulus, qui fuit divinus vir ex participatione divinae sapientiae et fuit sol, idest
suo Magisterio illustrator tam Dionysii quam ducis eius, idest Hierothei qui fuit eius Magister, dicit I corinth. I:
quod stultum est Dei, sapientius est hominibus; tertio, ibi: non solum...
Exponit auctoritatem inductam.
Ubi considerandum est quod duplex modus invenitur in Scripturis ad signandum excellentiam divinorum.
Quoniam enim ea quae ad privationem et defectum pertinent, rebus creatis attribuuntur secundum
comparationem ad excellentiam divinam, sicut si dicamus quod omnis iustitia hominis est immunditia in
comparatione ad Dei iustitiam; et similiter possumus dicere quod omnis humana deliberatio et cognitio reputatur
quidam error in comparatione ad stabilitatem et permanentiam divinae et perfectae cognitionis, quam pluraliter
nominat propter cognoscendam pluralitatem.
Alio modo, consuetum est in divina Scriptura ut ea quae privative dicit, Deo attribuantur propter eius excessum;
sicut si Deus qui est clarissimum lumen dicitur invisibilis; et qui est ex omnibus laudabilis et nominabilis dicitur
ineffabilis et innominabilis; et qui est omnibus praesens, dicitur incomprehensibilis quasi sit omnibus absens; et
qui ex omnibus rebus inveniri potest, dicitur non investigabilis: et hoc totum propter eius excessum. Sic igitur, et
apostolus in Deo laudat stultitiam propter id quod apparet in Dei sapientia, praeter nostram rationem et videtur
nobis inconveniens, dum non possumus Dei sapientiam comprehendere; et per hoc elevat nos ad veritatem
divinam, quae est nobis ineffabilis et quae omnem nostram rationem excedit.
Deinde, cum dicit: sed quod in aliis dixi... Dicit qualiter nos habere debeamus ad excellentiam divinae
sapientiae; et circa hoc, tria facit: primo, ostendit quomodo decipimur in contemplatione divinae sapientiae; et
dicit quod, sicut in aliis libris suis dixit, dum res divinas quae sunt supra nos, volumus accipere secundum
modum nostrum et dum innitimur rationi nostrae quae connutritur sensibus a principio scilicet a sensibilibus
veritatem colligens et dum volumus comparare res divinas rebus nostris, quae scilicet nobis sunt notae, et hoc
decipimur, volentes perscrutari rationem divinam et ineffabilem nobis, secundum illud quod nobis apparet per
rationem et per sensum.
Secundo, ibi: oportet autem...
Ostendit quomodo hanc deceptionem vitemus; et dicit quod oportet considerare quod mens nostra duo habet ad
intelligibilia cognoscenda: primo, quod habet naturalem virtutem, idest intelligentiam, per quam inspicere potest
intelligibilia sibi proportionata; secundo vero, habet quamdam unitionem ad res divinas per gratiam, quae excedit
naturam mentis nostrae, per quam unitionem, coniunguntur homines per fidem aut quamcumque cognitionem, ad
ea quae sunt super naturalem mentis virtutem. Oportet ergo ut intelligamus divina secundum hanc unitionem
gratiae, quasi non trahendo divina ad ea quae sunt secundum nos, sed magis totos nos statuentes extra nos in
Deum, ita ut per praedictam unitionem totaliter deificemur.
Et quia posset aliquis dicere quod hoc nobis esset nocivum, si nos ipsos deseramus, ideo hoc tertio excludit, ibi:
melius... Et dicit quod, cum Deus sit melior nobis, melius est nobis quod simus Dei per unitionem gratiae quam
quod simus nostri ipsorum, idest nostris naturalibus innitentes.
Sic enim, nobis factis cum Deo, idest cum Deo uniti fuerimus, divina nobis dona aderunt quae percipere non
possumus, si Dei unitionem neglegentes, nobis ipsis inhaereamus.

80

