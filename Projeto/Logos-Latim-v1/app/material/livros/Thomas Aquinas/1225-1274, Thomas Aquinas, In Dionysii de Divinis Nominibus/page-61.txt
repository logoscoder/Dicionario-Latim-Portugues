Deinde, cum dicit: et aliter: quid est... Ostendit, tertio modo, quod Daemones non dicuntur mali secundam
naturam, sed secundum defectum alicuius boni; et hoc secundum opinionem aliorum. Quidam enim posuerunt
Daemones esse animalia corpore aerea, mente rationalia, animo passiva, tempore aeterna, ut Apuleius dicit et
Augustinus introducit IX de civitate Dei.
Secundum ergo horum opinionem, in Daemonibus est vis sensibilis et appetitus passivus, qui est sensitivus et
dividitur per irascibilem et concupiscibilem. Haec autem opinio non fuit Dionysii, quod patet ex eo quod supra
dixit Angelos immateriales et incorruptibiles. Hic autem dicit Daemones esse malos per defectum angelicorum
bonorum. Unde manifestum est quod non est opinatus Daemones esse corporales et per consequens sensitivos
aut animo passivos. Sed quia ipse intendit ostendere quod Daemones non sunt naturaliter mali, postquam hoc
ostenderat secundum opinionem propriam, scilicet si Daemones sint de natura angelica, ostendit consequenter
quod idem sequitur si ponatur quod sit eis natura sensitiva; tunc enim idem iudicium erit de malo Daemonum et
de malo hominis.
In nobis autem malum est per hoc quod pars sensitiva non regulatur ratione; et hoc quantum ad tria, scilicet:
quantum ad irascibilem quae, dum non regulatur ratione, irrationabiliter furit vel irascitur; et quantum ad
concupiscibilem quae, dum non regulatur ratione, stulte concupiscit; et quantum ad phantasiam sive
imaginativam quae, dum non regulatur ratione, contra veritatem protervit. Secundum ergo praedictam
opinionem, malum in Daemonibus non est aliud quam furor irrationabilis et demens concupiscentia et phantasia
proterva.
Dicit autem: demens concupiscentia, furor irrationabilis, quia concupiscentia nihil attendit ad rationem; furor
autem attendit, sed imperfecte, ut supra dictum est.
Si ergo ista tria sunt in Daemonibus secundum opinionem aliorum, non tamen omnino, quia non contra
quamlibet veritatem proterviunt, neque quaelibet eorum concupiscentia est demens. Naturaliter enim bonum et
optimum concupiscunt; neque est etiam in omnibus Daemonibus, eodem modo; neque etiam ista tria, scilicet
furor et concupiscentia et phantasia, secundum seipsa sunt mala, sed secundum quod carent ordine rationis et
debito obiecto. Unde videmus quod in animalibus irrationalibus habere ista non est malum, sed habere ista,
conservat et facit quod habeatur animalis natura. Si vero Dionysius loquitur hic secundum propriam opinionem,
dicendum est quod loquitur metaphorice: sic enim huiusmodi animae passiones Angelis attribuuntur in
Scripturis, ut Augustinus dicit in de civitate Dei. Sic ergo, concludit quod genus Daemonum non est malum
secundum quod est in sua natura, sed secundum quod non est; idest secundum quod privatur aliquo bono.
Deinde, cum dicit: et non variatum... Ostendit unde provenit defectus boni in Daemonibus. Posset enim aliquis
credere quod, sicut defectus vel infirmitas naturalis operationis provenit in hominibus ex ipsa variatione naturae
quae senescens deterioratur et sic operationes naturales debilitantur, ita etiam ex transmutatione alicuius boni,
defectus bonae operationis in Daemonibus provenit. Sed hoc ipse excludit et quantum ad bonum universale quod
Deus est a quo aversi sunt et quantum ad bona participata quae sunt naturalia bona Angelis data. Dicit ergo, quod
universale bonum, scilicet divinum quod datum est eis inquantum aliqualiter facti sunt eius participes, non est
variatum aliquo modo. Unde non sunt facti mali propter boni variationem, sed quia ipsi deciderunt ab universali
bono dato eis; et similiter, dona angelica ad angelicam naturam pertinentia, quae in principio sunt data eis,
nequaquam dicimus esse mutata, ut ex eorum mutatione mali effecti sint, sed permanent adhuc integra, idest
absque corruptione naturae et splendidissima, idest absque diminutione naturalis luminis intellectualis.
Sed quod ipsi non vident, hoc provenit ex hoc quod ipsi per liberum arbitrium clauserunt suas virtutes
inspectivas boni, idest averterunt voluntarie suum intellectum non a consideratione veri, sed ab inspectione boni,
inquantum est bonum, quia scilicet nolunt illud sequi. Unde patet quod inquantum sunt et bonam causam habent
et boni sunt secundum suam naturam et bonum desiderant, scilicet esse, vivere et intelligere; sed inquantum
privantur hoc per voluntarium recessum, quo quidem recessu infirmati decidunt a bonis quae eis conveniebant
secundum ordinem suae naturae, dicuntur et sunt mali inquantum non sunt; idest, inquantum aliquod bonum eis
deest; et similiter cum desiderant malum, desiderant non-existens. Dicuntur enim malum desiderare, inquantum
desiderant aliquod bonum, cum defectu debiti modi et ordinis.
|#20 Lectio 20
Postquam Dionysius ostendit quomodo malum sit in Daemonibus, hic ostendit quomodo sit in animabus; et
primo, excludit modum falsum; secundo, ponit modum verum; ibi: si autem...; tertio, concludit propositum; ibi:
non igitur...* dicit ergo, primo, quod forte aliquis dicit animas humanas esse malas, quod quidem verum est de
aliquibus; sed inquirendum est quomodo mala dicantur. Si autem aliquis dicat quod ideo dicuntur mala quia
assistunt malis quibus provident et quos salvare intendunt, sicut aliquis bonus homo cohabitat malis ut eos salvet
vel sicut etiam ipsa anima communicat et coassistit corruptioni corporis et passionibus animae inordinatis et
huiusmodi ad ordinem reducere intendens, hoc non est malum, sed est bonum et ex primo bono derivatur, cuius
virtute etiam mala fiunt bona vel inquantum mala transmutantur et fiunt bona vel inquantum ex malis divina
ordinatione eliciuntur bona.
Deinde, cum dicit: si autem...

61

