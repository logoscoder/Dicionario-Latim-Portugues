et mentes, idest intellectus angelici, rationabilibus creaturis, idest hominibus et magis sunt circa Deum et quasi
magis assimilatae ei et magis ei appropinquant secundum dignitatem naturae, cum tamen oporteat ea quae
maiora dona participant a Deo, esse meliora et supereminere aliis quae minora dona participant? secundo, ibi:
sed si...
Solvit praemissam obiectionem; et dicit quod sermo praedictae obiectionis recte se haberet, si ea quae sunt
intellectualia supponeret esse aliquis non existentia vel non esse viventia; tunc enim sicut esse praeemineret vitae
et vita sapientiae, ita existentia praeeminerent viventibus et viventia sapientibus. Sed divinae mentes Angelorum
non carent esse, quinimmo habent excellentius super alia existentia creata et habent vitam super alia viventia et
intelligunt et cognoscunt super cognitionem sensus animalium et rationis humanae; et quantum ad ordinem ad
bonum, super omnia existentia desiderant pulchrum et bonum; et non solum magis desiderant, quasi perfectius
ordinatae in ipsum, sed eo magis participant, perfectiorem bonitatem actu habentes.
His enim duobus modis, bonum in creaturis invenitur: aut secundum participationem actualem boni aut
secundum ordinem ad bonum, sicut supra dictum est in 4 cap. Quod bonum se extendit etiam ad non-ens actu.
Unde rationabiliter substantiae angelicae magis sunt circa bonum divinum per quamdam appropinquationem ad
ipsum, quasi abundantius ipso divino bono participantes, quasi possidentes ab eo plura et maiora bona quam alia:
plura quidem, quia habent intelligentiam quod multa non habent; maiora vero, quia ipsum esse et vivere quod
alia habent, perfectius ab Angelis possidetur.
Et similiter etiam rationalia, scilicet homines, supereminent sensibilibus, idest brutis animalibus, quia
praeabundant eis in ratione quam prae eis possident; et quaedam, sicut animalia bruta, superant alia, ut plantas, in
sensibili; et alia, scilicet plantae, superant cetera corpora inanimata in vita. Et universaliter hoc verum dici potest
quod illa quae magis participant ipso uno, quod est Deus, et infiniti doni Deo qui donativus est affluenter
omnibus, ut dicitur Iac. I, propinquiora sunt Deo et magis ei similia derelictis, idest his quae exceduntur.
Quoniam autem...* praemissis quibusdam quae erant necessaria ad praesentem intentionem, hic, Dionysius
accedit ad exponendum nomen entis, secundum quod de Deo dicitur. Et quia, sicut iam dixit, non est suae
intentionis ineffabilem Dei essentiam manifestare secundum quod in se est, sed secundum quod nomen entis, de
Deo dictum, manifestat processionem essendi a Deo in creaturas; ideo primo ostendit processum essendi
universalem in omnia; secundo, ostendit quod a divino esse effluunt etiam singula in speciali; ibi: et ex eadem...*
circa primum, duo facit: primo, ostendit omnia existentia universaliter esse a Deo; secundo, ostendit omnia in
ipso esse; ibi: et est ex ipsa...* circa primum, duo facit: primo, ostendit divinum esse universalem causalitatem
respectu omnium existentium; secundo, ostendit quod ex ipso esse, Deus proprie magis denominatur, ibi: et ante
alias...* circa primum, tria facit: primo, ostendit de quo est intentio; secundo, prosequitur propositum; ibi: quod
totius...; tertio, epilogat; ibi: resumentes...* dicit ergo primo: quia de praemissis dictum est, quorum cognitio
praeexigebatur ad praesentem intentionem, debemus laudare ipsum bonum, quod est Deus, sicut in se vere
existens et sicut faciens substantiam omnium existentium.
Deinde cum dicit: quod, totius... Prosequitur propositum, et circa hoc tria facit: primo, ostendit quod Deus est
causa omnium quae ad esse pertinent; secundo, quod omnia ei quodammodo conveniunt, ibi: etenim...; tertio,
quod omnia ab eo removentur, ibi: et neque...* dicit ergo primo quod ipsum bonum quod est Deus, secundum
suam supereminentem virtutem, est causa substantificatrix omnium substantiarum, et creatrix omnium
existentium, quia scilicet non producit substantias ex aliquo praeexistente, sed simpliciter omne existens ex
virtute ipsius provenit.
Deinde, enumerat ea quae ad esse pertinere videntur: et primo, ponit duo universalia: scilicet existens et mentem,
idest intellectum. Nam mens comprehensiva est totius esse. Sed quia mens, idest intellectus non fit actu
intelligens nisi per participationem intelligibilis quod est ipsum existens, posuerunt Platonici quod ipsum
existens, quod separatum ponebant, est supra intellectum creatum primum, sicut intelligibile est ante intelligens
et participatum ante participans.
Et propter hoc, Dionysius hic dixit, quod Deus est et ipsius existentis causa creatrix et ipsius mentis.
Deinde, ponit ea quae pertinent specialiter ad ipsas substantias existentium; in quibus tria possunt considerari:
quorum unum est ipsum singulare, quod in se actu complectitur principia et universalia et individualia ut
socrates vel Plato; et quantum ad hoc, dicit: personae.
Secundum vero est species vel genus, ut homo vel animal, in quibus comprehenduntur universalia principia in
actu, singularia autem in potentia: homo enim dicitur qui habet humanitatem, absque praecisione individualium
principiorum; et quantum ad hoc dicit: substantiae.
Tertium vero est ipsa essentia generis vel speciei, ut significetur nomine humanitatis (in quo quidem nomine
comprehenduntur sola principia) speciei ratio: nullum enim individualium principiorum pertinet ad rationem
humanitatis, nisi praecise significet hoc quod homo est homo. Nullum autem individualium principiorum est
huiusmodi; unde in nomine humanitatis, non includitur nec actu nec potentia, aliquod individuale principium; et
quantum ad hoc dicit: naturae.
Ad rationem autem essendi pertinet primo quidem substantia rei, de qua iam dictum est, secundo vero ipsa
mensura durationis rerum; et quantum ad hoc subdit quod Deus est principium et mensura saeculorum.

70

