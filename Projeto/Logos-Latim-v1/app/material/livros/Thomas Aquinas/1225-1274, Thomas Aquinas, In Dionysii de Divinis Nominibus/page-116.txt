Et quamvis intendamus in Deo laudare super-unum et deigenum eius, nomine unitatis et trinitatis, hoc
retinendum est quod nulla monas, idest unitas aut trinitas neque universaliter quicumque numerus aut
quaecumque unitas sive quaecumque fecunditas neque quodcumque aliud quod a quocumque entium creatorum
naturaliter cognoscatur, educit, idest manifestat et perfecte exprimit illud occultum superexcellentis deitatis, quae
supersubstantialiter superexistit omnibus. Quod quidem dico occultum non propter sui defectum, sed quia existit
supra omnem et rationem humanam et mentem angelicam. Et quia voce exprimuntur ea quae ratione vel mente
capiuntur, ideo subdit quod illius occulti quod est super mentem et rationem, nec potest esse nomen simplex
neque sermo compositus, exprimens ipsum ut in se est, sed in inviis est segregatum. Et loquitur ad similitudinem
sensibilium rerum, in quibus ea sunt occulta hominibus, quae sunt posita extra vias per quas homines transeunt.
Ita et essentia deitatis est occulta, quia est praeter omnes vias, quas ratio aut mens creata excogitare potest.
Est autem considerandum quod Platonici posuerunt Deum summum esse quidem super ens et super vitam et
super intellectum, non tamen super ipsum bonum quod ponebant primum principium. Sed ad hoc excludendum,
Dionysius subdit quod neque ipsum nomen bonitatis afferimus ad divinam praedicationem, sicut concordantes
ipsi, quasi hoc nomen per quamdam aequiparantiam ei respondeat. Sed quia desiderabile est nobis ut de illa
ineffabili Dei natura aliquid quantumcumque modicum intelligamus et dicamus, consecramus Deo, primo et
principaliter, dignissimum nominum, quod est bonum.
Et in hoc quidem concordamus cum theologis, idest apostolis et prophetis, qui sacras Scripturas ediderunt, qui et
hoc nomen Deo attribuunt, sed multum deficimus a rerum veritate: manifestum est enim quod hoc nomen
bonum, cum sit a nobis impositum, non signat nisi quod nos mente capimus; unde, cum Deus sit supra mentem
nostram, superexcedit hoc nomen.
Et quia theologi consideraverunt quod omne nomen a nobis impositum deficit a Deo, ideo ipsi, inter omnes
modos quibus in Deum possumus ascendere per intellectum, praeordinaverunt eum qui est per negationes, per
quas quodam ordine in Deum ascendimus.
Primo enim anima nostra quasi exsuscitatur et consurgit a rebus materialibus, quae sunt animae nostrae
connaturalia; puta, cum intelligimus Deum non esse aliquid sensibile aut materiale aut corporeum; et sic, anima
nostra negando pergit per omnes divinos intellectus, idest per omnes ordines Angelorum, a quibus est segregatus
Deus qui est super omne nomen et rationem et cogitationem.
Ad ultimum autem anima nostra Deo coniungitur, ascendendo per negationes, in ultimis totorum, idest in
supremis finibus universaliorum et excellentiorum creaturarum.
Et quidem coniunctio animae ad Deum fit inquantum nobis possibile est nunc Deo coniungi: non enim
coniungitur in praesenti intellectus noster Deo ut eius essentiam videat; sed ut cognoscat de Deo quid non est.
Unde haec coniunctio nostri ad Deum, quae nobis est in hac vita possibilis, perficitur quando devenimus ad hoc
quod cognoscamus eum esse supra excellentissimas creaturas.
|#4 Lectio 4
Postquam Dionysius in hoc libro exposuit divina nomina, hic epilogat ea quae in hoc libro sunt dicta; et primo,
recapitulat ea quae dicta sunt; secundo, continuat se ad sequentem librum; ibi: sed haec quidem...* circa primum,
tria facit: primo, ostendit quomodo divina nomina exposuerit; secundo, inducit ad reddendas Deo gratias de bene
dictis; ibi: quare si recte...; tertio, petit corrigi et dirigi, si qua sunt in quibus non bene dixit; ibi: si autem ista...*
dicit ergo primo quod ipse in hoc libro reseravit, idest exposuit, secundum suam possibilitatem, intelligibiles
significationes divinorum nominum, congregando et redigendo in unum opus. Dicit autem intelligibiles ad
differentiam eorum quae symbolice vel metaphorice dicuntur de Deo, quorum significationes sunt sensibiles.
Et ne aliquis intelligat quod ipse praesumat se sufficienter exposuisse significationes divinorum nominum, ad
hoc excludendum subiungit quod non solum in exponendo significationes praedictas defecit ab earum diligentia,
idest ab earum perfecta expositione, secundum quod res requirit, quia hoc neque Angeli facere possent cum non
comprehendant divinam bonitatem et divinum esse et divinum vivere et alia huiusmodi, de quibus dictum est;
nec solum dicit se defecisse a laudando significationes praedictas sicut ab Angelis laudantur, quia excellentissimi
theologi qui sunt apud nos, deficiunt in minimis Angelorum, sicut dicitur Matth. II quod qui minor est in regno
caelorum, maior est ioanne baptista; neque etiam dicit se solum defecisse a laudando significationes praedictas
sicut theologi philosophantes de rebus divinis, scilicet prophetae et apostoli aut etiam socii eorum qui canonicas
Scripturas ediderunt ut Lucas et marcus, sed asserit se deficienter et in fine dixisse per comparationem ad alios
qui erant sui gradus et ordinis.
Deinde, cum dicit: quare si recte... Concludit quia ex quo ita deficientem se cognoscit in rebus divinis, si recte se
habent ea quae dicta sunt et si, secundum deliberationem sibi proportionatam, vere tetigit expositionem
divinorum nominum, referendum est hoc cum gratiarum actione ad Deum qui est causa omnium bonorum, qui
primo quidem dat nobis virtutem loquendi et postea dat nobis ut hac virtute bene utamur, bene aliquid dicendo.
Et tamen si aliquid est praetermissum quod aequipolleat his quae dicta sunt, oportet hoc subintelligere secundum
easdem rationes et regulas, secundum quas praedicta exposita sunt. Et hoc ideo dicit quia forte aliquod nomen in
Scripturis dictum de Deo non est expositum, quod tamen aequipollet alicui praemissorum. Vel, si aliquis modus
exponendi est praetermissus in aliquo dictorum nominum, potest subintelligi ex aliorum nominum expositione.
116

