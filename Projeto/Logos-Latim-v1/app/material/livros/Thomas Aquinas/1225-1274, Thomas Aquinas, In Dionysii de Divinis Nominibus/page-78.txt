viventia. Et quia operatio rei consequitur existentiam eius, in nomine vitae duo intelliguntur, scilicet: ipsum esse
viventis, et ut tale sit quod ei competat per se operari propter hoc quod operatio vel motus viventis inest ei per
seipsum.
Quantum ergo ad primum horum dicit quod ex ipsa divina vita, sicut ex primo activo principio, et propter ipsam,
sicut propter finem, non solum esse, sed et consistere habet vita et immortalitas Angelorum, immortaliter
viventium.
Quantum vero ad secundum dicit quod existentia vitae est ipsa incorruptibilitas sempiterni motus angelici, idest
operationis Angelorum in perpetuum durantis. Et quia semper vivere et operari possunt, possunt dici immortales;
sed hoc ipsum quod sunt immortales et in perpetuum vivunt, non habent a seipsis, sed a prima causa quae est
effectiva et conservativa omnis vitae. Illud autem proprie et vere est immortale, quod non indiget aliquo
extrinseco ad id quod semper vivat, sed habet semper vivere ex seipso et sic solus Deus dicitur immortalis,
secundum illud I timoth. I: regi saeculorum immortali et invisibili, soli Deo, honor et gloria.
Deinde, cum dicit: et sicut in existente... Manifestat divinam causalitatem respectu vitae communis; et dicit
quod, sicut dictum est supra quod ipsum ens primum est aevum, idest mensura et causa eius quod est per se esse,
idest ipsius esse communis, ita hic dicendum est quod divina vita, quae est supereminenter vivens est causa
factiva et conservativa ipsius per se vitae, idest vitae communis; et per consequens, omnis vita particularis et
omnis motus vitalis et omne principium cuiuscumque vitae, procedit a vita divina quae est super omnem vitam.
Deinde, cum dicit: ex ipsa...
Manifestat divinam causalitatem respectu vitae inferioris et dicit quod ex vita divina, habent incorruptibiliter
vivere etiam animae humanae et ex vita divina sunt ea animalia quae vivunt vita sensitiva, et omnes plantae quae
habent vitam secundum ultimam resonantiam, idest secundum extremam et infimam participationem vitae, quia
vita ultra plantas non procedit. Destructa autem vita participata in creaturis, destruitur omnis vita, secundum
doctrinam sacrae Scripturae, ubi dicitur psalm. 103: auferes spiritum eorum et deficient et in pulverem suum
revertentur.
Sed inquantum ea quae per infirmitatem naturae deficiunt a participatione vitae, iterato convertuntur ad vitam,
iterum fiunt animalia vel qualitercumque viventia, ut patet in plantis et animalibus ex putrefactione generatis; et
propter hoc, ibid.
Subditur: emitte spiritum tuum et creabuntur et renovabis faciem terrae.
Deinde, cum dicit: et dat quidem... Manifestat causalitatem divinae vitae, quantum ad proprietates cuiuslibet
vitae; et hoc, propter quosdam qui dicebant quod Deus est communis causa vitae, tamen particulares proprietates
vivendi sunt ex causis propriis, per quas effectus causae communis determinatur ad proprias species; et circa
hoc, tria facit: primo, ostendit causalitatem divinae vitae quantum ad proprietates vivendi, quae sunt in supremis
viventibus, scilicet in Angelis et in Daemonibus; secundo, quantum ad proprietates vivendi quae sunt in
hominibus; ibi: dans autem...
Tertio, quantum ad proprietates vivendi quae sunt in infimis viventibus, scilicet animalibus et plantis; ibi: ex
ipsa...* dicit ergo primo quod Deus non solum dat vitae communi quod sit vita, sed etiam cuilibet particulari
vitae dat quod sit proprie illud quod competit ei secundum naturam; sicut supercoelestibus vitis Angelorum,
quantum quidem ad esse viventium, dat immortalem vitam: primo quidem immaterialem quia non habent vitam
adiunctam materiae; secundo, vitam deiformem quia ex hoc ipso conformantur divinae vitae, quod absque
materia vivunt; tertio sequitur quod habeant vitam invariabilem quia subiectum variationis et motus est materia.
Quantum etiam ad operationem vitae, ponit tria contraria his quae sunt in nobis. In nobis enim operatio
intellectualis, primo quidem infirma est ad comprehensionem veritatis et contra hoc dicit quod habent motum,
idest operationem intellectualem fortem; secundo, operatio intellectualis in nobis potest perverti in falsam
opinionem et contra hoc dicit quod habent motum indeclinabilem; tertio, operatio intellectualis in nobis non
potest esse continua quia non possumus semper et continue meditari; et contra hoc dicit quod habent motum
sempiternum.
Et quia ipsae proprietates manifeste apparent in Angelis beatis, ne aliquis a causalitate divinae vitae velit
excludere Daemonum vitam, subiungit quod vita divina superextenditur per modum influentiae et causalitatis, et
abundantia suae bonitatis, etiam ad Daemonum vitam, quae non posset ab alia causa conservari nisi a divina vita,
ex qua habet quod sit vita et permaneat conservata in esse.
|#2 Lectio 2
Hic manifestat Dionysius divinam causalitatem, quantum ad proprietatem humanae vitae; et primo, quantum ad
vitam naturae; secundo, quantum ad vitam gratiae, cum dicit: et superemanationem...; tertio, quantum ad vitam
gloriae, quae erit in resurgentibus; ibi: et quod quidem est divinius...* vita autem naturalis in hominibus in aliquo
est conformis vitae angelicae, prout est intellectualis et in aliquo ab ea differt, inquantum est vita coniuncta
materiae; et ideo dicit quod divina vita dat hominibus, quasi commixtis ex natura spirituali et corporali, vitam ad
similitudinem Angelorum, non perfecte, sed prout convenit.

78

