Quamcumque enim perfectionem creatura habeat, fit per hoc in Dei participatione, qui quasi proponitur et
offertur omnibus ad participandum; sed per prius participatur quantum ad ipsum esse, quam quamcumque aliam
perfectionem: et ipsum per se esse est senius, idest primum et dignius eo quod est per se vitam esse et eo quod
est per se sapientiam esse et eo quod est per se similitudinem divinam esse.
Considerandum autem hic occurrit, quod hic dicatur per se esse vel per se vita et huiusmodi.
Ad cuius evidentiam sciendum est quod Platonici, quos multum in hoc opere Dionysius imitatur, ante omnia
participantia compositionem, posuerunt separata per se existentia, quae a compositis participantur; sicut ante
homines singulares qui participant humanitatem, composuerunt hominem separatum sine materia existentem,
cuius participatione singulares homines dicuntur. Et similiter dicebant quod, ante ista viventia composita, esset
quaedam vita separata, cuius participatione cuncta viventia vivunt, quam vocabant per se vitam; et similiter per
se sapientiam et per se esse. Haec autem separata principia ponebant ab invicem diversa a primo principio quod
nominabant per se bonum et per se unum.
Dionysius autem in aliquo eis consentit et in aliquo dissentit; consentit quidem cum eis in hoc quod ponit vitam
separatam per se existentem et similiter sapientiam et esse et alia huiusmodi; dissentit autem ab eis in hoc quod
ista principia separata non dicit esse diversa, sed unum principium quod est Deus, sicut supra dixit.
Cum ergo dicitur per se vita, secundum sententiam Dionysii, dupliciter intelligi potest: uno modo, secundum
quod per se importat discretionem vel separationem realem et sic per se vita est ipse Deus. Alio modo, secundum
quod importat discretionem vel separationem solum secundum rationem et sic per se vita est quae inest
viventibus, quae non distinguitur secundum rem, sed secundum rationem tantum a viventibus.
Et eadem ratio est de per se sapientia et sic de aliis; et istam expositionem ponit infra in 6 cap..
Hic autem per se vitam accepit pro vita quae inest viventibus: loquitur enim hic de participationibus, vita autem
per se existens non est participatio.
Quod autem per se esse sit primum et dignius quam per se vita et per se sapientia, ostendit dupliciter: primo
quidem, per hoc quod quaecumque participant aliis participationibus, primo participant ipso esse: prius enim
intelligitur aliquod ens quam unum, vivens, vel sapiens.
Secundo, quod ipsum esse comparatur ad vitam, et alia huiusmodi sicut participatum ad participans: nam etiam
ipsa vita est ens quoddam et sic esse, prius et simplicius est quam vita et alia huiusmodi et comparatur ad ea ut
actus eorum. Et ideo dicit quod non solum ea quae participant aliis participationibus, prius participant ipso esse,
sed, quod magis est, omnia quae nominantur per se ipsa, ut per se vita, per se sapientia et alia huiusmodi quibus
existentia participant, participant ipso per se esse: quia nihil est existens cuius ipsum per se esse non sit
substantia et aevum, idest forma participata ad subsistendum et durandum. Unde cum vita sit quoddam existens,
vita etiam participat ipso esse.
Ex hoc ergo concludit principale propositum, scilicet quod Deus convenienter, principalius prae omnibus aliis
nominibus, laudatur sicut existens, quasi ex digniore donorum suorum. Et quod principalius sic laudetur, patet
Exod. 3, ubi dicitur: qui est misit me ad vos.
Deinde, cum dicit: etenim praeesse... Ponit secundam rationem quae talis est: si alia causa nominetur a suo
effectu, oportet quod principalius nominetur Deus per ipsum esse a primo effectu per quem omnia fecit;
huiusmodi autem est ens; ergo principalius nominatur Deus per ipsum esse. Hoc ergo est quod dicit quod ipse
Deus praeesse et superesse praehabet et superhabet.
Hic ergo considerandum est quod dupliciter unum potest alteri praeferri, scilicet: quantum ad hoc quod habetur
et quantum ad modum habendi, sicut unus homo qui habet maiorem scientiam quam alius, praefertur ei quantum
ad quantitatem eius quod habetur. Sed Angelus in sapientia praefertur homini, non solum quantum ad
quantitatem sapientiae, sed etiam quantum ad modum habendi, quia homo habet rationaliter, Angelus vero
intellectualiter et sic utroque modo excedit, scilicet et quantum ad id quod habet et quantum ad modum habendi.
Quantum autem ad id quod habet, excedit dupliciter, scilicet: secundum ordinem, quia prius habet esse et propter
hoc dicit praeesse, et quantum ad dignitatem, quia excellentius esse habet et propter hoc dicit superesse. Et
similiter quantum ad modum habendi potest intelligi ratio ordinis et dignitatis et ideo dicit: praehabens et
superhabens. Sic igitur, Deus, eminentius esse habens ex seipso, per quamdam similitudinem inter alios effectus
prius fecit esse quod est, idest ipsum secundum se esse, et per ipsum esse fecit subsistere omnia quaecumque
sunt: per hoc enim unumquodque est causatum a Deo, per suum esse ex Deo et non solum alia existentia causata
participant esse, sed etiam ipsa principia existentium participant esse, inquantum sunt et principia sunt. Et
primum competit eis esse secundum se et postea quod sint principia aliorum.
Etiam si aliquis velit dicere, secundum opinionem Platonicorum, quod per se vita, idest vita quaedam separata
sub Deo, sit principium viventium, inquantum sunt viventia et similium, per se similitudo et similiter de omnibus
aliis participantibus, quaecumque participant hoc vel illo vel ambobus vel multis, semper invenies quod
huiusmodi, licet participentur ab aliis, tamen ipsa etiam participant ipso esse, et primo intelliguntur ut
participantes esse, quam quod sint principia aliorum, per hoc quod ab aliis participantur.
Potest autem et hoc intelligi, secundum quod per se vita intelligitur ipsa vita quae inest viventibus, quae est
formale viventibus principium et similiter de aliis.

72

