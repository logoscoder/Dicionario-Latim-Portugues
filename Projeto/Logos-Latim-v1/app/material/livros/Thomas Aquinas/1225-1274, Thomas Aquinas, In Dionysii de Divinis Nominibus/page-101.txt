tamquam canus: novus quidem, secundum illud esai. 62: vocabitur tibi nomen novum; canus autem, secundum
illud psalm. 70: et usque in senectam et senium, Deus, ne derelinquas me; et illud esai. 46: usque ad senectam
ego ipse et usque ad canos ego portabo.
Per hoc autem quod dicitur canus vel senior, significatur antiquitas eius: quod scilicet a principio aeternitatis ipse
semper existit; per hoc autem quod dicitur novus vel iunior, significatur quod ipse est antiquus sine senectute,
idest sine aliqua deficientia vel etiam praeteritione quia, sicut supra dictum est movetur, immobilis manens in
seipso.
Vel: quia senectus et antiquitas ad principium pertinere videtur propter sui prioritatem iuventus vero ad finem
propter sui posterioritatem, per hoc quod ambo Deo attribuuntur, docemur quod ipse procedit per omnia a
principio usque ad finem.
Tertiam expositionem ponit secundum Hierothei sententiam, quem nominat suum perfectorem, idest Magistrum
in rebus divinis, qui dixit quod per utrumque istorum praemissorum demonstratur prioritas ipsius Dei et quod
ipse est principium: per hoc enim quod dicitur senior demonstratur prioritas eius in tempore; ea enim dicimus
seniora quae sunt tempore priora. Sed per hoc quod dicitur iunior, designatur prioritas vel principalitas quae est
secundum rationem numeri: iunior enim dicitur qui minus processit in tempore. Quanto autem in numeris aliquid
minus procedit, tanto prius est: unitas enim et numeri propinqui unitati, sunt priores his qui multum processerunt.
|#3 Lectio 3
Postquam Dionysius determinavit de antiquo dierum, hic determinat de aevo et tempore; et primo dicit de quo
est intentio; secundo, exequitur propositum; ibi: etenim...* dicit ergo primo quod necessarium est considerare ex
sacris Scripturis naturam temporis et aevi; ubi considerandum est quod aevum hic pro aeterno accipit.
Deinde, cum dicit: etenim...
Determinat naturam aevi et temporis; et circa hoc, duo facit: primo, exponit significationem aevi et temporis;
secundo, quomodo aevum et tempus rebus conveniant; ibi: oportet...* circa primum, tria facit: primo, ostendit
quot modis dicitur aevum; secundo, quid proprie sit aevum et tempus; ibi: secundum quod...; tertio, ostendit
quomodo unumquodque ponatur pro alio; ibi: est autem...* ponit ergo primo quatuor acceptiones aevi sive
aeterni: primo enim vere et proprie dicuntur aeterna ea quae sunt ingenita, idest quae non habent causam, ut ea
quae de Deo dicuntur. Non tamen Scriptura ubique accipit sic aeternum, sed aliquando ea quae sunt
incorruptibilia, quia numquam esse desinunt; et immortalia, quia numquam desinunt vivere; et invariabilia, quia
non variantur de forma in formam vel de quantitate in quantitatem; et semper existentia eodem modo, quae
semper in eadem habitudine se habent, sicut Angeli, de quibus in psalm. 23 dicitur: elevamini portae aeternales;
et illud psalm. 75: illuminans tu mirabiliter a montibus aeternis et alia huiusmodi.
Tertio modo, signantur nomine aevi vel aeterni, omnia quae sunt antiquissima, licet sint corruptibilia, sicut est
illud deuteronomii 33: de pomis collium aeternorum.
Quarto modo, tota congeries nostri temporis appellatur aevum vel aeternum, ut est illud Rom. 16: secundum
revelationem mysterii, temporibus aeternis taciti.
Deinde, cum dicit: secundum quod... Ostendit quid proprie dicatur aevum et tempus; et circa hoc, tria facit:
primo, ostendit quid proprie sit aevum; secundo, quid proprie sit tempus; ibi: tempus...; tertio, probat per
auctoritates Scripturae; ibi: propter quod...* dicit ergo primo quod omnia praemissa signantur nomine aevi,
secundum quod aliquid participant de proprietate aevi: nam proprie aevum est quod est antiquum, idest non de
novo incepit esse; et quod est invariabile, quia non est mensura motus, sed ipsius esse intransmutabilis; et quod
totum secundum totum metitur, per quod differt a tempore: totum enim tempus non mensurat totum secundum se
totum, sed secundum diversas sui partes mensurat diversas partes motus: est enim tempus numerus motus
secundum prius et posterius. Sed quia esse, quod mensurat aeternitas, non habet prius et posterius cum sit
manens et invariabile, et ipsa aeternitas est simplex non habens prius et posterius et sic quidquid mensurat,
secundum se totam mensurat.
Deinde, cum dicit: tempus...
Ostendit quid proprie sit tempus; et dicit quod proprie tempus dicitur quod secundum se est mensura generationis
et corruptionis et cuiuslibet variationis et omnis diversae habitudinis.
Deinde, cum dicit: propter quod... Confirmat dictam differentiam temporis et aeternitatis per auctoritatem
Scripturae quae dicit nos in hac vita transmutabili esse contentos sub tempore et quod tunc participabimus
aeternitate, quando consequemur vitam incorruptibilem et semper eodem modo se habentem, prout dicitur Matth.
25 quod ibunt iusti in vitam aeternam; et apostolus dicit II ad Corinthios 4: quae videntur temporalia sunt, quae
autem non videntur aeterna.
Deinde, cum dicit: est autem... Ostendit quomodo in sacra Scriptura unum ponitur pro altero; et dicit quod in
sacris eloquiis quandoque id quod est temporale, nomine aevi sive aeterni laudatur, ut supra dictum est, sicut
dicuntur montes vel colles aeterni propter antiquitatem.
Quandoque autem aeternitas temporali nomine designatur, secundum illud psalm. 101: tu autem idem ipse es, et
anni tui non deficient; quamvis sciamus quod ea quae magis proprie immobiliter existunt, describuntur per
aeternitatem, quae autem existunt in generatione et corruptione, describuntur per tempus.
101

