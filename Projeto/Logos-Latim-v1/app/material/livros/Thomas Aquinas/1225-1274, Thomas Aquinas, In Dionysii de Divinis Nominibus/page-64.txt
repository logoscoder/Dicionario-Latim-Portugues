Tertiam rationem ponit ibi: si autem necessariam... Quae sumitur ex utilitate materiae, et haec ratio habet quasi
tria media, secundum tres utilitates materiae: quarum prima est quod materia est complementum universi; non
enim esset universitas entium completa, si tolleretur ens in potentia. Et hoc medium tangit dicens quod si aliqui
hoc concedant quod materia sit necessaria ad completionem totius mundi, quomodo potest esse quod materia sit
secundum se malum? necessarium enim est diversum a malo: ex hoc enim dicitur aliquid necessarium quod
habet ordinem ad bona et ex ipso, habet rationem boni.
Secunda utilitas materiae est respectu particularium entium quae ex materia generantur. Et hoc medium tangit
dicens: quomodo bonus, scilicet Deus quaedam entia deducit ad generationem ex malo? quod videtur
inconveniens: sicut enim calidum non facit aliquid ex ipsa frigiditate, ita nec bonum facit aliquid ex ipso malo et
tamen hoc sequeretur si materia esset secundum se mala. Aut iterum, quomodo potest esse malum quod est
necessarium ad generationem boni? hoc enim pertinet ad rationem mali, quod fugiat naturam boni et non inducat
ad ipsam. Dicit autem quaedam ad generationem deduci ex materia, propter substantias immateriales quae non
habent materiam.
Tertia utilitas materiae est quod nutrit sustentando formam, unde Plato comparavit materiam nutrici. Et hoc
tangit cum dicit: quomodo materia, cum sit mala secundum seipsam, potest gignere et nutrire naturam rei
generatae, suscipiendo et retinendo formam eius? malum enim, inquantum huiusmodi, non est generativum aut
nutritivum alicuius aut, ut universalius loquamur, non est effectivum aut salvativum alicuius. Effectivum enim
continet sub se generativum sicut minus commune et similiter salvativum continet sub se nutritivum.
Efficere autem et salvare pertinet ad rationem boni, unde non possunt convenire malo, inquantum huiusmodi.
Deinde, cum dicit: si autem dicant... Removet quamdam obiectionem: dixerat enim supra quod corpus non potest
dici malum quasi sit causa malitiae ipsius animae. Posset autem aliquis dicere quod licet corpus non faciat
malitiam in animabus, tamen materia corporalis attrahit animas ad malitiam, alliciendo eas. Sed ipse dicit hoc
non esse verum. Si enim materia esset causa attrahens animas ad malitiam, sequeretur quod hoc ex necessitate
faceret: posita enim causa, ex necessitate sequitur effectus, nisi aliquis impediat. Sed hoc videmus esse falsum:
multae enim animarum respiciunt ad bonum, quod non posset esse si materia totaliter attraheret eas ad malum.
Unde manifestum est quod malum in animabus non est ex materia, sed ex inordinato motu liberi arbitrii; qui est
ipsum peccatum.
Si autem aliquis hoc ipsum imputet materiae corporali, inquantum exterius existens allicit aliquo modo et
coniuncta animae inclinat, licet non ex necessitate, non propter hoc removetur quin materia sit secundum se
bona; quia aliquid potest esse occasio mali alicuius, quod tamen secundum se est bonum.
Hoc est ergo quod dicit, quod si aliqui hoc ipsum dicunt esse ex materia quod anima movetur ad malum, oportet
nihilominus dicere quod materia, licet sit instabilis, tamen omnino consequens est, idest consequentiam et
ordinem habens in universo et necessaria est formis, quae non possent in seipsis firmari. Quomodo autem malum
potest esse necessarium aut id quod necessarium est potest esse secundum se malum? et notandum quod
signanter dicitur instabilis materia, quia inclinari ad materiam, intantum videtur esse malum, inquantum, deserto
incommutabili bono, adhaeret commutabilibus bonis. Principium autem mutabilitatis est materia, inquantum est
in potentia ad diversa. Nec tamen hoc ipsum quod est in potentia ad diversa, ostendit eam malam; quinimmo per
hoc ipsum habet ordinem ad diversa bona, idest ad diversas formas, quae in ipsa firmantur.
Deinde, cum dicit: sed neque hoc... Ostendit quomodo se habeat privatio ad rationem mali; et dicit quod nec ipsa
privatio adversatur bono, agendo contra ipsum secundum propriam virtutem, sed secundum virtutem boni: quia,
si sit perfecta privatio, idest quae totum removeat omnino, excludet omnem potentiam et ita erit non potens ad
agendum contra bonum.
Si autem sit particularis privatio, excludens unam formam et non aliam, habet virtutem agendi non ex hoc quod
est privatio, sed ex hoc quod non est perfecta privatio, idest ex forma coniuncta, qua non privatur. Sed si bonum
particulariter privetur, nondum est totaliter malum, et si recedat privatio particularis vel quia non sit aliquid
privatum vel quia sit totaliter ablatum, sequitur quod natura mali pereat.
|#22 Lectio 22
Pertractatis principalibus quaestionibus quas supra moverat de malo, scilicet an malum sit aliquid; et unde sit
malum; et in quibus sit malum, hic prosequitur alias quaestiones adiunctas; et primo, illam qua quaerebatur:
utrum malum causaretur ex bono aut ex aliqua alia causa; secundo, qua quaerebatur: quomodo providentia
compatitur malum; ibi: quomodo...; tertio, quaestionem quae quaerebatur: quomodo aliquid existentium
desiderat malum; ibi: non igitur...* circa primum, duo facit: primo, praemittit quasdam considerationes de causa
mali per quas solvitur praedicta quaestio; secundo manifestat eas; ibi: omne...* ponit ergo primo tres
considerationes: quarum prima est quod ex omnibus colligi potest quod bonum procedit ex una et perfecta causa,
malum autem procedit ex multis particularibus defectibus.
Et hoc apparet tam in naturalibus, quam in moralibus. Sanitas enim et pulchritudo causantur per hoc quod
corpus, quantum ad omnes partes, est bene proportionatum, sed ad hoc quod sit turpitudo vel aegritudo, sufficit
quod desit debita proportio in quacumque parte. Et ideo multipliciter contingit esse aegrum et turpe, sed uno
modo esse sanum et pulchrum. Similiter, ad actum requiritur quod sit commensuratus secundum omnes debitas
64

