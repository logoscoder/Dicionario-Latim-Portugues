Deinde, cum dicit: hoc igitur...
Ponit nominationes divinas secundum rationem praedictam et dicit quod theologi, considerantes praedicta,
scilicet quod Deus est segregatus ab omnibus et tamen est causa omnium, quandoque quidem dicunt ipsum
innominabilem, quandoque autem attribuuntur ei omnium rerum nomina: innominabilem quidem, dicunt ipsum,
sicut quando dicunt ipsam deitatem in quadam mysticarum visionum, quae fuerunt secundum apparitionem
divinam imaginativam, significative increpare eum qui quaesivit: quod est nomen tuum? ab Angelo qui
apparebat in persona Dei. Et ut excluderet eum ab omni cognitione quae posset provenire ex Dei nomine, dixit:
quare interrogas nomen meum quod est mirabile? et habetur hoc, genes. 32. Et vere hoc nomen est mirabile,
quod est super omne nomen, ut dicitur philipp. 2; quod est innominabile, quasi collocatum super omne nomen
quod nominatur sive in isto saeculo sive in futuro, ut habetur Ephes. 1.
Et non solum laudatur in Scripturis Deus ut innominabilis sed etiam ut multorum nominum, sicut quando ipse
Deus inducitur dicens: ego sum qui sum, Exod. 3; et vita et veritas, Ioan. 14; et lumen, Ioan. 8; et Deus, Exod. 3:
ego sum Deus Abraham.
Et non solum ipsum inducunt ipsa nomina de se dicentem, sed etiam ipsi qui erant periti circa deitatem ut
apostoli et prophetae, laudant Deum, ut omnium causam ex multis causatis. Diversitatem autem horum
causatorum quae hic subiungit, non oportet hic distinguere, quia ista distinguentur in distinctione capitulorum,
cum ad certa capitula omnes effectus huiusmodi reducat.
Laudant enim eum sicut bonum, Luc. 18; sicut pulchrum, Cant. 1 sicut sapientem, iob 9; sicut diligibilem, Cant.
5; sicut Deum deorum, psalm. 49; sicut sanctum sanctorum, Dan. 9; sicut aeternum, baruch 4; sicut existentem,
iob 14: nonne tu qui solus es? sicut causam saeculorum, Eccli. 24; sicut vitae largitorem, Act. 17; sicut
sapientiam, I ad corinth. 1; sicut mentem, Esaiae 29 et alia translatio habet intellectum; sicut rationem, Esaiae 63:
ego qui loquor iustitiam, ubi alia translatio habet: ego qui disputo iustitiam vel melius dici potest quod ratio in
Graeco logos dicitur, quod etiam signat verbum, quod pluries in Scripturis invenitur; sicut cognitorem, II ad
timoth. 2; sicut praehabentem omnes thesauros universae cognitionis, Coloss. 2; sicut virtutem, I corinth. 1; sicut
potentem, psalm. 88; sicut regem regum, Apoc. 19; sicut veterem dierum, Dan. 7; sicut sine senectute et
invariabilem, jac. 1; sicut salvationem, Matth. 1; sicut iustitiam, sicut iustificantem sicut liberationem vel
redemptionem, secundum aliam translationem, I corinth. 1; sicut magnitudinem cuncta excedentem, iob 23; sicut
in aura subtili, III Reg. 19; et dicunt ipsum etiam esse in mentibus, sive cordibus, Eph. 3; in animabus, Sap. 7; et
in corporibus, I corinth. 6; in coelo et in terra; hierem. 23; et simul in eodem, idest quantum ad eamdem
materiam, dicunt eumdem esse mundanum, idest in mundo, Ioan. 1; circamundanum, Eccli. 24; supermundanum,
Esaiae 66; et supercoelestem, psalm. 112: excelsus super omnes gentes Dominus et super coelos gloria eius;
supersubstantialem, Matth. 6; solem, Malach. 4; astrum, idest stellam, Apoc. 22; ignem, deuter. 4; aquam, Ioan.
4; spiritum, Ioel. 2; et rorem, Oseae, 14; nubem, Oseae 6; lapidem, psalm. 117; petram, I corinth. 10; et omnia
alia existentia ei attribuuntur sicut causae; et nihil existentium est, in quantum omnia superexcedit. Ita igitur Deo,
qui est omnium causa et tamen super omnia existens, convenit et esse innominabile, inquantum super omnia
existens, et tamen conveniunt ei omnia nomina existentium, sicut omnium causae; et rationem subiungit.
Ad cuius evidentiam considerandum est quod regimen universi est optimum.
Ad bonitatem autem regiminis requiritur quod ille qui regit, non sit omnino ab his qui reguntur alienus, sed cum
eis aliquam convenientiam habeat, ut possit esse utilis; et ut tamen subditos superexcedat, ne sit contemptibilis,
ut imperare possit. Et hoc est quod subdit: ut regnum totorum, idest ut regimen universi, sit diligenter, idest
optime procedat, omnia sunt circa primam causam, quasi ab ipsa secundum quamdam similitudinem derivata; et
ab ipsa sunt omnia segregata, sicut a causa, propter quam omnia sunt; sicut a principio, a quo effluunt; sicut a
fine, quem consequentur; et ipsa, per hunc modum, sit omnia in omnibus, inquantum omnis perfectio omnium
est ipse Deus causaliter, secundum eloquium; hoc enim scriptum est I corinth. 15.
Deinde, cum dicit: et vere laudatur... Excludit quorumdam errorem.
Fuerunt enim quidam Platonici qui processiones perfectionum ad diversa principia reducebant, ponentes unum
principium esse vitae, quod appellabant primam vitam, et aliud principium esse intelligendi, quod appellabant
primum intellectum et aliud existendi quod appellabant primum ens et bonum.
Et ad hoc excludendum, dicit quod Deus vere laudatur ut principalis substantia omnium, inquantum est
principium existendi omnibus; et dicitur causa perfectiva omnium, inquantum dat omnes perfectiones rebus; et
dicitur causa contentiva, custodia et cibus, quae tria ad conservationem rerum pertinere videntur. Quaedam enim
sunt quae non indigent nisi ut in suis principiis conserventur, quia ab exteriori corrumpi non possunt, ut corpora
coelestia, et quantum ad hoc dicit quod est causa contentiva, quia haec continet in esse. Quaedam vero sunt quae,
etsi non deficiant ex suis principiis, corrumpi possunt ab exteriori sicut aqua ab igne et quantum ad hoc dicit:
custodia, quia haec defenduntur a Deo, ne, praeter ordinem suae rationis, ab illis corrumpantur.
Quaedam autem sunt quae ad sui conservationem indigent supplementis, sicut homines et animalia cibis et
quantum ad hoc dicit: cibus, quia scilicet omnibus administrat ea quae sunt necessaria ad suam conservationem.
Est etiam et causa conversiva ad ipsum, quia hoc ipsum quod res convertuntur in Deum, desiderando ipsum sicut
finem, est eis a Deo. Et haec omnia conveniunt Deo unitive, idest non secundum diversas virtutes, sed secundum

13

