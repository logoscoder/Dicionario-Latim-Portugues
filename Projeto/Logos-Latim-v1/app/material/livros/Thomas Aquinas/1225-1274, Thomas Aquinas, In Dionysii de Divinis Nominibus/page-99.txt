secundum quod intelligunt; rationalem quantum ad homines; sensibilem, quantum ad animalia; substantialem
quantum ad omnia quae quocumque modo sunt; naturalem, quantum ad ea quae naturaliter fiunt; voluntariam,
quantum ad ea quae fiunt a proposito.
Hanc, inquit, omnem aequalitatem praeaccepit Deus et in seipso, non ut haberet eo modo quo est in singulis, sed
segregate, idest singulari modo prae aliis; neque secundum aliquam diversitatem, sicut in creaturis differt
aequalitas intelligibilis a rationali, sed unitive, idest secundum aliquod unum, scilicet secundum virtutem, quae
est effectiva omnis aequalitatis, quae etiam est existens super omnia: omnes enim effectus praeexistunt virtualiter
in sua causa, secundum eius virtutem.
|+10 Capitulus 10
|#1 Lectio 1
Postquam Dionysius exposuit divina nomina quae signant perfectiones rebus inhaerentes vel absolute vel
secundum comparationem unius ad alterum, hic exponit quaedam nomina quae dicuntur de Deo, secundum
rationem universalis principii esse et durationis rerum. Dicitur enim Deus omnipotens, inquantum est universale
principium omnis esse rerum; antiquus vero dierum dicitur, inquantum est principium omnis durationis. Et quia
nomina durationis sunt aevum et tempus, ex consequenti determinatur de aevo et tempore. Et haec tanguntur
manifeste in titulo qui talis est: de omnipotente, vetere dierum; in quo et de aevo et de tempore.
Dividitur autem hoc capitulum in tres partes: in prima, determinat de omnipotente; in secunda de antiquo dierum;
ibi: dierum autem antiquum; in tertia, de aevo et de tempore; ibi: oportet autem.
Circa primum, duo facit: primo, dicit de quo est intentio; et dicit quod Deus, qui est multorum-nominum, verbo
sacrae Scripturae laudatur et sicut omnipotens secundum illud genes. 17: ego Deus omnipotens; ambula coram
me et esto perfectus; et sicut vetus dierum, secundum illud Daniel. 7: antiquus dierum sedit.
Secundo, ibi: hoc enim...
Ponit quomodo Deus dicatur omnipotens; et circa hoc, duo facit: primo, assignat rationem omnipotentiae;
secundo, exponit quaedam quae dixerat; ibi: et continens...* rationem autem omnipotentiae ostendit secundum
quatuor in quibus ratio potentiae consideratur: primo quidem, secundum ambitum: dicitur enim esse magna
potentia, sive in naturalibus sive in rebus humanis, quae multa sub se continet; et hoc est quod dicit, quod dicitur
Deus omnipotens, propter hoc quod ipse est quaedam omnipotens sessio, quadam stabilitate continens tota, idest
omnia inquantum omnia eius potestati subduntur et circumhabens, inquantum omnia eius providentiae subsunt.
Secundo vero, quantum ad firmitatem: dicitur enim magna potentia quae et in se est immobilis et alia
immobiliter tenere potest; et quantum ad hoc dicit: et collocans et fundans et circumstringens et firmum in seipso
omne perficiens; et tangit quatuor modos, quibus aliquid firmatur: firmatur enim aliquid, inquantum est in suo
loco naturali, unde omnia corpora naturalia in suis locis quiescunt; et quantum ad hoc dicit: et collocans; aliqua
vero firmantur super aliquod quod eis substat, sicut parieti substat fundamentum et columnae basis; et quantum
ad hoc dicit: et fundans; quaedam vero firmantur per aliquod ligamentum, sicut patet in doliis, quae circulis
firmantur; et quantum ad hoc dicit: et circumstringens. Et hi tres modi firmitatis pertinent ad hoc quod una res
firmatur per aliam: potest enim locatio ad hoc pertinere in universo quod creaturae inferiores firmantur
quodammodo per superiores quae sunt loca inferiorum, sicut corpora coelestia inferiorum corporum; fundatio
vero ad hoc quod formae fundantur in materiis et accidentia in subiectis; circumstrictio vero ad hoc quod
elementa firmantur in mixto, et, universaliter, omnes partes in toto. Quartus autem modus firmitatis est,
secundum quod unaquaeque res habet firmitatem in sua natura; et hoc est quod dicit: et firmum in se omne
perficiens; vel potest aliter dici quod collocat et fundat et constringit, firmans omnia divina sessio in seipsa,
quasi diceret: ipse Deus est et locus et fundamentum et vinculum connectens omnia.
Tertio vero ostendit rationem omnipotentiae secundum productionem: dicitur enim magna potentia quae multa
producere potest, sicut virtuosa radix dicitur quae multa producit germina; et quantum ad hoc dicit quod divina
sessio producit ex sui virtute omnia, sicut ex quadam radice omnipotente.
Quarto, manifestat rationem omnipotentiae, secundum rationem attractionis: dicitur enim magna potentia, quae
ad se aliqua attrahere vel convertere potest et quantum ad hoc dicit quod convertit ad se omnia, sicut ad
quamdam plantationem omnitenentem: in ipso enim omnia plantatur, sicut in primo principio.
Deinde cum dicit: et continens...
Ostendit quaedam quae dixerat: et primo, quomodo deitas dicatur continens; secundo, quomodo dicatur
omnitenens; ibi: dicitur autem...* dicit ergo primo quod divinitas dicitur continens, inquantum ipsa est sessio,
idest firmitas vel immobilitas omnium; quae omnia sub se existentia firmat, non sicut aliquod principium quod
sit de essentia rerum, quod diversificatur in diversis, sed secundum unam communem continentiam, quae excedit
omnia; et intantum est fortis ista continentia quod non solum dat firmitatem rebus sub se contentis, sed etiam non
permittit eas omnino destrui et in nihilum redigi ea quae decidunt ab ipso Deo. Et dicuntur a Deo decidere, qui
est perfecta essentia, quaecumque removentur a sua perfectione: nec ipsa enim in nihilum rediguntur.
Deinde, cum dicit: dicitur autem... Ostendit quomodo deitas dicitur omnitenens; et dicit quod divinitas dicitur
omnitenens, inquantum omnia tenet eo modo quo ille qui principatur aliquibus, dicitur eos tenere: nam et
99

