fuit formata et perfecta quarto die, quando factus legitur sol; et sic, radius solaris determinavit et distinxit et
primos tres dies et nostri temporis dies.
Deinde, cum dicit: et sic omnia... Exponit praemissam similitudinem, quantum ad ordinem rerum in divinam
bonitatem; et primo, ponit id quod pertinet ad divinam bonitatem; secundo, ostendit huius similitudinem in sole;
ibi: secundum eamdem...* circa primum, tria facit: primo, ostendit ex qua causa contingat quod omnia,
ordinentur in Deum sicut in finem; secundo; quae sit ratio ordinis; ibi: et omnia...; tertio, modum ordinis; ibi: et
quod desiderant...* causam autem huius ordinis assignat dicens, quod divina bonitas omnia convertit ad seipsam:
hoc enim ipsum quod res ordinantur in Deum, ab ipso habent.
Sunt enim res quasi dispersae et segregatae, secundum quod ad diversos fines proprios ordinantur, sed
inquantum communicant in ordine ad ultimum finem, sic congregantur.
Divina igitur bonitas, inquantum omnia ad seipsam convertit, est principaliter congregativa omnium
dispersorum, sicut quaedam deitas principaliter vivifica.
Deinde, cum dicit: et omnia...
Assignat rationem ordinis: intantum enim omnia convertuntur in ipsum, inquantum omnia desiderant ipsum
triplici ratione, scilicet: ut principium activum; et ut continentiam, idest conservantiam rerum; et ut finem; ista
est triplex ratio desiderii. Desideramus enim Deum ut principium quia ex eo provenit nobis bonum; ut
continentiam quia ex eo conservatur nobis bonum; ut finem quem adipisci intendimus. Et haec tria manifestat:
quod enim sit principium, patet ex hoc quod, sicut Scriptura dicit, omnia subsistunt et sunt ex ipso, deducta ab eo
sicut ex quadam causa perfecta. Et quod ipse sit continens omnia et conservans, patet per hoc quod omnia in ipso
consistunt custodita ab exterioribus nocivis et contenta per conservationem propriae virtutis, sicut in quadam
omnipotente plantatione. Sicut enim arbores conservantur per hoc quod sunt in terra plantatae ita omnia
conservantur in hoc quod sunt firmata in omnipotenti Dei virtute.
Quod etiam desiderant omnia divinam bonitatem ut finem, ostendit consequenter cum dicit quod ad ipsum
convertuntur omnia, sicut singula ad proprios fines.
Deinde, cum dicit: et quod desiderant... Ostendit modum ordinis; et dicit quod bonum divinum desiderant
intellectualia quidem, ut Angeli et rationalia, ut homines, cognitive; haec enim solum cognoscere possunt ipsum
bonum quod est Deus. Sed sensibilia ipsum desiderant, inquantum desiderant aliquod sensibile bonum quod est
similitudo summi boni. Sed plantae quae sunt expertes sensus, desiderant bonum divinum naturali motu vitalis
desiderii, quia et ipsum bonum est ad quod naturali inclinatione tendunt per opera vitae in similitudinem aliquam
summi boni. Ea vero quae carent vita, ut inanimata corpora, quae sunt tantum existentia, desiderant bonum
divinum per aptitudinem ad participandum a Deo esse subsistens, ut ipsa aptitudo eorum intelligatur esse
desiderium.
Deinde, cum dicit: secundum eamdem rationem..., ostendit quomodo praedictorum similitudo in sole inveniatur;
et dicit quod, sicut praedicta conveniunt divinae bonitati, ita non principaliter, sed secundum rationem imaginis,
lumen solare congregat et convertit ad se omnia. Ea enim quae vident, desiderant lumen solis ad videndum et ea
quae moventur et quae illuminantur et quae calefiunt desiderant lumen solis, ut ad hoc necessarium; et similiter,
quocumque modo aliqua contineantur, idest dependeant vel causentur a fulgoribus solis et ideo nominatur in
Graeco ilios, scilicet quia facit omnia corpora esse indestructibilia et congregat dispersa, inquantum ea quae sunt
in seipsis separata, communiter ipsum desiderant: aut ad hoc ut videant aut ad hoc quod moveantur aut ad hoc
quod illuminentur aut ad hoc quod calefiant aut qualitercumque contineri a virtute luminis desiderant.
Deinde, cum dicit: et non dico... Removet errorem; et dicit quod praedicta non dixit secundum opinionem
antiquorum, qui dicebant quod Deus erat sol, quod sol erat creator totius universi sensibilis et quod gubernat
totum mundum sensibilem, sed secundum quod invisibilia Dei manifestantur per ea quae facta sunt, ut apostolus
dicit, Rom. I.
|#4 Lectio 4
Postquam ostendit quomodo nomen sensibilis luminis in divinam praedicationem transferatur per quamdam
similitudinem, nunc ostendit quomodo intelligibile lumen ei attribuatur; et primo continuat se ad praecedentia;
secundo, prosequitur intentum; ibi: et dicendum...* dicit ergo primo quod haec quae dicta sunt per
praedicationem sensibilis luminis de Deo et de similitudine eius ad ipsum, dicta sunt in libro de symbolica
theologia, sed nunc oportet considerare quomodo laudetur bonum divinum, nomine intelligibilis luminis.
Non enim est intentio huius libri, tractare de nominibus sensibilium translatis in Deum, sed de nominibus
intelligibilibus.
Deinde, cum dicit: et dicendum...
Prosequitur intentum, scilicet de intelligibili lumine, quod signat in Deo causalitatem intelligibilis luminis; unde
circa hoc, tria facit: primo tangit causalitatem luminis; secundo, ostendit quomodo Deus se habeat ad ea in
quibus lumen causatur; ibi: igitur...; tertio, ostendit quis est finis diffusionis huius luminis; ibi: et intellectualia...*
circa primum, duo facit: primo, tangit de causalitate intelligibilis luminis in Angelis; secundo, in animabus
rationalibus; ibi: omnem...* dicit ergo primo quod Deus, qui est per essentiam suam bonus, nominatur
intelligibile lumen; Ioan. 8: ego sum lux mundi, propter hoc, quidem, quod implet omnem supercoelestem
36

