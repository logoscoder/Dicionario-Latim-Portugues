est unitio et discretio; ibi: est autem...* circa primum, duo facit: primo, ostendit quomodo in praedicta unitione
sit propria unitio; secundo, quomodo in praedicta unitione sit discretio; ibi: mansio principalium...* ad
intellectum ergo huius partis considerandum est quod, cum supra, acceperit rationem unitionis divinae ex eo
quod Deus in seipso secundum suam excellentiam consideratur, ista consideratio est duplex. Potest enim
considerari ista superexcellens Dei essentia in seipso: vel secundum essentiam et sic est unitum et commune toti
trinitati; vel secundum quod una personarum est in alia et sic in unitione invenitur discretio.
Hoc est ergo quod dicit: sicut in unitione divina, idest supersubstantialitate, quasi dicat: sic accipio, modo
unitionem divinam secundum communem rationem unitionis supra positam, secundum quod ratio unitionis
consistit in quadam excellentia deitatis; in hac, inquam, unitione communi, est unitum et commune principali
trinitati, quidquid ad superexcellentiam essentiae divinae pertinet et, per hoc, dat intelligere quod ratio unitatis
propriae, quam nunc exponit, nihil est aliud quam esse commune tribus personis; et exemplificat: sicut essentia
supersubstantialis, divinitas superdea, idest super modum deitatis communicatae rebus, et bonitas superbona, et
identitas quae est super omnia, secundum quam, scilicet, Deus est idem sibi, et unitas super principatum, unitas,
inquam, totalis proprietatis existentis scilicet super omnia.
Et hoc dicit quia unum habet rationem principii. Unum autem est unum secundum quod in seipso indivisum est;
hoc autem est illud quod retinet proprietatem suae naturae. Quasi dicat quod ipse, inquantum est unitas, est
principium super omne principium, habens in se suam proprietatem qua supra omnia existit. Ad hanc etiam
excellentiam est et quod a nobis ignoratur propter excellentiam sui luminis et quod a nullo intellectu creato est
perfecte intelligibilis, idest comprehensibilis et quod de eo omnia possunt affirmari et omnia negari, secundum
modum in praecedenti capitulo expositum, cum tamen ipse sit super omnem affirmationem et negationem; est
enim super omnem intellectum nostrum, qui affirmationes et negationes componit.
Deinde, cum dicit: mansio principalium... Exponit quomodo discretio est in communi modo unitionis, quae est
superexcellentiae collocatio; et circa hoc, tria facit: primo, ponit quod intendit; secundo, manifestat propositum,
per exemplum sensibile; ibi: quemadmodum...; tertio, ostendit exemplum esse deficiens a tantae rei
repraesentatione; ibi: et haec totaliter...* dicit ergo, quod mansio principalium personarum in se invicem, idest
secundum quod una divinarum personarum est in alia, et collocatio unius in aliam, si ita oporteat nominari, cum
distinctionem importet, tamen est totaliter superunita, idest pertinens ad illam unitionem excellentiae de qua
supra dictum est.
Deinde, cum dicit: quemadmodum...
Manifestat, per exemplum sensibile, quod in praedicta unitione possit esse discretio; in quo quidem exemplo, tria
facit: primo, ponit exemplum sensibile, in quo dicit esse simul unitionem et discretionem; secundo, ostendit quod
in illo exemplo sit unitio; ibi: et quidem videmus...; tertio, quod in eo sit discretio; ibi: sed etiam si unus...* dicit
ergo primo quod ut utamur exemplis sensibilibus et propriis nobis, lumina plurium luminarium, existentia in
domo una, et tota sunt invicem in se totis et tamen habent diligentem, idest optimam et perfectam discretionem
ad se invicem proprie subsistentem; et sic plura lumina sunt unita cum discretione et discreta cum unitione.
Deinde, cum dicit: et quidem...
Ostendit quod praedicta lumina habeant unitionem ad invicem; et dicit quod videmus, multis luminaribus
existentibus in domo una, omnium luminarium lumina esse unita ad unum quoddam lumen, quia in eadem parte
aeris omnium luminarium lumina resplendent; et hoc est quod subdit: et una claritate indiscreta, idest indistincta,
secundum locum vel subiectum, resplendentia; et nullus, ut arbitror, posset lumen huius luminaris, in aere,
secundum quod continet omnia lumina, discernere ab aliis et videre alterum eorum sine altero, propter hoc quod
totum unum lumen est concretum alteri, sine mixtione, tollente scilicet discretionem.
Deinde, cum dicit: sed etiam si unus... Ostendit quod maneat ibi discretio, quia si aliquis educat unum de
luminaribus, utpote unam candelarum, simul egreditur cum illo totum proprium lumen, quod ex luminari illo in
domo erat, quod ex hoc patet quod lumen, in domo, minoratum invenietur; ita tamen, quod lumen egrediens non
simul secum avellet aliquod aliorum luminum, nec etiam aliquid sui cum aliis luminibus derelinquat; quod esse
non posset, si esset facta mixtio luminum, utpote si aqua cineri aut farinae misceatur, non potest extrahi tota,
quin aliquid remaneat farinae aut cineri immixtum et quin etiam de cineribus aut farina deperdatur vel simul
egrediatur.
Sed quod hoc in luminibus non contingit, ideo est quia erat totorum luminum ad tota, perfecta coniunctio absque
omni mixtione et nulla partium confusione existente.
Est autem hic considerandum quod, de lumine, fuit duplex opinio physicorum: quidam enim dixerunt lumen esse
corpus et secundum hanc opinionem, satis plane videtur procedere exemplum inductum.
Sic enim loqui videtur Dionysius de pluribus luminibus ex diversis luminaribus in uno aere procedentibus, sicut
si loqueretur de pluribus corporibus et praecipue propter hoc quod dicit quod habent discretionem subsistentem,
subsistere enim est substantiarum tantum, et propter hoc est quod dicit, quod unum lumen egreditur sine altero,
in quo videtur designari quidam motus localis, qui est corporum tantum.
Si vero lumen non sit corpus, sed qualitas, secundum opinionem aliorum, non haberent lumina discretionem
subsistentem, quin immo, ex diversis luminaribus, sicut ex diversis causis agentibus, fiet unum lumen tantum,
intensius in aere et uno lumine subtracto, cessaret superadditio intensionis, sicut ex pluribus causis
18

