unam simplicem virtutem; et communicabiliter segregate, quia ita communicat aliis causalitates praedictas, quod
tamen quidam singularis modus causandi separatim remanet apud eum.
Ideo autem sic diversimode laudatur ut causa, quia non solum est causa continentiae, idest salvationis rerum, aut
vitae aut perfectionis, ut bonitas divina quae est super omne nomen nominetur, idest debeat nominari a sola hac
aut alia providentia, idest causalitate, sed ipsa divina bonitas praeaccipit in seipsa omnia existentia simpliciter,
idest non ita quod ex omnibus componatur, sed quae in seipsis sunt multa composita, in Deo sunt unum
simpliciter et incircumfinite, quia, cum singula nomina determinate aliquid significant distinctum ab aliis,
venientia in divinam praedicationem, non significant illud finite, sed infinite: sicut nomen sapientiae prout in
rebus creatis accipitur significat aliquid distinctum a iustitia, ut puta in determinato genere et specie existens, sed
cum in divinis accipitur, non significat aliquid determinatum ad genus et ad speciem seu distinctionem ab aliis
perfectionibus, sed aliquid infinitum; et ideo convenienter laudatur et nominatur Deus ex perfectissimis
bonitatibus, idest perfectionibus, quae proveniunt rebus per providentiam illius supremae causae; quae cum sit
una et eadem, est tamen diversorum, immo omnium causa, utpote cum nominatur nomine substantiae aut vitae
aut alicuius huiusmodi, et etiam nominatur ex universis existentibus, propter perfectiones in eis participatas,
utpote si nominetur sol propter claritatem et petra propter firmitatem et sic de aliis.
Deinde, cum dicit et quidem...
Ponit tertium modum Dei nominationum et dicit quod sancti theologi non solas istas Dei nominationes nobis
commendant quae sumuntur a providentiis aut provisis, perfectis aut particularibus ut per providentias,
intelligamus perfectiones rebus communicatas, ut bonitatem et sapientiam; per provisa autem, ipsas res
participantes huiusmodi perfectiones, ut hominem aut solem: quorum perfectae quidem providentiae dicuntur
quae sunt universales, ut bonum, existens et huiusmodi; particulares autem quae alicui generi rerum conveniunt,
ut sapiens et iustum sed contingit quod aliquando nominant Dei bonitatem quae est supernominabilis, propter
suum supersplendorem, a quibusdam divinis apparitionibus, idest imaginativis visionibus, quibus illuminati sunt
prophetae aut Magistri, quod dicit propter eos qui agiographa conscripserunt; vel in sanctis templis vel in
quibuscumque aliis locis et hoc secundum diversas causas et virtutes. Ex diversis enim rationibus, diversae
apparitiones sunt factae, unde circumponunt ei formas humanas aut igneas aut electrinas et ad laudem ipsius
describunt ei oculos et aures et alia membra et circumponunt ei coronas et honores et alia huiusmodi, quae facile
est considerare ex diversis Scripturae locis. Et de huiusmodi Dei nominibus promittit se dicturum in libro de
symbolica theologia, qui nondum apud nos habetur.
Deinde cum dicit: nunc autem...
Ostendit quomodo de divinis nominibus sit agendum et circa hoc tria facit: primo ostendit de quibus divinis
nominibus in hoc libro sit agendum; secundo, quis modus doctrinae servandus sit et quantum ad docentes et
quantum ad audientes, ibi: et quod semper...; tertio, exhortatur timotheum cui scribit, ad hoc observandum, ibi:
igitur...* dicit ergo, primo, quod nunc procedendum est, in hoc libro, ad manifestationem divinorum nominum
intelligibilium, idest quae non sumuntur a rebus sensibilibus symbolice, sed ex intelligibilibus perfectionibus
procedentibus ab eo in creaturas, sicut sunt esse, vivere et huiusmodi, ita quod congregentur quaecumque
nomina ad praesens negotium pertinent, ex sacris Scripturis; et quod his quae dicta sunt in isto capitulo, sit
utendum sicut quadam regula, ad quam in toto praesenti opere oportet respicere. Cum enim praemissa sint tria
genera Dei nominationum, de primo, qui est per remotionem, agitur in mystica theologia; de secundo, qui est per
intelligibiles processiones, in hoc libro; de tertio, qui est per sensibiles similitudines, in libro de symbolica
theologia.
Deinde, cum dicit: et quod semper... Ostendit modum determinandi de divinis nominibus, cum dicit quod
considerandum est ut proprie dicamus, in hoc libro, contemplationes quibus Deus apparet. Et dicit proprie, contra
metaphoricas apparitiones.
Et iterum inspiciendum est quod ad manifestationes sanctorum Dei nominum, admittantur sanctae aures scilicet
fidelium, qui pie et reverenter audiant, non infidelium qui irrideant et blasphement, ut sic sancta collocemus in
sanctis, secundum divinam traditionem, Deo praecipiente: nolite sanctum dare canibus, Matth. 7; ut sic
auferantur sancta derisionibus indoctorum; immo magis ipsi homines, si qui sint totaliter divinis resistentes,
liberentur ab impugnatione Dei; ipsi enim deridendo divinis non divina laedunt, sed seipsos. Et hoc, inquam, in
hoc opere providendum est, quia semper secundum omnem doctrinam theologicam lex hierarchica, idest quae
per sacros principes traditur, inducit, idest praecipit aut exhortatur haec esse observanda secundum quamdam
deliberationem, quae non ex humana sapientia provenit, sed ex ipsa Dei circumspectione.
Deinde, cum dicit: igitur...
Inducit timotheum ad haec observanda; et dicit quod utile est ei praedicta custodire, sed ut ipse haec sanctissime
recordetur et quod ea quae sunt divina neque dicat, neque quocumque modo exportet, idest prodat indoctis,
scilicet infidelibus vel quibuscumque indoctis qui, propter imperitiam non capientes, irrident.
Ultimo, autem, in oratione terminat praesens capitulum, rogans Deum ut det ei cum Dei laude, secundum quod
decet Deum, tradere diversas nominationes deitatis, quae voce exprimi non potest nec nominari et quod non
auferat verbum veritatis ab ore eius.

14

