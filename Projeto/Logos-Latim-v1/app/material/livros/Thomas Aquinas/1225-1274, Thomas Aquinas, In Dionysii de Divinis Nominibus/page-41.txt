Quarto, requiritur debita proportio in partibus, ut scilicet tale sit fundamentum quod congruat aliis partibus; et
hoc est quod dicit: et harmoniae cunctae rei, idest omnium partium universi. Harmonia enim causatur in sonis ex
debita proportione numerorum.
Partibus ergo sic dispositis, sequitur earum compositio in toto, secundum quod ex omnibus partibus universi
constituitur una rerum universitas; et hoc est quod subdit: in omni, idest in universo, concretiones.
Haec autem concretio partium in universo attenditur dupliciter: primo quidem per modum localis continentiae,
secundum quod superiora sunt in entibus, aliquo modo, locus inferiorum vel spiritualis vel corporalis; et hoc est
quod subdit: indissolubiles continentiae existentium secundum scilicet quod superiora continent inferiora,
indissolubili ordine. Secundo, quantum ad temporis successionem, sed tamen in generabilibus et corruptibilibus,
in quibus posteriora prioribus succedunt; et hoc est quod subdit: indeficientes successiones eorum quae fiunt.
Dicuntur autem indeficientes successiones rerum, non quia in perpetuum durent genera, sed quia absque
interpolatione succedunt quaedam quibusdam, quamdiu durat iste cursus mundi. Haec autem omnia dicit ex
pulchritudine causari, inquantum pertinent ad rationem consonantiae, quae est de ratione pulchritudinis.
Deinde, cum dicit: stationes omnes... Prosequitur de quiete et motu, quae etiam, inquantum important aliquam
habitudinem unius ad alterum, pertinent ad rationem consonantiae et pulchritudinis; et circa hoc, tria facit:
primo, proponit causalitatem pulchri, respectu quietis et motus; secundo, exponit quosdam motus qui videbantur
non motus; ibi: et moveri...; tertio, concludit propositum; ibi: igitur...* dicit ergo primo quod ex pulchro divino
causantur omnes stationes, idest quietes, et motus sive sint mentium sive animarum sive corporum. Et hoc ideo
dicit, quia illud plerumque quod est super omnem quietem et motum est causa omnibus et quietis et motus,
inquantum collocat unumquodque in propria sua ratione in qua res habet suam stationem et inquantum movet
omnia ad divinum motum, quia motus omnium ordinantur ad motum quo moventur in Deum, sicut motus qui
sunt ad fines secundos, ordinantur ad motum qui est ad finem ultimum. Forma autem a qua dependet propria
ratio rei, pertinet ad claritatem; ordo autem ad finem, ad consonantiam; et sic motus et quies reducuntur in
causalitatem pulchri.
|#7 Lectio 7
Quia Dionysius fecerat mentionem de motibus mentium et animarum quae videntur immobiles, hic exponit
quales sint motus ipsarum; et primo, quales sint motus angelicarum mentium; secundo, quales sint motus
animarum rationalium; ibi: animae autem...* considerandum est autem quod, sicut dicit Philosophus in III de
anima, duplex est motus: unus qui est actus imperfecti, idest existentis in potentia et talis est motus rerum
corporalium quae secundum hoc moveri dicuntur sive secundum substantiam sive secundum quantitatem sive
secundum qualitatem sive secundum locum, inquantum exeunt de potentia in actum; alius autem est motus
perfecti, secundum quod ipsa operatio existentis in actu, manens in ipso operante, motus dicitur, ut sentire,
intelligere et velle.
Sic igitur accipiens motum, distinguit angelicarum mentium motum in tria ad similitudinem motus localis, qui
est perfectior inter motus corporeos, scilicet in circularem, rectum et obliquum.
Est autem in motu circulari duo considerare: unum, scilicet, quod est uniformis; aliud vero, quod motus
circularis est sine principio et fine. Intellectualis ergo operatio qua mentes angelicae Deum contemplantur
circulari motui comparatur, quia uniformiter se habent in Dei contemplatione et ipse Deus est sine principio et
fine; et ideo dicit quod mentes angelicae, quae sunt divina participatione uniformes, dicuntur moveri circulariter
intelligendo Deum, inquantum moventur unite, idest uniformiter, per illuminationes ex pulchro procedentes et
bono, quae sunt sine principio et sine termino.
De proprietate autem motus recti est quod inveniatur in eo principium et finis et quod sit in eo ordo et difformitas
secundum propinquitatem ad principium et finem; unde motus rectus in eis dicitur, secundum quod intendunt ad
providendum inferioribus: cuius quidem providentiae principium fit ab ipso Angelo providente, terminus autem
est in eo ad quod ultimo providentia pertingit. Et in hoc motu, non invenitur uniformitas, quia propinquioribus
perfectiva prius provident; et hoc est quod dicit quod in directum moventur per hoc quod procedunt ad
providendum inferioribus: eorum enim providentia transit per omnia inferiora, ad modum cuiusdam rectae
lineae.
De proprietate autem motus obliqui est quod sit medius inter circularem et rectum, habens aliquid de utroque; et
hic motus convenit Angelis, inquantum regulariter moventur ad providendum inferioribus (quod ad motum
rectum pertinet) ex ipsa contemplatione Dei (quod pertinet ad motum circularem); et hoc est quod dicit, quod
oblique moventur angelicae mentes per hoc quod, dum provident inferioribus, non egrediuntur ab uniformitate
sui motus; quae quidem uniformitas vel identitas eis convenit ex hoc quod indesinenter circumeunt, quasi
chorizantes, per uniformem contemplationem, circa causam totius identitatis, quae est pulchrum et bonum
divinum.
Deinde, cum dicit: animae autem... Exponit motum animae; et primo, circularem eius motum; secundo, motum
obliquum; ibi: oblique...; tertio, motum rectum; ibi: in directum...* est autem considerandum quod oportet aliter
motum circularem animae quam Angeli exponere; cum enim motus Angeli et animae sit operatio eius,

41

