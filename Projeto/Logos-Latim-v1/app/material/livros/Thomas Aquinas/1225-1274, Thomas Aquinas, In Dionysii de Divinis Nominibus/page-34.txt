Requirebat enim consequentia ordinis ut inter substantias incorporeas incorruptibiles et substantias corporeas
corruptibiles, tractaretur de substantiis corporeis incorruptibilibus, sed propter adiunctionem animarum ad
corpora corruptibilia, praedictum ordinem praetermisit.
Circa corpora autem coelestia, primo ponit quae pertinent ad ipsas spheras coelestes; et ponit tria: primo,
habitudinem ipsorum ad inferiora, nam sunt corpora coelestia principia activa respectu corporum generabilium et
corruptibilium et terminus discretivus uniuscuiusque eorum praefigitur secundum corpora coelestia; et hoc est
quod dicit, quod bonum divinum est causa coelestium principiorum et terminationum. Secundo, ponit quod
pertinet ad modum substantiae eorum; circa quod, sciendum est quod quidam antiqui, credentes corpora coelestia
naturae igneae, posuerunt ea cibari et nutriri vaporibus ex terra et aquis resolutis et, per hunc modum, conservari
coelestia corpora, sicut conservatur ignis per appositionem lignorum; et ad hoc removendum, dicit quod bonum
divinum est causa huius, scilicet coelestis corporis, non augmentabilis, scilicet per aliquam appositionem et non
minorabilis per aliquam consumptionem et tamen invariabilis quia secundum suam substantiam alterari non
possunt. Tertio, ponit quod pertinet ad motus ipsorum, ex quibus Pythagorici dicebant sonos quosdam
harmonicos provenire.
Sed hoc ipse excludens, dicit quod bonum est causa maximae revolutionis motuum coeli, quae est sine sono, si
ita oportet dicere; aliqui enim contrarium dixerunt.
Deinde, ponit ea quae pertinent ad stellas fixas, in quibus quatuor sunt consideranda: primo, ordinationes earum
ad invicem, secundum distantiam et propinquitatem et situm, prout ex eis diversae figurae constituuntur;
secundo, pulchritudo earum quae est per claritatem, figuram et quantitatem; tertio, lumina earum, secundum
quod per suos radios effectum in istis inferioribus habent; quarto, collocationes earum, secundum quod, in sphera
sua, immobiliter figuntur.
Deinde, ponit quod pertinet ad quinque planetas, scilicet Saturnum, iovem, martem, mercurium, venerem et dicit
quod divinum bonum est causa motus multi transitivi horum astrorum. Vocat autem motus horum astrorum
transitivos, quia non servant eamdem figuram secundum situm neque ad se invicem neque ad alias stellas fixas,
sed transeunt de figura in figuram, cum quandoque inveniantur in ariete, quandoque in tauro aut in aliquo alio
signo.
Attribuit autem eis multitudinem motuum, quia id quod apparet sensibiliter de motu uniuscuiusque eorum,
oportet quod resultet ex multis motibus; cum quandoque tardius sensibiliter moveri videantur; quod invariabilitas
coelestium corporum non patitur.
Ultimo, prosequitur de luminaribus, idest de sole et luna; et dicit quod divinum bonum est causa circularis motus
duorum luminarium, idest solis et lunae quae vocat sacra Scriptura: magna, secundum quod motus circulares
restituuntur ab eisdem signis ad eadem. Et secundum haec luminaria, distinguuntur a nobis dies et noctes et
mensurantur anni et menses, determinant, idest distinguunt et numerant idest mensurant et ordinant secundum
prius et posterius et continent secundum certam illuminationem, circulares motiones temporis et omnium quae
moventur in tempore.
Dicit autem circulos temporis, secundum quod de mane redeunt ad mane et de vere ad ver. Manifestum est
autem quod per distinctionem annorum et mensium et dierum et motuum distinguimus ea quae aguntur in uno
tempore ab his quae aguntur in alio et per eadem etiam scimus quantitatem temporis et actionis, secundum quod
pluribus aut paucioribus diebus, mensibus et annis durat. Scitur etiam quid prius vel posterius agatur, ex hoc
quod illo die, mense, vel anno est actum. Principium etiam et terminationem uniuscuiusque durationis, secundum
certum diem et mensem et annum distinguuntur et per hoc dicuntur continere omnia quae aguntur in tempore.
|#3 Lectio 3
Postquam prosecutus est ea quae pertinent ad nomen boni, hic prosequitur ea quae pertinent ad nomen luminis;
et primo, ostendit quomodo nomen luminis solaris metaphorice Deo attribuitur; secundo, quomodo attribuitur ei
intelligibile lumen; ibi: sed haec quidem...* circa primum, tria facit: primo, ostendit quod nomen solaris luminis
Deo attribuitur; secundo, manifestat similitudinem; ibi: sicut enim...; tertio, excludit errorem; ibi: et non dico...*
dicit ergo primo, quod sicut praedicta ex divina bonitate habent esse et bene esse, ita et radius solaris per se
consideratus, est ex bonitate Dei et est quaedam imago, idest expressa similitudo divinae bonitatis. Inde est quod
ipsum bonum, quod est Deus, laudatur nominatione solaris luminis, eo quod manifestatur bonitas divina in tali
lumine, sicut archetypum, idest principalis figura vel principale exemplar in impressa imagine. Dicitur enim
Malach. 4: vobis timentibus nomen meum, orietur sol iustitiae.
Deinde, cum dicit: sicut enim... Manifestat praemissam similitudinem; et primo, quantum ad processum rerum in
esse a divina bonitate; secundo, quantum ad ordinem rerum in finem; ibi: et sic omnia...* primo, ergo, ponit ea
quae ad divinam bonitatem pertinent, secundum quod res ab ipsa procedunt; et circa hoc, ponit tria: primo
quidem, universalem causalitatem ipsius et dicit quod bonitas divinitatis super omnia existentis transit, causando,
a supremis et perfectissimis substantiis usque ad ultimas. Posset autem aliquis credere quod transiret per omnia
sicut eis permixta et in eis conclusa et ad hoc excludendum, subdit quod, quamvis per omnia transeat tradendo
similitudinem suam rebus, adhuc tamen super omnes est, per suae substantiae singularitatem. Posset etiam
aliquis credere quod, quamvis excedat omnes substantias, tamen supremae substantiae usque ad eam attingant
34

