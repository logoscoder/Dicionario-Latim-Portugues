suo motu et actione. Non autem movet res propter aliquem finem extraneum, sed gratia sui ipsius, quantum ad
suam intentionem, et propter ipsum attingendum a rebus.
Deinde, cum dicit: et in ipso... Ostendit quod omnis causalitas aliarum causarum, in ipso praeexistit; et dicit quod
in ipso est omne principium tam exemplare, quam finale, efficiens, formale et elementale, idest materiale, sicut
effectus sunt in virtute suae causae.
Deinde, cum dicit: et simpliciter omne... Ostendit quomodo ab ipso derivantur; et dicit quod universaliter omne
principium rerum productivum et omne principium conservativum et omnis continentia et omnis finis et, ut
breviter dicam, omnia existentia, sunt ex pulchro et bono et omnia non-existentia supersubstantialiter, quia
scilicet negationes omnium rerum conveniunt Deo per suum excessum. Quod autem dicitur Deus esse omnium
principium et finis est supra modum aliorum principiorum et perfectio huius est super perfectionem aliorum.
Hanc autem universalem causalitatem pulchri et boni, confirmat per auctoritatem Scripturae, subdens: quoniam
ex ipso, ut ex principio effectivo; et per ipsum, sicut per principium exemplare; et in ipso, sicut in principio
contentivo; et ad ipsum, sicut ad finem, sunt omnia, sicut dicit sanctus sermo apostoli, Rom. 9. Quomodo autem
omnis causalitas attribuatur pulchro et bono ex supra dictis haberi potest.
|#9 Lectio 9
Postquam Dionysius determinavit de pulchro et bono quae incitant ad amandum, hic determinat de ipso amore;
et primo, per verba propria; secundo, per verba Hierothei, ibi: haec et nobilis...; circa primum, duo facit: primo,
determinat de amore divino; secundo, ostendit quomodo Deus et amor et amabilis dicatur; ibi: quid autem...*
circa primum, tria facit: primo, determinat de ipso amore; secundo, de extasi, quae est effectus amoris; ibi: est
autem...; tertio, de zelo, qui est quaedam amoris species; ibi: propter quod...* circa primum, duo facit: primo,
determinat de amore; secundo, excludit quamdam obiectionem; ibi: et non aliquis...* circa primum, duo facit:
primo, ostendit quomodo Deus est obiectum amoris; secundo, quomodo Deus amat; ibi: confidit...* circa
primum, tria facit: primo, ostendit quid sit obiectum amoris; secundo quomodo singulis est amor respectu
singulorum; ibi: et propter ipsum...; tertio, quid facit amor in amantibus; ibi: et omnia...* dicit ergo, primo, quod,
ex quo pulchrum et bonum est finis omnium, consequens est quod pulchrum et bonum sit amabile ab omnibus,
desiderabile et diligibile, quia obiectum desiderii et amoris est pulchrum et bonum.
Ad evidentiam autem eorum quae hic dicuntur, considerandum est quod amor ad appetitum pertinet. Est autem
amor prima et communis radix omnium appetitivarum operationum; quod patet inspicienti per singula: nihil
enim desideratur nisi quod est amatum; neque aliquis gaudet de re habita, nisi quia amat eam; nec aliquis tristatur
de aliquo, nisi quia est contrarium amato.
Et ideo oportet quod ratio amoris accipiatur ex eo quod est commune obiectum appetitus. Hoc autem est bonum.
Ex hoc igitur aliquid dicitur amari, quod appetitus amantis se habet ad illud sicut ad suum bonum. Ipsa igitur
habitudo vel coaptatio appetitus ad aliquid velut ad suum bonum amor vocatur. Omne autem quod ordinatur ad
aliquid sicut ad suum bonum, habet quodammodo illud sibi praesens et unitum secundum quamdam
similitudinem, saltem proportionis, sicut forma quodammodo est in materia inquantum habet aptitudinem et
ordinem ad ipsam. Sed tamen contingit quod bonum amatum totaliter est absens amanti et sic causatur in amante
desiderium amati; quandoque autem est totaliter praesens ei et sic causatur in eo delectatio vel gaudium de
amato; et per contrarium, de eius absentia causatur timor et tristitia de ipso et per consequens aliae affectiones
quae ab his derivantur.
Sic igitur patet in quo differt quod dicit: desiderabile et amabile; nam desiderium est quidam effectus amoris.
Quod autem dicit: diligibile, determinat quemdam modum amoris: cum enim amor ad appetitum pertineat,
secundum ordinem appetituum est ordo amorum. Est autem imperfectissimus appetituum, naturalis appetitus
absque cognitione, quod nihil aliud importat quam inclinationem naturalem. Supra hunc autem est appetitus
sensibilis, qui sequitur cognitionem, sed est absque libera electione. Supremus autem appetitus est qui est cum
cognitione et libera electione: hic enim appetitus quodammodo movet seipsum, unde et amor ad hunc pertinens
est perfectissimus et vocatur dilectio, inquantum libera electione discernitur quid sit amandum.
Deinde, cum dicit: et propter ipsum... Ostendit quomodo amor conveniat singulis, respectu singulorum.
Unde considerandum est quod, cum amor importet habitudinem appetitus ad bonum amantis, tot modis contingit
aliquid amari, quot modis contingit aliquid esse bonum alterius. Quod quidem, primo, contingit dupliciter; nam
bonum dupliciter dicitur, sicut et ens: dicitur enim, uno modo ens proprie et vere, quod subsistit ut lapis et homo;
alio modo quod non subsistit, sed eo aliquid est, sicut albedo non subsistit, sed ea aliquid album est. Sic igitur
bonum dupliciter dicitur: uno modo, quasi aliquid in bonitate subsistens; alio modo, quasi bonitas alterius, quo
scilicet alicui bene sit. Sic igitur dupliciter aliquid amatur: uno modo, sub ratione subsistentis boni et hoc vere et
proprie amatur, cum scilicet volumus bonum esse ei; et hic amor, a multis vocatur amor benevolentiae vel
amicitiae; alio modo, per modum bonitatis inhaerentis, secundum quod aliquid dicitur amari, non inquantum
volumus quod ei bonum sit, sed inquantum volumus quod eo alicui bonum sit, sicut dicimus amare scientiam vel
sanitatem.
Nec est inconveniens si hoc etiam modo amemus aliqua quae per se subsistunt, non quidem ratione substantiae
eorum, sed ratione alicuius perfectionis quam ex eis consequimur; sicut dicimus amare vinum, non propter
44

