per modum quo corpus inferius attingit suum superius; et ad hoc excludendum, subdit quod superiores
substantiae non pertingunt ad excessum divinae bonitatis. Posset iterum aliquis credere quod quaedam, quae sunt
infima in rebus, non sunt a Deo creata propter eorum imperfectionem, sicut Manichaei posuerunt corpora
corruptibilia non esse creata a Deo et ad hoc excludendum, subdit quod inferiora non transeunt ambitum
causalitatis eius.
Secundo; ibi: sed et illuminat..., postquam posuerat quod causalitas eius se extendit ad omnes substantias,
ostendit quid substantiae ex divina bonitate consequuntur; et dicit quod divina bonitas illuminat omnia quae
illuminari possunt, scilicet rationales substantias; universaliter autem omnes substantias creat, dans eis esse; et
vivificat omnia quae vivunt et continet, idest conservat; et perficit, dans eis suas perfectiones.
Tertio; ibi: et mensura...
Ostendit quam habitudinem habeat divina bonitas ad res iam productas; et dicit, primo, quod habet habitudinem
mensurae. Est enim mensura existentium, quia ex hoc potest sciri quantum unumquodque existentium habeat de
nobilitate essendi, quod appropinquat ei vel distat ab eo, sicut si dicamus albedinem esse mensuram omnium
colorum, quia unusquisque color est tanto nobilior, quanto albedini propinquior. Specialiter autem descendit ad
quasdam speciales mensuras: mensura autem durationis motus et mutabilium rerum est tempus; esse vero
immobilium rerum non mensuratur tempore nisi per accidens, ratione motus adiuncti sed propria mensura
essendi est aevum; duratio autem uniuscuiusque esse praefigitur et mensuratur a Deo et secundum hoc Deus
dicitur omnium existentium aevum. Invenitur etiam, inter species quantitatis, aliqua mensura quae est numerus et
haec etiam mensura attribuitur Deo qui est numerus rerum omnium; et determinatio multitudinis earum, quod ad
rationem numeri pertinet, a divina sapientia procedit. Rationem autem tam temporis quam numeri sequitur ordo,
quia una species numeri naturaliter est alia prior et tempus est etiam numerus motuum secundum prius et
posterius. Unde consequenter dicit, quod Deus est ordo omnium, inquantum omnia quae ab ipso sunt, ordinata
sunt. Est etiam inter species quantitatis, aliqua mensura quae est locus: locus quidem mensurat ambiendo corpus
localiter, et hunc etiam Deo attribuit, qui immediate omnia ambit. Non solum autem habet ad res productas
habitudinem mensurae, sed etiam habitudinem causae agentis et finis et ideo subiungit: et causa et finis.
Deinde, cum dicit: ita quidem...
Ostendit quomodo inveniatur similitudo Dei quantum ad praemissa; et, primo, quantum ad universalitatem
causandi: et dicit quod, sicut praedicta conveniunt divinae bonitati, ita sol iste sensibilis, qui est maximus,
transcendens omnia corpora coelestia secundum quantitatem et totus splendens, non habens aliquas nebulas sicut
luna et semper lucens, ad differentiam lunae cuius lumen augetur et diminuitur et quandoque deficit; et quod
aliquando eclipsari videtur, non est propter defectum luminis in ipso, sed quando lumen eius ad nos non pertingit
propter interpositionem lunae; iste inquam sol, tamquam manifesta imago divinae bonitatis, secundum multam
resonantiam ad divinam bonitatem, illuminat quaecumque possunt participare lumine eius et tamen lumen eius
est superextentum, quia nihil potest pertingere ad aequalitatem luminis eius et extendit splendores radiorum
suorum ad totum istum corporeum et visibilem mundum, tam sursum quam deorsum, quia non solum ista
inferiora, sed etiam superiora corpora coelestia illuminantur ab ipso; et si est aliquid quod non participat lumine
eius, hoc non est propter debilitatem vel parvitatem illuminantis virtutis in ipso, sicut est in candela quae propter
parvitatem vel debilitatem sui luminis usque ad modicum spatium illuminat, sed quod aliqua a sole non
illuminantur, est propter defectum eorum quae non possunt extendere se ad participandum lumen solis, propter
hoc quod non sunt opportuna vel apta ad accipiendum lumen.
Sed tamen solaris radius multa talia corpora illuminari non valentia praetermittens, illuminat sequentia, sicut
praetermittens nubem aliquam illuminat quae sub nube sunt et breviter nihil est visibilium ad quod non pertingat
solis causalitas, secundum excedentem magnitudinem sui proprii splendoris.
Secundo; cum dicit: sed ad generationem... Ostendit similitudinem quantum ad effectus quos Deus facit in
omnibus rebus. Dictum est enim quod divina bonitas dat esse omnibus per creationem, sed in hoc aliquam
similitudinem eius habet sol, qui dat esse per generationem.
Confert enim ad generationem sensibilium corporum, sicut quoddam universale agens et causa non univoca.
Dictum est etiam quod Deus vivificat res et in hoc assimilatur ei sol, quod movet inferiora corpora ad vitam.
Manifestum est enim quod ex radiis solis viventia generantur, non solum quae generantur sine semine, sed etiam
in his quae semine generantur virtus solis operatur.
Auget etiam quaedam quae ad actum vitae pertinent, scilicet nutrimentum et augmentum, quae ex virtute solaris
luminis causantur, sicut et ceteri motus corporales.
Perficit etiam corpora sensibilia solaris radius, inquantum eius virtute ad statum perfectum perducuntur et etiam
si qua per elongationem solis corruptionem aliquam et vetustatem incurrunt, sole appropinquante purgantur et
renovantur, sicut arbores et omnes plantae in vere pullulant et crescunt.
Tertio; ibi: et mensura est..., quantum ad rationem mensurae, ostendit similitudinem et dicit quod sol est mensura
et numerus horarum et dierum totius nostri temporis, quod maxime mensuratur et numeratur per motum solis. Et
ne aliquis ferat instantiam de tribus primis diebus qui leguntur Gen. I, ante quartum diem, quo factus dicitur esse
sol, subiungit quod, cum Moyses dixit quod primo die Deus dixit: fiat lux et facta est lux et divisit lucem a
tenebris et tenebras vocavit noctem et lucem diem, illa lux fuit lux solis, quae tamen fuit primo creata, sed postea
35

