|+2 Capitulus 2
|#1 Lectio 1
Postquam Dionysius, in praecedenti capitulo, tradidit modum procedendi in opere et rationem divinorum
nominum, in hoc II cap. Intendit ostendere quod divina nomina, de quibus in hoc libro agitur, communia sunt toti
trinitati; et ideo capitulum istud intitulatur de unita et discreta theologia, quia in hoc capitulo traditur quae
dicantur communiter de tota trinitate et quae de distinctis personis. Et traditur etiam in eodem capitulo, quae sit
ratio communitatis et distinctionis in divinis, quod ad secundam partem tituli pertinet, cum dicit: et quae est
divina unitio et discretio.
Dividitur autem istud capitulum in duas partes: in prima ostendit quae dicantur communiter et quae distinctim in
trinitate; in secunda assignat rationem communitatis et distinctionis; ibi: oportet...* circa primum, duo facit:
primo, ostendit quod nomina divina, de quibus in hoc libro agendum est, in tota trinitate accipienda sunt; in
secunda, removet obiectionem in contrarium factam; ibi: si autem...* circa primum, tria facit: primo, ponit
veritatem intentam; secundo, probat eam; ibi: et quidem...; tertio, excusat se a diligentiori probatione; ibi: igitur
istis...* dicit ergo, primo, quod per se bonitas laudatur ab eloquiis, idest sacris Scripturis, sicut determinans, idest
distinguens ab aliis et manifestans totam divinam essentiam, quodcumque est, quia cuicumque convenit divina
essentia, convenit ei per se bonitatem esse et e converso. Et hoc probat per hoc quod in sancta Scriptura inducitur
ipsa divinitas, in persona filii, dicens: quid me interrogas de bono? nullus bonus nisi solus Deus ut habetur Luc.
18; quod intelligendum est de bonitate per se. Et quia ita est de nomine bonitatis, igitur et in aliis libris post
inquisitionem demonstratum est a nobis, quod omnia nomina Deo convenientia, laudantur in sacris Scripturis,
non particulariter, quasi uni soli perfecte convenientia, sed in trinitatis tota et perfecta et integra et prima deitate.
Totum autem hic non accipitur secundum quod ex partibus componitur, sic enim deitati congruere non posset,
utpote eius simplicitati repugnans, sed prout secundum Platonicos totalitas quaedam dicitur ante partes, quae est
ante totalitatem quae est ex partibus; utpote si dicamus quod domus, quae est in materia, est totum ex partibus et
quae praeexistit in arte aedificatoris, est totum ante partes. Et in hunc modum tota rerum universitas, quae est
sicut totum ex partibus, praeexistit sicut in primordiali causa in ipsa deitate; ut sic, ipsa deitas patris et filii et
spiritus sancti, dicatur tota, quasi praehabens in se universa.
Perfecta, non est accipiendum secundum modum significationis vocabuli, quo perfectum dicitur quasi complete
factum, sicut perambulasse nos dicimus, quando ambulationem complevimus; unde quod non est factum, non
potest secundum hanc rationem dici perfectum; sed quia res quae fiunt, tunc ad finem suae perfectionis
perveniunt, quando consequuntur naturam et virtutem propriae speciei, inde est quod hoc nomen perfectum
assumptum est ad significandum omnem rem quae attingit propriam virtutem et naturam. Et hoc modo divinitas
dicitur perfecta, inquantum maxime est in sua natura et virtute.
Integrum autem et perfectum idem videntur esse; differunt tamen ratione: nam perfectum videtur dici aliquid in
attingendo ad propriam naturam, integrum autem per remotionem diminutionis, sicut dicimus aliquem hominem
non esse integrum, si postquam attigit propriam naturam, aliquo membro mutiletur. Et quia a deitate trinitatis
nihil subtrahi potest, ad hoc significandum addidit: integra.
Prima autem ad significandum quod deitas trium personarum non est deitas participata; primum enim dicitur
quod est imparticipatum, sicut per se deitas et per se bonitas. Et videntur esse posita ad excludendum errorem
Origenis et Arii, qui posuerunt deitatem filii esse participatam.
Et ut ostendat quod Dei nomina non solum communiter dicuntur de tribus personis, sed aequaliter et eodem
modo, subiungit quod et demonstratum est omnes praedictas nominationes apponi, idest attribui, simpliciter,
absolute et inobservatim totaliter, universae totalitati perfectae et omnis, idest totius deitatis; ut quod dicit:
universae, referatur ad numerum personarum, alia vero ad perfectionem essentiae; et hoc: simpliciter, quod
respondet ei quod dixerat: prima; nam ea quae sunt imparticipata dicuntur simpliciter, ea vero quae sunt
participata bona particulariter dicuntur, secundum Augustinum: tolle hoc et illud et videbis bonum omnis boni;
absolute, quod respondet ei quod dixerat: integra; nam ea quae sunt corrupta non possunt absolute nominari,
sicut homo mortuus non dicitur absolute homo; inobservatim totaliter, idest absque reliqua observantia
distinctionis, quod respondet ei quod dixit: perfecta; nisi enim esset perfecta deitas in qualibet personarum,
oporteret observare qualiter aliquid diceretur de una et qualiter de alia.
Deinde, cum dicit: et quidem..., probat quod supposuerat; et primo: specialiter dicitur de quibusdam nominibus;
secundo: de omnibus; ibi: et ut summatim...* dicit ergo, primo, quod, sicut commemoratum est in libro de
theologicis hypotyposibus, si aliquis dicat hoc quod dictum est: nullus bonus nisi solus Deus non esse dictum de
tota deitate, idest de omnibus personis et per hoc praesumat errorem, dividere audens unitatem unitatis divinae,
dicendum est contra eum quod et ipsum verbum, idest Dei filius, tamquam naturaliter bonitatem habens dixit
Ioan. 10: ego sum pastor bonus, et in Psalmis dicitur, nempe psalm. 142: spiritus tuus bonus.
Et similiter si aliquis hoc quod dicitur, Exod. 3: ego sum qui sum non dixerit laudari de tota trinitate, idest de
omnibus personis, sed de una tantum, quomodo accipiet hoc quod dicitur Apoc. 1 de filio: haec dicit qui est et
qui erat et qui venturus est omnipotens; et quod introducit apostolus de filio, Hebr. 1: tu autem idem ipse es; et
de spiritu sancto, Ioan. 15: spiritus veritatis qui est, qui a patre procedit? licet littera nostra non habeat: qui est. Et
15

