excedit nostram locutionem et cognitionem, sed universaliter collocatur super omnem mentem etiam angelicam
et super omnem substantiam.
Et ne aliquis crederet sic Deum esse super omnia remotum ut non solum non cognosceretur, sed quod nec etiam
cognosceret quae infra se sunt, subiungit quod ipse est omnium circumapprehensivus, inquantum cognoscit
proprietates et circumstantias rerum; et comprehensivus, inquantum perfecte cognoscit quidditates seu essentias
omnium; et praeapprehensivus, inquantum scilicet cognitionem rerum non accipit a rebus sicut nos, sed scientia
eius praeexistit rebus, utpote causa earum; et tamen ipse omnibus rebus est incomprehensibilis et neque potest
comprehendi sensu neque phantasia sive imaginatione, neque opinione, in quibus et bruta comunicant; neque
etiam comprehendi potest per ea quae sunt propria rationalium: quia neque nomen est eius, ut comprehendens
ipsum, neque sermo aliquis complexus, neque tactus, idest simpliciter intuitus intellectus, neque scientia, quae
provenit ex deductione principiorum in conclusiones. Si ergo ita est, quomodo de divinis nominibus poterit
aliquis sermo tractari a nobis? cum demonstratum sit quod supersubstantialis deitas voce significari non potest,
utpote supra omne nomen existens. Ridiculum enim videtur velle tractare de nominibus rei quae nominari non
potest.
Deinde, cum dicit: sed quod diximus... Solvit praedictam dubitationem; et circa hoc duo facit: primo, ostendit
qualiter Deus nominari potest; secundo, qualiter de divinis nominibus sit agendum; ibi: nunc autem...* prima
pars dividitur in tres, secundum tres modos Dei nominationum, quos assignat; secunda pars incipit ibi: quoniam
autem...; tertia pars incipit ibi: et quidem...* circa primum, duo facit: primo ponit radicem primi modi
nominationum; secundo, assignat primum modum Dei nominationum; ibi istis deiformes...* dicit ergo, primo,
quod, sicut dictum est in libro de theologicis hypotyposibus, ipsum per se unum, quod Deus est, quod est
ignotum et supersubstantiale, idest super omnem substantiam et quod est ipsum bonum, idest ipsa essentia
bonitatis et quod est ipsum quod est, idest ipsum per se esse, scilicet ipsam trinam unitatem, dico, in qua non est
aliquis gradus, sed omnes tres per se sunt simul et aequaliter Deus et simul et aequaliter ipsum bonum, non quod
filius sit umbra bonitatis sicut Origenes et Arius dixerunt, istud, inquam, secundum quod in se est, neque dicere,
neque cogitare est possibile nobis; non enim possumus ipsam essentiam Dei, quae est unitas in trinitate, in
praesenti vita videre.
Et licet Angeli videant essentiam, tamen etiam sunt nobis ineffabiles et ignotae sanctarum virtutum unitiones
quae conveniunt Angelis, quibus scilicet uniuntur per cognitionem ad divinam essentiam, ipsam aliqualiter
attingendo, sed non comprehendendo; quas, scilicet unitiones, oportet dicere sive immissiones sive susceptiones
bonitatis divinae, superignotae et superclarae; non enim est ignota propter obscuritatem, sed propter abundantiam
claritatis. Immissiones autem dici possunt, inquantum ipsa divina bonitas se immittit quodammodo sanctis
mentibus; susceptiones autem, inquantum sanctae mentes ipsam capiunt, secundum suum modum. Et licet nunc
huiusmodi immissiones sint nobis ineffabiles et ignotae, inerunt tamen aliquibus hominibus, sed illis solis qui
digni habiti sunt ipsis Angelis, idest societate et consortio Angelorum, quantum ad cognitionem superangelicam.
Visio enim Dei per essentiam est super naturam cuiuslibet intellectus creati, non solum humani, sed etiam
angelici.
Deinde, cum dicit istis deiformes...
Assignat primum modum Dei nominationum, qui scilicet fit per remotionem et dicit quod mentes Deo
conformatae sanctorum, scilicet prophetarum et apostolorum, unitae, idest coniunctae praedictis immissionibus
et susceptionibus, secundum imitationem Angelorum, non quidem aequaliter Angelis sed sicut est possibile in
hac vita, laudant Deum maxime proprie per remotionem a cunctis existentibus; et hoc ideo, quia unitio
sanctarum mentium ad Deum, qui est super omne lumen, fit talis, scilicet per remotionem a cunctis existentibus,
secundum quietem omnis intellectualis operationis, idest in ultimo, in quo quiescit omnis eorum intellectualis
operatio. Hoc enim est ultimum ad quod pertingere possumus circa cognitionem divinam in hac vita, quod Deus
est supra omne id quod a nobis cogitari potest et ideo nominatio Dei quae est per remotionem est maxime
propria; etenim illi qui sic laudant Deum per remotionem, per illuminationem Dei vere et supernaturaliter sunt
hoc edocti ex beatissima coniunctione ad Deum; qui Deus, cum sit omnium existentium causa, ipse nihil est
existentium, non quasi deficiens ab essendo, sed supereminenter segregatus ab omnibus. Et ideo divina
supersubstantialitas, quae est bonitatis essentia, ab his qui sunt divinae veritatis amatores, quae est supra omnem
veritatem, non potest laudari, quomodocumque est, idest comprehensive, neque ut dicatur ratio aut virtus neque
ut mens aut vita aut substantia. Et eadem ratio est de omnibus aliis nominibus, quae processiones Dei in
creaturas signant.
Sed laudant eam sicut superexcellenter segregatam ab omni habitu, quod potest referri ad artificialia vel ad
quascumque exteriores circumstantias; etiam motu, quantum ad naturalia; vita, quantum ad viventia; phantasia,
opinione, idest aestimatione, quantum ad sensitiva; nomine incomplexo, verbo complexo, deliberatione, idest
inquisitiva ratione, quantum ad rationalia, ut sunt homines; intellectu, quantum ad intellectualia, ut sunt Angeli;
et universaliter quantum ad omnia dicit, substantia, si consideretur esse rerum; statione, collocatione, quantum ad
rerum permanentiam: ut statio referatur ad firmitatem rei secundum quod consistit in seipsa; collocatio vero,
secundum quod firmatur in aliis; et quantum ad perfectionem rerum, subdit: unitione, fine, infinitate, et
universaliter ab omnibus quocumque modo existant.
11

