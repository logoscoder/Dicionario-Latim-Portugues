|#4 Lectio 4
Postquam Dionysius determinavit de virtute Dei, hic determinat de iustitia; est enim iustitia virtutis species.
Considerandum est autem quod inter virtutes morales, sola iustitia potest Deo magis proprie attribui: aliae enim
morales virtutes sunt circa passiones quae in Deo locum non habent, sicut temperantia circa concupiscentias,
fortitudo circa timores et audacias; sed iustitia est circa actiones, puta circa distributiones vel retributiones, quae
Deo competere possunt.
Dividitur autem praesens pars, in duas: in prima, determinat de iustitia Dei; in secunda, de effectibus divinae
iustitiae; ibi: ipsa igitur...* circa primum, duo facit: primo, ostendit quid pertineat ad rationem divinae iustitiae;
secundo, solvit quorumdam obiectiones contra divinam iustitiam; ibi: et si ista...* circa primum, duo facit:
primo, ostendit secundum quos actus iustitia Deo conveniat; secundo, manifestat quod dixerat; ibi: omnia
enim...* convenit autem iustitia Deo secundum tres actus: primo quidem, secundum hoc quod est distribuere.
Commutativa autem iustitia in Deo locum non habet, sicut est in venditoribus et emptoribus quia, ut dicitur Rom.
II, quis prior dedit ei et retribuetur ei? sed attribuitur ei distributiva iustitia quae non observat aequalitatem
quantitatis, ut aequalia omnibus det, sed aequalitatem proportionis, ut det unicuique secundum quod dignus est.
Et ideo dicit quod iustitia laudatur in Deo inquantum ipse distribuit omnibus, secundum eorum dignitatem.
Est autem distributor bonorum; bonum autem, ut Augustinus dicit, consistit in modo et specie et ordine: modum
autem unicuique proprium mensura praefigit, ut ipse dicit; ut ergo significaret Deum esse totius boni
distributorem, dicit quidem quantum ad modum: commensurationem; quantum ad speciem: pulchritudinem vel
formam, secundum aliam translationem; quantum autem ad ordinem dicit: et bonam ordinationem et ornatum seu
dispositionem secundum aliam translationem. Et accipit hic ornatus, pro decentia ordinis.
Non solum autem pertinet ad iustitiam quod distribuat diversa diversis secundum eorum dignitatem, sed etiam
quod huiusmodi diversitatem inconfusam servet, ne scilicet unus id quod est alterius sibi usurpare praesumat; et
quantum ad hunc secundum actum iustitiae dicit quod divina iustitia distribuit unicuique omnes distributiones et
ordines secundum quamdam determinationem quae vere est iustitia ut scilicet unum in id quod est alterius non
irrumpat.
Tertius vero actus iustitiae est ut unusquisque id quod est sibi conveniens operetur; propter quod et quodam
modo iustitia dicitur omnis virtus; et quantum ad hunc tertium actum, subdit quod divina iustitia est causa
omnibus propriae operationis eorum.
Deinde, cum dicit: omnia enim... Manifestat quod dixerat, rationem assignans praedictorum. Ideo enim
praemissa ad divinam iustitiam pertinent, quia iustitiae proprium est quod ordinem in rebus statuat; et quod
unicuique rei terminum praefigat, ultra quem non progrediatur; et quod huiusmodi ordinationem et
terminationem absque confusione conservet; et quod ulterius, rebus sic ordinatis et terminatis, unicuique donet
de supervenientibus donis, secundum propriam dignitatem sibi praestitam a Deo.
Deinde, cum dicit: et si ista... Solvit duas dubitationes circa divinam iustitiam; circa quarum primam, tria facit:
primo, ex praemissis ostendit quod illi qui divinam iustitiam reprehendere nituntur, se ignorare praemissa
ostendunt; et hoc est quod dicit quod si praemissa ratione sunt dicta, scilicet quod iustitiae est dare unicuique
secundum suam dignitatem, quicumque arguere volunt divinam iustitiam quae hoc facit, ipsi ignorant quod dum
volunt divinam iustitiam reprehendere, suam iniustitiam manifestant.
Secundo, ibi: dicunt enim...
Ponit eorum obiectionem: dicunt enim quod, cum Deus sit optimus et per hoc ei competat optime facere
unumquodque, deberet etiam his quae sunt mortalia dare immortalitatem, utpote quod homines et animalia
numquam morerentur; et imperfectis dare perfectionem, utpote quod homines statim nascerentur perfecti; et per
se mobilibus dare necessitatem per aliud mobile, utpote quae hominibus per se competunt, quia per se moveri
possunt et ad bonum et ad malum. Vellent autem quod Deus daret hominibus vel aliis rationalibus creaturis quod
non possent peccare, quod esset habere necessitatem quod semper ex alio moverentur: non enim aliter
competeret ut ad malum deficere non possent, nisi quadam coactione ab aliis moverentur, non ex libero arbitrio.
Sanctis enim ex ipsa perfectione competit ut deficere non possint, ut patet in beatis qui sunt confirmati in bono.
Dicunt etiam quod deberet variabilibus inesse identitas, ut scilicet semper eodem modo se haberent omnia et
quod infirmis esset perfecta potentia et quod temporalia essent aeterna et quod ea quae secundum suam naturam
moventur, essent immutabilia et quod delectationes, quae sunt temporales, essent aeternae. Et secundum suum
iudicium, universaliter, attribuunt aliis quae sunt aliorum, idest inferioribus ea quae sunt superiorum entium.
Tertio, ibi: oportet autem...
Excludit eorum iudicium perversum; et dicit quod oportet considerare de divina iustitia, quod in hoc vere iustitia
est quod omnibus dat secundum propriam dignitatem et quod uniuscuiusque naturam conservat in proprio ordine
et virtute, ita scilicet quod in his quae sunt secundum suam naturam immortalia, conservat immortalitatem et in
mortalibus mortalitatem; et sic de aliis quae supra tacta sunt.
Secundam obiectionem ponit ibi: sed dicat aliquis...; et circa hoc, duo facit: primo, ponit obiectionem: posset
enim aliquis obiicere non esse iustum quod Deus permittit homines sanctos cruciari a pravis hominibus et non
dat eis auxilium ut non crucientur.
Secundo, ibi: ad quod dicendum...
89

