Sed ad Deum pertinet non solum intellectum, sed etiam voluntatem mutare in melius et quantum ad hoc loquitur
hic de purgatione, illuminatione, et perfectione.
Ponit autem quinque ad purgationem pertinentia. Cum enim peccatum quo inquinatur voluntas, contingat ex hoc
quod homo, propter bonum temporale, ab incommutabili bono avertitur, primum in purgatione voluntatis est
quod voluntas ad bonum incommutabile reducatur; et quantum ad hoc dicit quod divinitas est revocatio et
resurrectio decidentium ab ipsa, scilicet per peccatum. Et ponit revocationem et resurrectionem, quia non solum
attrahit nos, quod est revocare, sed etiam dat vires ut revocati surgamus.
Secundum autem est, quod ex hoc quod placet voluntati humanae Deus, derelinquat illud commutabile bonum
propter quod a Deo recessit; et quantum ad hoc dicit quod Deus est renovatio et reformatio eorum quae sunt
prolapsa ad corruptivum deiformis, idest, divinae similitudinis in nobis; hoc autem est peccatum.
Contingit autem, dum alicui incipit Deus placere et peccata displicere, quod a principio quamdam titubationem
mentis patiatur, nunc huc nunc illuc tractus, unde indiget ut in uno collocetur; et quantum ad hoc, tertio, dicit
quod Deus est collocatio sancta eorum quae moventur secundum quamdam immundam commotionem.
Ulterius autem indiget homo, postquam est collocatus in uno, ut in illo firmetur, ne per tentationes facile ab illo
statu removeatur; et quantum ad hoc dicit, quarto, quod est firmatio stantium.
Ulterius autem necesse est quod homo ad meliora proficiat; et quantum ad hoc, quinto, dicit quod est suscitativa
manuductio sursum actorum, idest eorum quae sursum aguntur, idest proficiunt, ad ipsam, scilicet deitatem.
Dicitur autem suscitativa manuductio, quia non solum porrigit manum auxilii volentibus proficere, sed etiam ad
proficiendum excitat.
Post haec igitur quinque, quae ad purgationem pertinent, subdit de illuminatione, cum dicit: et eorum quae
illuminantur, illuminatio, quae quidem illuminatio intelligitur quantum ad hoc quod lumen suae gratiae tradit
sive ad perfectionem intellectus sive ad perfectionem affectus.
Et ulterius subdit de perfectione, quam quidem tangit dupliciter: primo, quidem, secundum quod aliquid perfici
dicitur per hoc quod attingit finem proximum, puta iustitiam vel qualemcumque virtutem; et hoc cum dicit: et
eorum quae perficiuntur perfectionis principatus, respectu propriae perfectionis, quia quaecumque est propria rei
perfectio, principaliter praeexistit in Deo, sicut regimen civitatis principaliter praeexistit in principe. Quantum
vero ad consecutionem ultimi finis, dicit: et eorum quae deificantur thearchia, idest principalis deitas. Dicitur
enim creatura rationalis deificari per hoc quod, suo modo, Deo unitur; ut sic, ipsa deitas principaliter ipsi Deo
conveniat, secundario vero et participative his qui deificantur.
Ulterius autem, ponit ea quae pertinent ad meliorationem communiter omnium.
Est autem considerandum quod duplex processus invenitur in rebus, scilicet: resolutionis et compositionis; et
secundum utrumque, tendunt res in divinam similitudinem.
Nam secundum viam resolutionis, tendunt res a compositione in simplicitatem quae summe est in Deo; et
quantum ad hoc dicit quod est eorum quae simplificantur simplicitas.
Secundum autem viam compositionis, tendunt res a multitudine in unitatem, dum ex multis fit unum. Unitas
autem primo est in Deo; et quantum ad hoc dicit, et eorum quae uniuntur unitas. Non solum autem a Deo
communicatur rebus quod in se subsistant et meliorentur, sed etiam quod aliis sint principium seu causa
existentiae et meliorationis; et quantum ad hoc, subdit quod est supersubstantialiter superprincipale principium
universi principii. Non enim eodem modo est principium quo alia, sed eminentius; sic enim eminentius habet
esse.
Et ut universos Dei effectus simul comprehendat, subdit quod est bona traditio occulti. Manifestum est enim
quod quaecumque in creaturis sunt, in Deo praeexistunt eminentius. Sed creaturae quidem manifestae sunt nobis,
Deus autem occultus.
Sic igitur, secundum quod rerum perfectiones a Deo per quamdam participationem derivantur in creaturas, fit
traditio in manifestum eius quod erat occultum; et hoc fit secundum quod est conveniens, scilicet, secundum
proportionem determinatam uniuscuiusque.
Et quia dixerat quod Deus est substantia et vita omnium, ne aliquis intelligeret quod Deus esset essentia aut vita
formalis veniens in compositionem rerum, hunc perversum intellectum excludit, cum subdit: et, ut simpliciter
dicatur, idest universaliter dicatur, vita viventium et substantia, idest essentia existentium, qui est principium
agens et causa fontalis omnis vitae et substantiae, non quidem propter suam necessitatem, sed propter bonitatem
ipsius, quae existentia et deducit ad esse et continet, idest conservat ea in esse. Et sicut exponit de substantia et
vita, ita intelligendum est et de omnibus consequentibus, ut scilicet Deus intelligatur esse revocatio et reformatio
rerum et simplicitas et unitas et alia quae supra dixit, inquantum horum est principium et causa.
Deinde, cum dicit: haec autem a divinis eloquiis memoramus... Manifestat per quaedam divina nomina in
Scripturis posita, quod ex divinis nominibus praedictam cognitionem de Deo capiamus; et dicit quod haec quae
supra dicta sunt scilicet quod per divina nomina Deus cognoscatur ut principium et causa, non ex nobis ipsis
dicimus, sed a divinis eloquiis accipiendo commemoramus et, ut sic dicatur, omnem sanctum hymnum, idest
laudem Dei, theologorum, invenies, si diligenter in Scripturis scruteris, dividentem, idest distinguentem,
nominationes Dei ad bonos thearchiae processus, idest secundum processus perfectionum, quae ex divina
bonitate in creaturas proveniunt.
7

