Ponit verum modum; et dicit quod si nos dicimus animas fieri malas, hoc non possumus nisi inquantum deficiunt
a bono, et quantum ad habitum et quantum ad actum, et sic infirmatae ex defectu boni, non possunt consequi
debitum finem, sed prolabuntur ad aliquid contrarium fini; sicut et aerem qui est super nos dicimus obtenebrari
per defectum et absentiam luminis. Sed lumen est quod et tenebras illuminat; idest quae prius tenebrosa erant
facit luminosa et sic bonum de malo facit bonum.
Deinde, cum dicit: non igitur... Concludit propositum, quod scilicet neque in Daemonibus neque in hominibus sit
malum, quasi aliquid existens positive, sed sicut defectus et quasi quoddam desertum perfectionis propriorum
bonorum. Sic igitur intendit ostendere quod in existentibus non est malum; quia, in quibusdam quidem nullo
modo est malum, sicut in Deo vel in Angelis; in quibusdam vero est malum, sed sicut privatio et defectus, non
sicut aliquid existens.
Deinde, cum dicit: sed neque... Ostendit quod non est naturaliter in animalibus irrationalibus; et excludit duo
secundum quae posset videri quod in eis esset naturaliter malum, scilicet passiones et passionis defectus. Posset
enim aliquis videns in brutis animalibus naturaliter furorem et concupiscentiam quae in hominibus dicuntur
mala, existimare huiusmodi animalia naturaliter esse mala. Sed hoc excludit dicens quod si auferas ab huiusmodi
animalibus furorem et concupiscentiam et alias huiusmodi passiones, quae ab aliquibus dicuntur mala et tamen
non sunt mala simpliciter eorum naturae, si inquam ista auferantur, natura eorum iam interimitur. Nam cum leo
perdiderit animositatem et superbiam, iam non erit leo; et similiter canis, cum perdiderit furorem, omnibus factus
mansuetus, non erit canis. Et hoc apparet in utilitate quam facit in rebus humanis, in quibus officium canis est
custodire domum vel alia huiusmodi; et hoc facit accedendo ad familiarem et abiiciendo alienum. Manifestum
est autem quod ea per quae servatur natura ne corrumpatur, non sunt mala, sed corruptio ipsius naturae est
infirmitas et quicumque defectus alius naturalium habituum et virtutum et operationum et hoc est malum, ut
supra dictum est. Unde patet quod praedictae passiones, quibus interemptis, interimitur natura brutorum
animalium, non sunt in eis mala, sed bona.
Posset autem aliquis dicere quod ex hoc quod sunt imperfecta ratione carentia secundum suam naturam,
huiusmodi animalia sunt naturaliter mala; sed hoc ipse excludit dicens: quaecumque enim generantur, non
perveniunt ad suam perfectionem nisi post determinatum tempus; ex quo patet quod esse imperfectum ante illud
tempus est naturale et secundum naturam; ex quo patet, quod non omnis imperfectio est praeter naturam, sed
solum illa imperfectio, per quam tollitur perfectio debita secundum illud tempus, est mala.
|#21 Lectio 21
Postquam ostendit Dionysius quod, in his quae per cognitionem agunt, non est malum aliquod existens, ostendit
idem in rebus naturalibus; et primo, in ipsa natura; secundo, in corpore naturali; ibi: sed neque...; tertio, quod
neque in materia; ibi: sed neque multum...; quarto, ostendit quomodo privatio se habeat ad malum; ibi: sed neque
hoc quod dicimus privationem...* circa primum, duo facit: primo, ostendit quod non est malum in natura
universali; secundo, quomodo sit malum in natura particulari; ibi: particulari...* circa primum, sciendum est
quod natura universalis dicitur causa universalis omnium quae naturaliter fiunt. Est autem Deus universalis causa
omnium quae naturaliter fiunt; unde et quidam ipsum nominant naturam naturantem. Sed melius est ut natura
universalis intelligatur causa universalis eorum quae naturaliter fiunt in genere rerum naturalium. Quidam ergo
posuerunt naturam universalem esse aliquid separatum, communiter se habens ad omnia naturalia, sicut homo
separatus, secundum Platonicos, communiter se habet ad homines singulares. Sed quia species rerum non sunt
separatae, sed ipsae formae in materia existentes sunt principia actionum, ut probatur in VII metaphys., melius
est dicendum quod natura universalis dicitur vis activa primi corporis, quod est primum in genere causarum
naturalium.
In hac igitur natura universali, non potest esse malum: malum enim in qualibet natura est recessus ab ordine
illius naturae, sicut oculus est aeger quando non est in sua dispositione naturali. Licet autem aliquid possit esse
praeter ordinem alicuius particularis naturae, nihil tamen potest contrariari naturae universali: non enim
disceditur ab ordine alicuius naturae, nisi aliquo in contrarium agente, puta ab ordine sanitatis, quod est naturale
bonum corporis humani, disceditur per actionem calidi aut frigidi. Omnes autem naturales actiones, quae sunt
virtutes activae, dependent ab universali natura et sic nihil potest agere in contrarium toti universali naturae.
Unde patet quod in natura universali, non potest esse malum.
Deinde, cum dicit: particulari autem... Ostendit quomodo sit malum in particulari natura; et dicitur particularis
natura principium motus alicuius rei determinatae.
Dicit ergo quod alicui particulari naturae aliquid est secundum naturam et aliquid non secundum naturam: sicut
igni secundum naturam est moveri sursum; moveri autem deorsum, non secundum naturam.
Nec est idem omnibus praeter naturam; sed unum et idem potest esse alicui secundum naturam et alicui praeter
naturam: sicut moveri deorsum est praeter naturam igni, et secundum naturam terrae. Nihil est autem malum
aliquod naturae quam praeter naturam esse, hoc est privari aliquo naturali. Ex quo patet quod ipsa natura non est
mala, sed hoc est malum naturae: non posse pertingere ad ea quae pertinent ad perfectionem propriae naturae.
Deinde, cum dicit: sed neque... Ostendit qualiter in corpore est malum; et circa hoc, tria facit: primo, ostendit
quid dicatur malum corporis; secundo, excludit quamdam obiectionem; ibi: quoniam autem...; tertio,
62

