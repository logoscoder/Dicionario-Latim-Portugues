Ergo si ista quae sunt principia aliorum, non sunt nisi per participationem essendi, multo magis ea quae
participant ipsis, non sunt nisi per participationem ipsius esse. Et sic patet quod Deus per ipsum esse omnia
causat.
Ex quo concludit principale intentum et dicit quod Deus, qui est per se bonitas et primo proponens idest tribuens
rebus creatis hoc donum quod est per se esse, laudatur hoc nomine, quod est quasi a digniore et prima suarum
participationum.
Et ex ipsa et in ipsa est ipsum esse...* postquam Dionysius ostendit quod omnia existentia universaliter sunt a
Deo, hic intendit ostendere quod omnia universaliter sunt in ipso; et circa hoc duo facit: primo, proponit quod
intendit; secundo, manifestat propositum; ibi: etenim...* dicit ergo primo quod non solum ex ipsa Dei bonitate,
sed etiam in ipsa est ipsum per se esse, quod est Dei participatio et omnia principia existentium et omnia
existentia, tam substantiae quam accidentia et omnia quocumque modo continentur sub esse, sicut entia
imperfecta, ut ens in potentia et motus et alia huiusmodi. Et ne aliquis crederet quod ista hoc modo sint in Deo
sicut in seipsis, consequenter hoc excludit.
In seipsis enim omnia causata sunt finita, in Deo autem sunt infinita, quia in Deo sunt ipsa divina essentia; et
ideo dicit: et hoc incomprehensibiliter. Iterum, in seipsis oppositionem habent et diversitatem, in Deo autem
coniunguntur simul; et ideo dicit: et coniuncte. Iterum, in seipsis habent multitudinem, in Deo autem sunt unum;
et ideo addit: et singulariter, idest unite.
Deinde, cum dicit: etenim...
Probat propositum; et primo, per exempla; secundo, per rationem; ibi: principium...* circa primum, duo facit:
primo, proponit exempla; secundo, per exemplum arguit; ibi: nihil igitur...* circa primum, proponit quatuor
exempla: quorum primum est de unitate et numero; et dicit quod numerus uniformiter praeexistit in unitate, quia
unitas virtute est omnis numerus, ut boetius dicit in arithmetica.
Dicit autem: uniformiter, quia omne quod est in altero, est in eo per modum eius in quo est; unde numerus in
unitate est existens in ea per modum unitatis et hoc est quod dicit: uniformiter. Iterum dicit: unitas habet in
seipsa omnem numerum, quia omnes proprietates omnium numerorum aliquo modo inveniuntur in unitate: sive
enim accipiam numeros quadratos sive cubicos sive quascumque alias figuras numerorum, in qualibet
dispositione numerorum, invenitur unitas prima. Et iterum, considerandum est quod omnis numerus in ipsa
unitate est unus, sed quanto magis recedit ab unitate, tanto magis distinguitur et in multitudinem deducitur.
Secundum exemplum ponit de centro et dicit quod in centro omnes lineae quae deducuntur ad circumferentiam,
simul existunt sicut in principio communi; et illud signum, idest punctum quod dicitur centrum, habet in seipso
uniformiter, omnes lineas coniunctas et sibi invicem et principio a quo processerunt, quia sicut ab uno
producuntur in multitudinem, ita eorum multitudo terminatur ad centrum, sicut ad terminum.
Et considerandum est quod lineae quae in ipso centro uniuntur perfecte, parum recedentes a centro, parum
distant ab invicem; et hoc simpliciter dicendum est quod in quantum sunt centro propinquiores, in tantum et ipsi
centro et sibi invicem magis uniuntur; quanto vero magis distant a centro, tanto etiam magis distant a se invicem,
sicut etiam est de numero qui quanto magis recedit ab unitate, tanto magis multiplicatur.
Tertium exemplum ponit de natura universali, quae, secundum Platonem, est aliqua substantia separata;
secundum Aristotelem vero, est aliqua virtus primi corporis naturalis. Utrolibet autem modo accipiatur natura
universalis, manifestum est quod in universali natura omnium naturalium adunantur rationes cuiuslibet naturae
particularis, non per modum confusionis, sicut adunantur lapides in acervo, sed per modum unitionis cuiusdam:
sicut si dicamus quod rationes generabilium virtualiter consistunt in sole et omnes rationes membrorum
virtualiter existunt in semine.
Quartum exemplum ponit de anima, quae est causa corporis et sicut efficiens et sicut forma et sicut finis ut
dicitur in II de anima; et sic in anima, sicut in causa communi, praeexistunt omnes virtutes partium animalis,
quibus toti corpori praevidetur.
Omnes enim virtutes radicantur in anima sicut in communi radice.
Ex his igitur exemplis, concludit ulterius quod nos possumus ex praemissis sicut ex quibusdam similitudinibus
obscuris, idest deficientibus a divina repraesentatione, ascendere ad universalem causam omnium per
similitudinem causarum particularium, ut sic, oculis mentis transcendendo omnia mundana, contemplemur
omnia simpliciter esse in Deo, qui est omnium causa et quod ea quae sibi sunt invicem contraria, prout sunt in
suis naturis, in Deo praeexistunt simpliciter et unite. Quae enim est proportio particularis causae ad suos effectus,
eadem est proportio universalis causae ad omnia.
Deinde, cum dicit: principium...
Probat idem per rationem, per quam praedicta probatio confirmatur. Omnia enim multa quae sunt ex uno
principio, praeexistunt unite in principio primo. Sic igitur patet quod omnia sunt in Deo unite, cum ipse sit
principium omnium.
In hac autem Dei causalitate, primo ponit ea quae pertinent ad ipsum esse; et dicit quod a Deo est ipsum esse
rerum et omnia existentia, quocumque modo sint.
Ad esse autem pertinet et principium essendi et finis, quia in omnibus existentibus inveniuntur; et ideo dicit quod
ab ipso est omne principium et omnis finis.
73

