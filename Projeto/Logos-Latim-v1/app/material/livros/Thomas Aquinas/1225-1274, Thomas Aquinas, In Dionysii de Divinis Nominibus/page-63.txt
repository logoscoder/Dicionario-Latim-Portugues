universaliter colligit quid sit malum in omnibus quae dicuntur mala; ibi: hoc enim...* dicit ergo primo quod,
sicut dictum est quod in Daemonibus et in animabus non est malum quasi aliquid existens, ita et neque in
corpore est malum quasi aliquid existens. Malum enim corporis dicitur esse vel turpitudo vel infirmitas et
utrumque horum est defectus alicuius formae aut privatio alicuius ordinis.
Requiritur enim ad pulchritudinem et claritatem forma et commensuratio quae ad ordinem pertinet. Utrolibet
autem privato, sequitur turpitudo. Nec tamen ita est malum in corpore quod omnino privetur forma et ordine,
quia si totaliter tolleretur omnis forma et omnis ordo et per consequens totum id quod est in pulchritudine, nec
ipsum corpus remanere posset et per consequens neque turpitudo corporis. Unde patet quod hoc quod dicitur
turpe non est totaliter malum, nihil retinens de bono, sed est bonum minoratum a debita perfectione.
Deinde, cum dicit: quoniam autem... Excludit quamdam obiectionem: posset enim aliquis dicere: hoc corpus ex
hoc ipso est malum quod animae, malitiae causa est. Sed hoc ipse excludit dicens, quod causa malitiae animae
non est corpus. Remota enim causa per se, removetur effectus; remoto autem corpore, non removetur malitia in
natura spirituali, ut patet in Daemonibus qui sunt incorporei et tamen mali. Relinquitur ergo quod causa malitiae
animae non sit corpus. Sed in peccato actuali, manifestum est quod malitia animae est ex libero arbitrio, in hoc
quod male utitur corporalibus rebus; in peccato autem originali, hanc maculam attraxit ipsa infectio corporis,
secundum quam inficit animam sibi unitam et primo ex anima primi parentis.
Deinde, cum dicit: hoc enim... Colligit universaliter quid sit malum in omnibus quae dicuntur mala; et dicit quod
tam in mentibus Daemonum, quam in animabus, quam etiam in corporibus, malum non est aliquid existens; sed
infirme et debiliter habere propria bona quae eis conveniunt vel totaliter cadere ab habendo, hoc dicitur malum in
singulis.
Deinde, cum dicit: sed neque multum... Ostendit quomodo materiae attribuitur malum; et primo, ostendit
veritatem; secundo, excludit obiectionem; ibi: si autem...* circa primum, duo facit: primo proponit veritatem;
secundo, probat eam; ibi: etenim ipsa...* circa primum, sciendum est quod apud multos antiquorum vulgariter
dicebatur quod materia est secundum se mala et hoc ideo quia non distinguebant inter privationem et materiam;
privatio autem est non-ens et malum. Unde, sicut Plato, dicebant materiam esse non-ens et ita quidem materiam
esse secundum se malum. Sed Aristoteles in I physic. Dicit quod materia non est non-ens nec malum, nisi per
accidens, idest ratione privationis quae ei accidit; et hoc est etiam quod hic Dionysius dicit quod in materia non
est malum, secundum quod est materia; et hoc probat tribus rationibus; quarum prima, sumitur per
comparationem ad formam, quae talis est: materia potest dupliciter considerari: uno modo, ut sub forma existens
et sic habet participationem formae quantum ad esse substantiale et pulchritudinis quantum ad
commensurationem et decorem, ad quem operantur etiam accidentia intrinseca et etiam ornatus quantum ad
exteriora quae ipsam circumstant.
Alio modo potest accipi materia prout intelligitur secundum seipsam, praeter praedicta, quasi carens qualitate et
omni forma. Et si aliquis dicat quod materia sic accepta sit primum malum, hoc non potest esse: quia primum
malum dicunt quod facit omnia mala. Materia autem secundum seipsam existens sine qualitate et forma non
potest aliquid facere, quia principium agendi est forma per quam aliquid est actu; unumquodque autem agit
secundum quod actu est.
Similiter etiam neque potest per se pati, secundum quod pati est in abiiciendo aliquid a substantia, prout pati
dicitur contrarium a contrario; sed secundum quod pati dicit recipere tantum, sic materiae convenit pati
secundum seipsam; manifestum est ergo quod materia non est secundum seipsam mala tamquam primum
malum.
Secundam rationem ponit ibi: et aliter; quomodo... Quae sumitur ex comparatione ad causam; quae talis est: aut
materia nullo modo est aut est. Si non est neque in aliquo loco neque per aliquem modum; quod autem non est,
neque bonum neque malum est. Sequitur ergo quod materia neque sit bonum neque sit malum. Si vero materia
sit, cum omnia existentia sint ex bono, sequitur quod materia sit ex bono.
Quod autem est ex bono, non est secundum se malum; ergo materia non est secundum se malum.
Ad hoc autem ostendendum, inducit divisionem quinque membrorum; circa causalitatem enim rerum oportet
alterum istorum quinque dicere: quorum primum est quod bonum sit causa mali, permanentis mali; secundum
membrum est quod malum ex hoc ipso quod procedit ex bono, sit bonum; tertium membrum est quod e converso
malum sit effectivum boni, permanentis boni; quartum membrum est quod bonum, eo ipso quod procedit ex
malo, sit malum.
Et haec quatuor sunt impossibilia: quia dicere quod bonum sit effectivum mali vel malum boni, est ponere quod
unum oppositorum sit causa alterius; dicere vero quod malum sit bonum, aut e converso, est dicere quod
opposita sint simul. Quintum membrum est quod si sint duo principia, bonum et malum, sic oportet dicere quod
ista duo, quae in se sunt distincta, procedant ab uno primo principio, quia ante omnem multitudinem est unitas.
Illud autem primum principium oportet esse bonum vel malum et sic redibunt iterum quatuor prima
inconvenientia.
Si dicatur quod bonum sit aliquid et malum sit aliquid, oportet ergo dicere quod primum sit bonum; et omne
quod est aliquid existens est bonum tamquam a bono principio causatum; et sic materia prima, si sit existens, est
secundum se bona tamquam a bono causata.
63

