Extendit autem se ad omnia indeficientibus immissionibus, inquantum indeficienter rebus communicat sua bona
et interminabilibus operationibus, inquantum in omnibus interminabiliter operatur.
Secundo, dicitur aliquid imperfectum quia tendit in perfectionem, sicut puer, dum est in statu augmenti; vel quia
recedit a perfectione, sicut senex, dum est in statu decrementi; vel etiam quia non habet perfectionem semper
immanentem, sicut omnia mutabilia dicuntur imperfecta; et ideo, per oppositum, de Deo dicit quod Deus dicitur
perfectus sicut inaugmentabilis et semper perfectus et sicut non minorabilis.
Tertio, dicitur imperfectum quia deest ei aliquid eorum quae debet habere sicut homo diceretur imperfectus si
non haberet manum aut pedem aut scientiam aut virtutem; quod autem habet omnia quae debet habere secundum
suam naturam, dicitur perfectum non simpliciter, sed secundum suam naturam. Deus autem dicitur simpliciter
perfectus, quia simpliciter omnia in seipso praehabet, sicut effectus praeexistunt in causa, ut supra multoties
dictum est.
Quarto, dicitur aliquid imperfectum quod non potest aliquid sibi simile facere; perfectum autem est
unumquodque, cum potest facere sibi simile, ut dicitur in IV meteorologicorum et ideo de Deo dicit quod Deus
dicitur perfectus, inquantum desuper manat suam perfectionem omnibus creaturis et hoc non secundum diversas
largitiones, ex parte ipsius Dei largientis, sed secundum unam: quae quidem largitio non deficit, sed est
impausabilis et eadem manens.
Nec iterum est diminuta, sed cum det omnibus affluenter, ut dicitur Iacob. 1, eius largitio est superplena, ut quae
numquam minorari potest per suae copiam effusionis, secundum quam largitionem, perficit omnia perfecta,
inquantum adimplet ea, similitudine propriae perfectionis.
|#2 Lectio 2
Postquam Dionysius determinavit de perfecto, hic determinat de uno; et primo, ostendit causalitatem unius in
communi; secundo, quomodo unum Deo attribuatur; ibi: ita igitur theologia...* circa primum, duo facit: primo,
proponit quod intendit; secundo, probat propositum; ibi: nihil enim...* dicit ergo primo quod unum attribuitur
Deo propter duas rationes: primo, quidem, quia ipse est omnia unitive secundum excessum suae singularis
unitatis, sicut multoties supra dictum est quod effectus sunt in causa non ut multi, sed ut unum secundum unam
causae virtutem, ac si diceremus quod omnes lineae progredientes a centro sunt unum in ipso.
Secundo, unum attribuitur Deo, quia unum, secundum suam intentionem consideratum, est omnium causa
inegressibiliter: sic enim ex uno diversa causantur, quo tamen unum non egreditur a sua unitate.
Deinde, cum dicit: nihil enim... Manifestat propositum quinque rationibus, quarum prima talis est: id quo aliqua
participant est causa participantium, sicut albedo est causa alborum; sed nihil est existentium quod non participet
uno; ergo unum est causa omnium existentium.
Minorem autem probat, ibi: sed sicut... Et primo probat propositum; secundo, excludit obiectionem; ibi: et non
est...* quod autem omnia participent uno, probat per id de quo minus videtur, scilicet per numerum qui
quodammodo opponitur uni, sicut divisum indiviso: omnis enim numerus participat uno sive numerus accipiatur
secundum se, ut significatur cum dicitur binarius vel ternarius sive accipiatur numerus secundum quod
denominat aliquam partem, ut cum dicimus dimidium vel tertium vel decimum.
Et hoc probat per hoc quod unum, utroque modo, de numero praedicatur: dicimus enim binarium et ternarium vel
denarium unum; et iterum dicimus dimidium vel tertium vel decimum. Sicut ergo numerus uno participat, ita
omnia tota et omnium partes uno participant.
Et sic sequitur quod per id quod est unum, omnia existentia esse habeant, sicut participantia per participatum.
Deinde, cum dicit: et non est... Excludit obiectionem: posset enim aliquis obiicere quod unum non est causa
omnium, neque multitudinis seu numeri, quia est pars quaedam multitudinis. Sed ipse respondet quod unum
quod est omnium causa, non est illud unum quod est pars multorum, quia illud unum est partiale et participatum,
sed est ante omnem multitudinem, non solum ordine temporis et naturae, sed etiam ordine causae quia
determinat omne unum participabile et omnem multitudinem per modum quo participans determinatur ad
formam per id quod participat: nulla enim multitudo est quae non participet uno, quia omnia multa sunt unum
secundum aliquid: sicut ea quae sunt multa partibus sunt unum toto; et ea quae sunt multa accidentibus, ut album
et musicum sunt unum subiecto; et ea quae sunt multa numero, sunt unum specie, sicut multa individua, ut
socrates et Plato, sunt unum in specie hominis; addit autem virtutibus quia et in uno individuo eiusdem speciei
sunt multae virtutes, unam et eamdem speciem consequentes sive quia in diversis individuis sunt diversae
virtutes secundum quod diversimode disponuntur ad actus speciei: non enim est eadem potestas aut virtus
omnium hominum ad intelligendum; et illa quae sunt multa speciebus, sunt unum genere, sicut homo et canis
differunt quidem specie, conveniunt autem in uno genere animalis; et ulterius ea quae sunt multa processibus,
conveniunt in uno principio, sicut esse et vivere et intelligere et huiusmodi, sunt diversae processiones
procedentes ab uno principio quod est Deus, ut ex praemissis patet.
Et sic manifestum fit quod, cum omnia quocumque modo sint multa, conveniunt tamen in aliquo uno: nihil enim
est in entibus, quod non participet secundum aliquid, ipso uno; quod quidem secundum suam rationem, est
secundum omnia singulare, idest indivisum in se. Nam multa individua quae sunt unum genere, multa sunt divisa

113

