Deinde, quantum ad vitam gratiae, dicit quod divina vita, per superemanationem suae bonitatis, etiam recedentes
nos ab ea per peccatum, convertit et revocat ad seipsam, secundum illud Thren. 5: converte nos Domine ad te et
convertemur.
Quantum vero ad vitam gloriae resurgentium, subiungit quod divina vita promittit quod transfert nos totos, idest
animas et corpora eadem quae nunc sunt animabus nostris coniuncta, ad vitam perfectam, idest beatam et
immortalem; et hoc dicit esse divinius, quia est magis virtutis divinae indicium.
Et haec quidem res, antiquis communiter praeter naturam apparebat, quod scilicet corpora mortua resurgerent,
sed mihi et tibi, idest fidelibus omnibus, secundum veritatem fidei, apparet quiddam divinum et supra naturam,
scilicet quae a nobis cognoscitur in istis rebus particularibus, non autem supra naturam omnipotentem divinae
vitae, quia divinae vitae, quae est naturale principium omnium vitarum et maxime vitarum divinarum quarum est
immediatum principium, nulla vita est praeter naturam vel supra naturam, quia eius virtuti subest dare vitam
quibus voluerit.
Unde stultissima verba simonis, quae resurrectioni contradicunt, longe repellenda sunt a divina ecclesia et a tua
sancta anima, ne scilicet eis aliquo modo acquiescas. Cum enim ipse reputaretur esse sapiens in istis rebus
sensibilibus et naturalibus, tamen latuit ipsum quia non oportet eum qui habet scientiam horum sensibilium quae
apparent, uti ratione quae sumitur ex apparentibus secundum sensum, ad impugnandum universalem causam
omnium, quae propter sui excellentiam est occulta; quia universalis causae virtus non potest comprehendi aut
mensurari per ea quae in sensibus apparent.
Et dicendum est simoni quod cum dicitur aliquid esse contra naturam hoc intelligitur, scilicet: quod sit contra
manifestissimam sensus rationem, sed ipsi occultae et universali causae omnium, nihil potest esse contrarium,
quia omnia quaecumque sunt ab ipsa derivantur.
Deinde, cum dicit: ex ipsa vivificantur... Ostendit causalitatem divinae vitae, respectu inferiorum viventium,
scilicet animalium et plantarum; et dicit quod ex divina vita et animalia omnia et etiam plantae vivificantur
interius et exterius circumflorent. Quidquid enim exterius in eis apparet ad decorem vitae pertinens, totum ex
divina vita derivatur.
Deinde, cum dicit: et sive intellectualem... Ostendit habitudinem divinae vitae ad omnes vitas. Et primo, ponit
duas habitudines divinae vitae ad omnes vitas; quarum prima est: Deus est omnis vitae causa; et est hoc quod
dicit, quod sive tu dicas intellectualem vitam, sicut est in Angelis sive rationalem, sicut est in hominibus sive
sensibilem, sicut est in animalibus et augmentativam, sicut est in plantis sive qualemcumque vitam, etiam si
essent alii modi vivendi; et non solum omnis vita, sed etiam omne vitae principium et omnis substantia habens
vitam, a vita divina quae est super omnem vitam habent quod vivant substantiae viventes et quod vivificent vitae
principia.
Secunda habitudo est quod in divina vita, omnis vita praeexistit; et hoc est quod dicit quod omnes vitae
praedictae praeexistunt causaliter in ipsa divina vita, non quidem secundum aliquam compositionem, sed
uniformiter secundum unitatem vitae divinae et simplicitatem.
Secundo, ibi: etenim supervivens...
Manifestat praedictas duas habitudines et dicit ad manifestandam primam habitudinem quod divina vita, quae est
super omnem vitam et quae omni vitae principatur, est causa omnis vitae, quantum ad primam vitae originem; et
est generativa vitae, quia hoc ipsum quod unum vivens ex alio vivente generari potest, ex divina vita est; et est
adimpletiva vitae, quia quod vivens ex imperfecto ad perfectum adducitur ex divina vita est; et est divisiva vitae,
quia diversitates viventium ex virtute divinae vitae procedunt.
Ad manifestandam autem secundam habitudinem, scilicet quod omnis vita in ipso existat, subiungit quod divina
vita laudatur ex omni vita propter eius fecunditatem qua producit omnes vitas. Et hoc quidem competit divinae
vitae, inquantum est largissima, quasi non coarctata ad aliquam speciem vitae, sed habens amplitudinem
comprehensivam omnis vitae et exinde est quod comprehenditur et laudatur ex contemplatione omnis vitae.
Tertio, ibi: et sicut non indigens...
Ponit conditiones divinae vitae, per quas differt ab aliis: et primo quidem invenitur vita nostra, multis indigens
ad conservationem vitae, sicut alimento et aliis huiusmodi; et ad hoc removendum dicit quod divina vita est non
indigens, sed magis est superabundanter plena. Secundo vero, id quod vivit in istis inferioribus non per se vivit,
sed corpus vivit per animam. Sed divina vita est per se vivens, quia non est in Deo aliud vivificans; et
supereminenter vivens vel qualitercumque aliquis posset humanis verbis laudare vitam divinam, supereminenter
viventem et ineffabilem.
|+7 Capitulus 7
|#1 Lectio 1
Postquam Dionysius determinavit de ente et vita, hic determinat de sapientia et his quae sapientiae adiunguntur
ad cognitionem pertinentia; et circa hoc, tria facit: primo, determinat de sapientia et mente; secundo de ratione;
ibi: ratio autem...; tertio, de veritate et fide; ibi: haec ratio...* circa primum, duo facit: primo, ostendit quomodo

79

