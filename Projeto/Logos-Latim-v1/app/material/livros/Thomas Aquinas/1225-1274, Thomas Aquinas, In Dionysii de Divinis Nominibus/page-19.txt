calefacientibus, intenditur calor in calefactibili et, una causa subtracta, minuitur calor. Haec autem secunda
opinio verior est; unde potest dici quod Dionysius hic loquitur de subsistenti discretione luminum et de
egressione alicuius eorum per respectum ad luminaria et non secundum se. Tamen considerandum est quod
consueverunt tam Philosophi quam etiam sacri doctores, aliquando, ad propositum manifestandum, exemplis
aliquibus uti, secundum aliquas opiniones apud aliquos probabiles, licet ipsi eam non sequantur.
Deinde, cum dicit: et haec totaliter... Ostendit quod istud exemplum deficit a tantae rei repraesentatione; et dicit
quod haec quae dicta sunt de diversis luminibus, totaliter accidunt in rebus corporeis et materialibus, scilicet in
corpore aere ut in loco, si lumina sint corpora vel ut in subiecto, si lumen est qualitas; et, iterum, lumine sensibili
dependente ex materiali igne.
Sed in divinis personis, dicimus collocari supersubstantialem unitionem, non super solas unitiones quae sunt in
corpore, sed et super illas quae sunt in ipsis animabus et in ipsis mentibus angelicis; quas quidem unitiones
habent deiformia et supercoelestia lumina, idest ipsi Angeli, tota per tota non mixte et supermundane, dum
scilicet unus Angelus toti alteri coniungitur per intellectum et affectionem. Et huiusmodi inconfusa unitio in
mentibus et animabus, fit secundum proportionalem participationem illius unitionis quae est in divinis personis,
quae est supersegregata ab omnibus participantibus, quia scilicet nullum participantium potest perfecte imitari
divinam unitionem.
Deinde, cum dicit: est autem discretio... Exponit quomodo in communi modo discretionis supra signatae,
invenitur et discretio et unitio, idest aliquid commune toti trinitati et aliquid distinctum ad personas pertinens.
Dictum est enim supra quod discretiones divinae vocantur secundum processiones deitatis. Est autem duplex
processio: una quidem secundum quod una persona procedit ab alia et per hanc multiplicantur et distinguuntur
divinae personae et quantum ad hoc attenditur discretio propria in communi modo discretionis; alia est processio
secundum quam creatura procedit a Deo, secundum quam fit multitudo rerum et distinctio creaturarum a Deo, et
haec est discretio unita, idest communis toti trinitati.
Primo, igitur, exponit quomodo aliqua discretio pertineat ad discretionem personarum; secundo, quomodo aliqua
discretio pertineat ad essentiae unitatem, ibi: si autem et divina discretio...* dicit ergo primo, quod discretio in
supersubstantialibus theologiis ad divinas personas, non solum est illa quam dixi quod per ipsam unitionem
communem, quae pertinet ad superexcellentiam deitatis, unaquaeque divinarum personarum, immixtim et
inconfuse collocatur in altera, sed etiam quod ea quae pertinent ad fecunditatem Dei supersubstantialem,
numquam convertuntur ad se invicem, sicut convertebantur ea quae pertinent ad collocationem personalem.
Mutuo enim pater est in filio et filius in patre, non tamen mutuo pater generat filium et filius patrem; et hoc est
quod subdit quod solus pater est fons supersubstantialis deitatis, ut in fonte, auctoritas intelligatur sive
principium non de principio; nec filius est pater nec pater filius, cum divinae laudes conservent secundum fidem
christianae religionis, suas proprietates unicuique divinarum personarum.
Ultimo epilogando subdit, quod istae quae dictae sunt, sunt unitiones et discretiones pertinentes ad ipsam
divinam essentiam ineffabilem et ad ineffabilem eius unitionem; quia quod sequitur de unitione et discretione,
pertinet ad creaturas.
|#3 Lectio 3
Postquam exposuit Dionysius quomodo sub communi modo discretionis, qui est secundum processionem,
continetur propria discretio, quae est secundum processionem unius personae ab alia, nunc intendit exponere
quomodo sub eodem communi discretionis modo, continetur et quaedam propria unitio, quae est secundum
processionem creaturarum a Deo, ad totam trinitatem pertinens; et circa hoc duo facit: primo, proponit quod
intendit; secundo, manifestat per exempla; ibi: quemadmodum...* ad evidentiam autem primae partis,
considerandum est quod posset aliquis dicere quod processio creaturarum non continetur sub divina discretione,
unde licet processio creaturarum communiter ad totam trinitatem pertineat, non tamen potest dici quod aliqua
divina discretio sit communis vel unita in trinitate. Et ideo vult ostendere quod processio creaturarum est
quodammodo divina discretio, non tamen eo modo quo processio divinarum personarum. Nam in processione
divinarum personarum ipsa eadem divina essentia communicatur personae procedenti et sic sunt plures personae
habentes divinam essentiam, sed in processione creaturarum, ipsa divina essentia non communicatur creaturis
procedentibus, sed remanet incommunicata seu imparticipata; sed similitudo eius, per ea quae dat creaturis, in
creaturis propagatur et multiplicatur et sic quodammodo divinitas per sui similitudinem non per essentiam, in
creaturas procedit et in eis quodammodo multiplicatur, ut sic ipsa creaturarum processio possit dici divina
discretio, si respectus ad divinam similitudinem habeatur, non autem si respiciatur divina essentia.
Hoc est ergo quod dicit, quod si processio possit dici divina essentia bonitati conveniens, quae est unitionis
divinae superunitae, idest unitatis essentiae, in qua tres personae uniuntur, quae est super omnem unitatem, quae
quodammodo seipsam agit sive ducit ex sua bonitate in pluralitatem et multiplicat seipsam, scilicet secundum
suam similitudinem, si, inquam, talis processio ea ratione quod per eam divina unitas quodammodo
multiplicetur, dici potest divina discretio, tunc consequenter dicendum est quod traditiones, idest donationes
divinorum donorum, quae sunt incomprehensae ex parte principii, sunt unitae, idest communes toti trinitati

19

