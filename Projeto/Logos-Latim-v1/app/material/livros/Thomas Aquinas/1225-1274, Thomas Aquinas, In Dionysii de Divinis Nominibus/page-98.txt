deinde derivatur, quasi per quemdam defluxum, ad alias res. Et non solum theologi motum Deo attribuunt, sed et
nobis permittitur ut decenter laudemus motum Dei immobilis.
Deinde, cum dicit: et rectum... Ostendit quomodo Deo attribuuntur differentiae motus. Et quia illud quod in recto
movetur, movetur uniformiter a quodam principio usque ad finem, dicit quod rectum motum intelligere convenit
in Deo, secundum quod operationes ipsius procedunt indeclinabiliter et inflexibiliter: eius enim operatio non
curvatur, sed semper in directum procedit, secundum Dei dispositionem.
Possumus et per rectum motum intelligere productionem rerum omnium ab ipso: sic enim eius causalis operatio
procedit per omnia media in directum usque ad ultimum.
Obliquus autem motus ex diversis componitur; et sic motus obliquus Deo attribuitur, inquantum in eius
operatione simul intelligitur et processus et statio: processus quidem, quantum ad rerum productionem, statio
autem quantum ad invariabilitatem divinae operationis. Sic igitur, quia processus Dei non est sine stabilitate,
dicitur processus stabilis; quia vero statio Dei non est sine rerum productione, dicit statum generativum.
In motu autem circulari, tria est considerare: primo quidem, quod quodlibet punctum signatum in circulo, est
idem et principium et finis. Secundo, quod in ipsa linea circulari est considerare concavum et convexum; et ex
parte quidem concavitatis continet alia; ex parte vero convexi contineri ab aliis potest. Tertio, quod id quod
circulariter movetur, redit suo circulari motu ad primum a quo incipit moveri.
Sic ergo dicitur secundum circulum moveri, inquantum in se continet omnem identitatem et omnia media et
omnia maxima, in quo tangit proprietatem primam; et inquantum continet circumdantia quod pertinet ad
rationem concavitatis et circumdata, quod pertinet ad rationem convexitatis, in quo tangit secundam
proprietatem; et inquantum continet conversionem ad ipsum, sicut ad finem, eorum quae processerunt ab ipso,
sicut a principio, in quo tangit tertiam proprietatem.
Deinde, cum dicit: si autem... Determinat de aequalitate: supra enim, de inaequalitate determinaverat prout est
effectus iustitiae quae potest inaequalitatem vel excludere vel causare; nunc vero determinat de aequalitate
secundum se; et circa hoc tria facit: primo, ostendit qualiter aequalitas Deo attribuitur, sicut cui convenit
aequalitas; secundo, qualiter attribuitur ei, ut causae; ibi: et sicut...; tertio, qualiter attribuitur ei, ut omnem
aequalitatem praehabenti; ibi: et secundum hoc...* dicit ergo primo quod si quis in sacra Scriptura velit in
nomine aequalitatis accipere nominationem divinae identitatis aut divinae iustitiae, poterit hoc convenienter
facere: aequalitas enim est unitas quantitatis. Si ergo ista unitas attribuatur Deo secundum seipsum, dicetur Deus
esse aequalis ratione unitatis divinae, quae attenditur et secundum eius simplicitatem, quia non est compositus ex
multis et secundum immobilitatem, quia semper eodem modo se habet; et hoc est quod dicit: dicendum est Deum
esse aequalem,... Sicut simplicem et indeclinabilem.
Si vero consideratur divina unitas per comparationem ad effectus circa quos uniformiter operatur, quantum est ex
parte sui, sic aequalitas ei attribuitur, inquantum procedit diffundendo effectus ad omnia aequaliter et per omnia:
ad omnia dicit, quantum ad hoc quod omnia recipiunt influentiam divinae operationis; per omnia vero dicit,
inquantum divina operatio transit per totam rem a principio usque ad finem et iterum inquantum per unam rem
transit ad aliam, dum utitur una re tamquam in alia agente.
Sic igitur, unitas simplicitatis et immobilitatis pertinet ad rationem identitatis divinae; unitas autem operationis in
effectus pertinet ad rationem iustitiae, et ideo dixerat quod in aequalitate intelligitur Dei nominatio et eiusdem et
iustitiae.
Deinde, cum dicit: et sicut...
Ostendit quomodo attribuitur aequalitas Deo sicut causae; et dicit quod dicimus Deum esse aequalem sicut
substantificatorem, idest causam ipsius per se aequalitatis, idest ipsius aequalitatis in abstracto consideratae,
secundum quam quidem aequalitatem, in rebus causatis Deus res facit aequales dupliciter: primo quidem
quantum ad actiones et passiones sive communicationes et receptiones; et hoc est quod dicit quod Deus
secundum aequalitatem causatam, aequaliter operatur in omnibus et similiter per omnia illorum invicem
ambulationem, dum scilicet actio divina pertransit in omnia et operatur aequalem participationem suscipientium,
inquantum scilicet unumquodque passivum suscipit effectum agentis. Sed non intelligenda est similitudo et
aequalitas ambulationis et susceptionis praedictae secundum aequalitatem quantitatis, quia una res est magis
receptiva quam alia, sed secundum aequalitatem proportionis, quia unumquodque proportionaliter agit aut patitur
secundum modum suum; et hoc est quod dicit: secundum singulorum opportunitatem.
Alio modo, aequalitas potest considerari in rebus secundum ea quae rebus insunt, sicut formae, quantitates,
qualitates et alia huiusmodi; et quantum ad hoc dicit quod Deus operatur aequalem donationem distributam ad
omnia. Quod iterum non est intelligendum de aequalitate quantitatis, quia non omnia alba habent aequalem
albedinem neque omnia magna aequalem magnitudinem, sed est intelligendum de aequalitate proportionis, quia
unumquodque habet de donis divinis secundum aequalem proportionem; et hoc est quod dicit: secundum
dignitatem.
Deinde, cum dicit: et secundum...
Ostendit quomodo aequalitas attribuitur Deo, secundum quod praehabet omnem aequalitatem; et dicit quod
dicimus Deum esse aequalem, secundum quod praeaccepit in se omnem aequalitatem, scilicet intelligibilem et
intellectualem quantum ad Angelos, qui dicuntur intelligibiles secundum quod intelliguntur et intellectuales
98

