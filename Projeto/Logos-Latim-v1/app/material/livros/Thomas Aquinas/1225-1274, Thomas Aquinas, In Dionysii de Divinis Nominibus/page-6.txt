Secunda conditio sanctarum mentium est quod firme et indeclinabiliter extenduntur ad radium ipsius
supersplendentem, idest ad veritatem eis desuper manifestatam, ut firmitas referatur ad certitudinem et
indeclinabilitas ad immobilitatem.
Tertia conditio est quod affectum amoris, divinis manifestatis exhibeant; et hoc est quod subdit: et
commensurato amore convenientium illuminationum, ita scilicet quod affectus eorum circa ea insistat quae
secundum eorum mensuram eis sunt data, per quae elevantur in divina alis spiritualibus scilicet
contemplationibus intellectualibus, cum reverentia sancta et caste et sancte: reverenter quidem, inquantum se
abstinent ab aliis quae supra eos sunt; caste autem, inquantum inferioribus non se detinent; sancte vero,
inquantum his quae eis data sunt, secundum Dei ordinationem firmiter inhaerent.
|#2 Lectio 2
Postquam Dionysius ostendit modum huius doctrinae quantum ad ea quae traduntur in ipsa et ex quibus procedit,
hic incipit prosequi de ratione divinorum nominum, de quibus in hoc libro intendit: et primo, ostendit quam
cognitionem de Deo per divina nomina possumus accipere; secundo, qualiter Deus nominari possit; ibi: omnium
quidem...* circa primum duo facit: primo ostendit quam cognitionem de Deo per divina nomina accipiamus;
secundo, ostendit quomodo, post huiusmodi cognitionem, hoc ipsum quod Deus est remanet nobis occultum; et
hoc, ibi: nunc autem...* circa primum duo facit: primo ostendit qualis cognitio de Deo per divina nomina accipi
possit; secundo, assignat differentiam huius cognitionis ad cognitionem quae erit in patria; ibi: haec et nos...*
circa primum, duo facit: primo, ostendit quam cognitionem de Deo per divina nomina accipere possumus;
secundo, ostendit hoc quasi exemplariter, per quaedam Dei nomina; ibi: haec autem...* dicit ergo primo quod nos
sequentes has, scilicet praedictas thearchicas, idest divinas leges, ut scilicet commensurate secundum nostram
mensuram et firmiter et cum amore, divinis illuminationibus nos immittamus; quae quidem leges non solum
homines sanctos, sed etiam gubernant supercoelestium ordinum et substantiarum sanctos ornatus, idest, ornant
pulchras et ordinatas dispositiones Angelorum; venerantes per hoc et occultum deitatis, quod quidem est super
mentem et substantiam, reverentiis mentis inscrutabilibus, idest habitis ad Deum in hoc quod non scrutamur
occulta Dei; et sanctis, quia talis reverentia ad sanctitatem pertinet; et venerantes indicibilia deitatis casto
silentio, quod quidem dicit, quia occulta per hoc veneramur quod ea non scrutamur et ineffabilia per hoc quod ea
silemus; et hoc quidem ex sanctitate et castitate animi provenit, non se extra suas metas extendentis; sic, inquam,
venerantes divina, secundum sequelam divinarum legum, extendimur ad splendores nobis illucentes in sanctis
eloquiis, idest ad veritates sacrae Scripturae hominibus revelatas et ab ipsis sacrae Scripturae splendoribus,
illuminamur ad thearchicos hymnos, idest ad divina nomina, quibus Deus laudatur, cognoscenda. Per haec enim
scimus laudare Deum viventem, bonum et alia huiusmodi, quae hic nobis de Deo in Scripturis sacris traduntur;
nos, inquam, illuminati ab ipsis hymnis, supermundane, idest super virtute naturalis rationis et quodammodo
configurati ad sanctas enuntiationes hymnorum, idest divinarum laudum quae traduntur in Scripturis per divina
nomina, in quantum scilicet eorum fide informamur. Illuminati, inquam, et figurati ad hoc, scilicet, quod per
huiusmodi hymnos videamus, secundum nostram mensuram, thearchica, idest divina lumina nobis data et ad hoc
quod laudemus principium totius sanctae apparitionis luminis spiritualis; quod quidem principium non solum
spirituale lumen tradit mentibus, sed universaliter bonum, sicut ipsum principium de seipso tradit in sacris
eloquiis; in Psalmo 103: aperiente te manum tuam, omnia implebuntur bonitate; et Lucae II dicitur: pater vester
de coelis, dabit spiritum bonum petentibus se.
Est igitur sensus praemissorum, quod desistamus a perscrutatione divinorum secundum rationem nostram, sed
inhaereamus sacrae Scripturae, in qua traduntur nobis nomina divina, per quae manifestantur nobis dona Dei et
donorum principium. Per divina igitur nomina, quae nobis in sacris Scripturis traduntur, duo cognovimus,
scilicet: diffusionem sancti luminis et cuiuscumque bonitatis seu perfectionis, et ipsum principium huius
diffusionis, utpote cum dicimus Deum viventem, cognoscimus diffusionem vitae in creaturis et principium huius
diffusionis esse Deum. Et hoc quidem principium non cognoscimus per divina nomina sicuti est, hoc enim est
indicibile et inscrutabile, sed cognoscimus eum ut principium et ut causam.
Et ad manifestandum huius principii rationem, primo ponit quaedam quae pertinent ad universalem rationem
principii, cum dicit: sicut quod est omnium causa et principium, ut causa referatur ad finem, quae est prima
causarum et principium ad causam agentem, a qua incipit operatio et motus. Consequenter autem ponit quae
pertinent ad rationem principii respectu determinatorum effectuum: et primo, quantum ad institutionem rerum,
cum dicitur: et substantia et vita, quia scilicet, per hoc principium existunt omnia existentia et vivunt omnia
viventia; deinde, quantum ad meliorationem rerum in spiritualibus quae quidem secundum tria attenditur, idest,
secundum purgationem, illuminationem et perfectionem.
Haec autem tria ab Angelis quidem complentur secundum intellectum tantum: qui quidem purgant, nescientiam
removendo; illuminant intellectum, auxilium praebendo ad cognoscendum veritatem; perficiunt autem dum ad
cognitionem veritatis perducunt.
Perfectio enim rei consistit in hoc quod pertingat ad finem. Unde in VII cap. Angelicae hierarchiae dicitur quod
purgatio, illuminatio, perfectio est divinae scientiae assumptio.

6

