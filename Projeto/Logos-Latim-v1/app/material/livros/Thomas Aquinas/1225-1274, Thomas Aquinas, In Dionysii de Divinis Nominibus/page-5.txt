innominabilitas; non quidem propter hoc quod haec ei deficiant, sed quia secundum nihil existentium est
existens, idest non existit secundum modum alicuius rei existentis; et ipse quidem est causa existendi omnibus,
transfundens in omnia aliqualiter suam similitudinem, ut sic ex nominibus creatorum nominari possit; ipsum
autem est non-existens, non quasi deficiens ab essendo, sed sicut supra omnem substantiam existens; et est
innominabilis, sic ut ipsum de seipso proprie et scienter enuntiet, idest secundum proprietatem sui esse et
secundum perfectam sui ipsius scientiam, quo modo nullus eum enuntiare potest.
Ex iam dictis, principalem conclusionem infert cum subdit: de hac igitur, sicut dictum est, supersubstantiali et
occulta deitate, non est audendum dicere neque cogitare aliquid praeter illa quae divinitus nobis ex sanctis
eloquiis sunt expressa; quod est supra expositum.
Deinde, cum subdit: etenim sicut ipsa... Quod supra rationibus ostendebatur, ostendit auctoritate, cum dicit quod:
ipsa, deitas, de seipsa in sacris eloquiis tradidit, sicut decet bonam, idest bonitatem eius, ut veritatem, scilicet, de
seipsa tradat; hoc inquam, tradidit, quod omnibus existentibus scientia et contemplatio ipsius est invia, idest
nullus ad eam accedere potest, non quidem qualicumque scientia vel contemplatione, sed qua quod quid est
scitur vel contemplatur de ea quod quid est; quae quidem est scientia comprehensiva substantiae ipsius. Et haec
quidem scientia vel contemplatio ea ratione est invia, quia est ab omnibus segregata supersubstantialiter, idest
secundum supersubstantialem deitatis excessum.
Ei enim soli competit de se cognoscere quod quid est.
Et hoc praecipue videtur sumptum ex hoc quod dicitur Exod. 33: non videbit me homo et vivet et I Tim. 6:
lucem inhabitat inaccessibilem, quem nullus hominum vidit sed nec videre potest.
Et multos theologorum invenies laudavisse ipsum non solum sicut invisibilem et incomprehensibilem, sed etiam
sicut inscrutabilem et non investigabilem, secundum illud iob II: forsitan vestigia Dei comprehendes et rom.
II: quam incomprehensibilia sunt iudicia eius et investigabiles viae eius.
Et quare dicatur non-investigabilis, consequenter exponit: sicut non existente ullo vestigio eorum qui transierunt
ad occultam infinitatem ipsius. Superfluit autem ibi una negatio; et loquitur secundum proprietatem vocabuli:
nam investigare proprie est per vestigia alicuius euntis per viam, ad viae terminum perduci. Sic igitur deitas
investigari posset, si aliqui accedentes ad cognitionem ipsius aliqua documenta, quasi vestigia quaedam, nobis
reliquissent per quae ad videndum Deum accedere possemus. Sed hoc non est: vel quia nulli transierunt in
ipsum, si referatur ad visionem comprehensivam, vel quia illi qui transierunt ad videndum Deum per essentiam,
sicut beati omnes, non potuerunt nobis exprimere ipsam divinam essentiam. Unde et Paulus raptus ad tertium
coelum, dicit se audivisse arcana verba, quae non licet homini loqui, II corinth. 12.
Sic igitur triplicem modum cognitionis excludit: primum quidem, illum quo aliquid per seipsum videtur et hoc
cum dicit deitatem: invisibilem; secundo, modum quo aliquid cognoscitur per inquisitionem rationis et hoc cum
dicit eam inscrutabilem: scrutari enim inquisitionem importat; tertio, modum quo aliquid cognoscitur ab alio
addiscendo, per hoc quod dicit non-investigabilem.
Deinde, cum dicit: non tamen...
Manifestat quomodo occultae deitatis cognitio aliis communicatur. Esset enim contra rationem bonitatis divinae,
si cognitionem suam sic sibi retineret quod nulli alteri penitus communicaret, cum de ratione boni sit quod se
aliis communicet. Et ideo dicit quod licet supersubstantialis Dei scientia soli Deo attribuenda sit, tamen, cum
Deus sit ipsum bonum, non potest esse quod non communicetur alicui existentium.
Nec tamen ita communicatur eius cognitio aliis sicut ipse seipsum cognoscit; sed ipse collocans, idest firmiter
conservans singulariter in seipso supersubstantialem radium, idest supersubstantialem veritatis suae cognitionem
sibi soli reservans, superapparet, quasi dicat, sursum apparet, benigne, quasi non ex necessitate sed ex gratia,
proportionabilibus illuminationibus, idest secundum proportionales illuminationes, uniuscuiusque existentium,
quasi dicat: suae bonitatis ratio hoc habet ut, reservato sibi quodam cognitionis modo qui sibi est singularis,
communicet inferioribus ex sua gratia, aliquem modum cognitionis, secundum suas illuminationes, quae sunt
secundum proportionem uniuscuiusque.
Et non solum superapparet et illuminat, sed etiam hoc ipsum quod inferiores mentes illuminatae, utentes dato
lumine ad ipsum cognoscendum accedunt, ab ipso est. Et hoc est quod subdit quod extendit sanctas mentes ad
contemplationem ipsius possibilem eis, quia, sicut supra dictum est aliquo modo est omnibus contemplabilis.
Et quia qui contemplantur ipsum quodammodo unum cum ipso efficiuntur (secundum quod intellectus in actu est
quodammodo intellectum esse in actu) et per consequens ei assimilantur utpote ab ipso informati, subdit: et
communionem et assimilationem.
Consequenter autem ostendit conditiones sanctarum mentium quae in Deum extenduntur: quarum prima est
quod, secundum quod est eis licitum ex concessione divina et secundum quod decet eas ex conditione propria, se
ad ipsum ingerunt. Unde subdit: quae, scilicet mentes, ipsi, idest Deo, se immittunt sicut fas est et ut decet
sanctos, ita scilicet quod neque ad superius aliquid ex superbia praesumunt, scilicet super id quod est eis datum
convenienter secundum Dei apparitionem sive revelationem, neque iterum prolabuntur ad inferius, idest non
deiiciunt se infra id quod eis datum est, ex subiectione ad peius, idest ex quadam pusillanimitate, qua relictis
melioribus, peioribus inhaereant.

5

