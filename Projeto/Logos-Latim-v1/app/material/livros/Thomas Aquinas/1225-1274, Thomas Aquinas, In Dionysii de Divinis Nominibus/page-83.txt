Deinde, cum dicit: quare divina mens... Concludit ex praemissis, quod divina mens omnia cognoscendo continet
per cognitionem separatam ab omnibus, quia scilicet eius cognitio est et supra cognitionem intellectus et supra
cognitionem sensus, inquantum cognoscit omnia per ipsam primam causam omnium, primo in se habens omnem
scientiam, quam omnia esse habeant; sicut prius habuit notitiam Angelorum, quam Angeli fierent et prius etiam,
intus in sui dispositione produxit Angelos et omnia alia, quam in propriis naturis essent, quasi sciens omnia, ut
ita dicam, ab ipso primordiali rerum principio; et per suam scientiam, duxit omnia ad hoc quod ipsa subsistunt.
Deinde, cum dicit: et hoc arbitror... Probat quod dixerat, per auctoritatem Scripturae; et dicit quod, hoc quod
dictum est, significatur in sacra Scriptura cum dicitur quod Deus scit omnia antequam fiant et potest accipi Eccli.
23; ubi dicitur: Domino enim Deo, antequam crearentur, omnia sunt agnita. Et exponit hoc, dicens quod hoc
quod dicit quia divina mens novit omnia, non est per hoc quod acquirit scientiam rerum a rebus, sed ex seipsa et
in seipsa praehabet per modum causae, omnium scientiam et cognitionem et substantiam. Et dicit substantiam,
quia, sicut supra dictum est in capitulo de ente, in ipso esse divino praeexistit omne esse: aliter enim per suam
essentiam non posset omnia cognoscere, nisi omnia causaliter in ipso essent. Et quia omnia per suam essentiam
cognoscit, sequitur quod ipse sciat omnia et contineat sciendo, non per hoc quod seorsum se immittat dividendo
singulis, sicut nos seorsum applicamus intellectum nostrum diversis, sed per unam causae continentiam, quia
scilicet cognoscendo unam causam continentem omnia, cognoscit omnia; sicut et lumen, si esset cognoscitivum,
per se ipsum cognosceret tenebras, non aliunde accipiens tenebrarum cognitionem, quam a seipso. Comparatur
autem Deus ad creaturas sicut lumen ad tenebras, propter deficientiam creaturarum a divino lumine.
Deinde, cum dicit: igitur seipsam... Infert ex praemissis, tres conclusiones.
Manifestum est enim quod omnis cognitio est secundum modum eius quo aliquid cognoscitur, sicut omnis
operatio est secundum modum formae quo aliquis operatur. Cum igitur divina sapientia omnia cognoscat per hoc
quod cognoscit seipsam, ut dictum est, ipsa autem est immaterialis et indivisibilis et una, sequitur quod
cognoscat materialia immaterialiter et divisibilia indivisibiliter et multa unitive, inquantum scilicet omnia
cognoscit et producit per unum quod est eius essentia. Si enim per causam possunt cognosci effectus, sequitur
quod si ipse tradit esse omnibus secundum unam causam quae est eius essentia, quod etiam secundum eamdem
causam sciat omnia, sicut quae ab ipso processerunt et quae praeextiterunt in ipso Deo, antequam essent in
propriis naturis. Et sic manifestum est quod Deus non sumit cognitiones rerum ab ipsis rebus, sed magis ipsis
cognoscentibus dat quod possunt seipsa cognoscere et quod alia ab aliis cognoscantur.
Secundam conclusionem infert ibi: non igitur...* si enim Deus, cognoscendo se cognoscat omnia, sequitur quod
non sit in ipso alia cognitio qua cognoscit seipsum et alia qua communiter comprehendit omnia. Si enim ita esset
quod cognoscendo seipsum non cognosceret omnia, sequeretur quod eius causalitas alicubi vacaret, ita scilicet
quod essent aliqua non ab eo causata.
Sicut igitur impossibile est quod sit aliquid a Deo non causatum, ita impossibile est quod sit aliquid a Deo non
cognitum.
Tertiam conclusionem infert ibi: ita igitur...* si enim modus cognitionis sequitur cognitionis principium, ex quo
Deus cognitionem rerum non accepit a rebus, sequitur quod non cognoscit existentia per cognitionem quae sit ad
modum existentium, sed per cognitionem quae sit ad modum sui ipsius; quod etiam de Angelis Scriptura dicit,
quod cognoscunt quae sunt in terra, non tamen quod cognoscant sensibilia per sensus, sed per propriam virtutem
et naturam suae mentis, prout Deo assimilantur qui per suam essentiam cognoscit omnia, non solum universalia,
sed etiam singularia. Superioris enim naturae maior est virtus et potest plus per unum cognoscere, quod inferior
cognoscit per multa. Deus igitur et etiam Angelus per assimilationem ad Deum, cognoscit per mentem non
solum universalia, sed etiam singularia; quamvis homo intellectu cognoscat universalia, sensu vero singularia.
|#4 Lectio 4
Postquam Dionysius ostendit quomodo Deus cognoscat, hic ostendit quomodo cognoscatur; et circa hoc, tria
facit: primo, movet dubitationem; secundo, solvit; ibi: numquid igitur...; tertio, infert conclusionem ex dictis; ibi:
propter quod...* dicit ergo primo quod, cum dictum sit quod Deus cognoscit omnia per essentiam suam quae est
super intellectum et sensum et super omnia existentia, restat quaerendum quomodo nos possumus cognoscere
Deum, cum ipse non sit intelligibilis, sed supra intelligibilia; neque sensibilis, sed supra sensibilia; neque est
aliquid de numero existentium, sed super omnia existentia: omnis autem cognitio nostra est per intellectum vel
sensum, nec cognoscimus nisi existentia.
Deinde, cum dicit: numquid igitur...* solvit propositam dubitationem; et quia quaestio ita est, solutionem sub
interrogatione infert. Est ergo haec solutio quod nos cognoscimus Deum, non per naturam ipsius, quasi ipsam
essentiam eius videntes: eius enim essentia est ignota creaturae et excedit non solum sensum, sed etiam omnem
rationem humanam et etiam omnem mentem angelicam, quantum ad naturalem virtutem rationis et mentis; unde
non potest aliter convenire alicui, nisi ex dono gratiae. Non ergo cognoscimus Deum, videntes eius essentiam,
sed cognoscimus ipsum ex ordine totius universi. Ipsa enim universitas creaturarum est nobis a Deo proposita ut
per eam Deum cognoscamus, inquantum universum ordinatum habet quasdam imagines et assimilationes
imperfectas divinorum quae comparantur ad ipsas sicut principalia exemplaria ad imagines.

83

