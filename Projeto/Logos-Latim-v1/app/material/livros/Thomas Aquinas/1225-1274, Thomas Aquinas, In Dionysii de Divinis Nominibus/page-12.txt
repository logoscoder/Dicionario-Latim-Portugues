Hic igitur est primus modus Dei nominationum per abnegationem omnium, ea ratione quod ipse est super omnia
et quidquid est quocumque nomine signatum, est minus eo quod est Deus, quia excedit nostram cognitionem,
quam, per nomina a nobis imposita, exprimimus.
Deinde cum dicit quoniam autem..., tradit secundum modum Dei nominationum, quae scilicet nominant Deum ut
causam; et circa hoc tria facit: primo, praemittit rationem huiusmodi nominationum; secundo, ponit ipsas
nominationes, ibi: hoc igitur...; tertio, excludit quemdam errorem, ibi: et vere laudatur...* ad evidentiam autem
primae partis, considerandum est quod cum effectus procedant per quamdam assimilationem a suis causis,
secundum modum quo aliquid est causa, praehabet in se similitudinem sui effectus. Si enim aliquid est causa
alterius secundum suam speciem vel naturam, effectus in se habet similitudinem secundum suam naturam: sicut
homo generat hominem et equus equum. Si vero sit causa alterius secundum aliquam dispositionem
superadditam, secundum hoc etiam habebit similitudinem sui effectus. Aedificator enim est causa domus, non
secundum suam naturam, sed secundum suam artem, unde similitudo domus non est in natura aedificatoris, sed
in eius arte.
Ulterius autem considerandum est, quod cum bonum habeat rationem finis, quia bonum est quod omnia
appetunt, finis autem est prima causarum, bonum est cui primo competit ratio causandi. Secundum hoc igitur
quod aliquid se habet ad bonum, secundum hoc se habet quod sit causa.
Quia igitur Deus est bonus, non quidem bonus quasi bonitatem participans, sed sicut ipsa essentia bonitatis, non
per aliquam dispositionem creatam est causa rerum, sed per ipsum esse suum est causa omnium existentium; nec
per hoc excluditur quin agat per intellectum et voluntatem, quia intelligere eius et velle est ipsum esse eius.
Sic igitur in ipso sua causa praehabet similitudinem omnium suorum effectuum.
Omnis autem causa intantum potest nominari ex nomine sui effectus, inquantum habet in se similitudinem eius.
Si enim sit similitudo secundum identitatem rationis, nomen illud conveniet causae et causato, sicut nomen
hominis, generanti et generato.
Si vero non sit similitudo secundum eamdem rationem, sed sit supereminentius in causa, non dicetur nomen de
utroque secundum unam rationem, sed supereminentius de causa, sicut calor de sole et igne.
Sic igitur, quia similitudo omnium rerum praeexistit in divina essentia non per eamdem rationem, sed
eminentius, sequitur quod providentiam deitatis, sicut principem totius boni, idest, principaliter in se totum
bonum habentem et aliis diffundentem, convenit laudare ex omnibus causatis; non tamen univoce sed
supereminenter, quod contingit propter convenientiam creaturarum cum ipsa; quam quidem convenientiam
designat cum subdit: quoniam et circa ipsam sunt omnia.
Effectus enim dicuntur circa causam consistere, inquantum accedunt ad similitudinem ipsius, secundum
similitudinem qua lineae egredientes e centro circumstant ipsum, secundum quamdam similitudinem, ab ipso
derivatae.
Inveniuntur autem aliqua esse circa aliquid, quod tamen est propter ea quae circumstant, sicut columna est
propter domum.
Non autem Deus est propter creaturas, sed e converso, et ideo subdit: et ipsius causa sunt omnia eo modo
loquendi quo medicina dicitur esse causa sanitatis, idest propter sanitatem.
Contingit autem apud nos, quod id quod est propter finem est causa activa finis et prius eo in generatione, sicut
se habet medicatio ad sanitatem; et ne sic Deus esse finis credatur, subiungit: et ipse est ante omnia. Sunt etiam
aliqua propter finem quae licet non praecedant id propter quod sunt, tamen aliquid ad ipsum conferunt, sicut
vestimenta sunt propter hominem; et ad hoc excludendum a Deo, subdit: et omnia in ipso consistunt, unde ex
nullo, aliquid accipere potest, sed omnia acquirunt quidquid habent, ab ipso.
Et ne aliquis credat esse Deum causam rerum solum per modum finis, ut quidam posuerunt et non per modum
factionis et conservationis, subiungit: et esse hanc, scilicet deitatem vel providentiam divinam, est totorum, idest
omnium vel perfectorum, deductio, idest, productio, et substantia; ac si dicat: ipsa deitas per suum esse est causa
productionis et existentiae rerum.
Est autem ulterius considerandum quod omnis effectus convertitur ad causam a qua procedit, ut Platonici dicunt.
Cuius ratio est quia unaquaeque res convertitur ad suum bonum, appetendo illud; bonum autem effectus est ex
sua causa, unde omnis effectus convertitur ad suam causam, appetendo ipsam. Et ideo postquam dixerat quod a
deitate deducuntur omnia, subiungit quod omnia convertuntur ad ipsam per desiderium; et hoc est quod dicit: et
omnia ipsam desiderant.
Et ne aliquis credat quod omnia ipsam cognoscant, ostendit quomodo, diversimode, diversa ipsam desiderant,
subdens: intellectualia quidem, idest Angeli, et rationalia, idest homines, desiderant ipsam cognitione, idest
cognoscendo ipsam, non enim cognosci potest nisi intellectu aut ratione; istis autem subiecta, non cognitione
ipsam desiderant, sed alia quidem solum sensibiliter, ut bruta animalia; et alia secundum vivificum motum, ut
plantae; aut secundum aptitudinem substantialem, ut ea quae moventur secundum generationem et corruptionem;
aut habitudinariam, ut in aliis motibus, qui sunt secundum qualitatem et quantitatem et ubi; omnia enim
huiusmodi licet non cognoscant Deum, tamen dicuntur ipsum desiderare, inquantum tendunt ad quoddam bonum
particulare. In omni autem bono particulari refulget primum bonum, ex quo habet quodlibet bonum quod sit
appetibile.
12

