Si autem ipsae res in se considerentur: primum et communius, quod in eis invenitur, est esse; secundo, vivere;
tertio, cognoscere; quarto iustum esse vel virtuosum.
Et secundum hunc ordinem, de divinis nominibus prosequitur: primo quidem post bonum, de ente in 5 capitulo;
secundo, de vita in 6; tertio, de sapientia in 7; quarto, de virtute et iustitia in 8.
Comparatio autem rerum ad invicem attenditur secundum duo: primo, secundum aliquid intrinsecum, prout una
res dicitur alteri similis vel aequalis, eadem vel diversa, propter convenientiam in substantia, quantitate aut
qualitate et de his agit in 9 capitulo; secundo vero, secundum aliquid extrinsecum, sive secundum quod
continentur sub una parte sive secundum quod continentur sub una mensura et de his agit in 10, ubi agitur de
omnipotente et antiquo dierum; hanc autem ordinationem sequitur pax et tranquillitas ordinis, unde in 11 agitur
de pace.
Sed circa ordinem rerum in finem, duo sunt consideranda, scilicet providentia gubernantis et ordinantis in finem
et de hoc agitur in 12 capitulo, ubi agitur de rege regum et Domino dominorum, et ipse finis ad quem res per
providentiam et gubernationem perveniunt et hoc pertinet ad 13 capitulum, in quo agitur de perfecto et uno.
Ad sciendam vero continentiam huius 4 capituli, considerandum est quod opposita sunt eiusdem considerationis;
malum autem opponitur bono, unde in cap. De bono determinat etiam de malo.
Rursus, quia actus per obiectum cognoscitur, ad eamdem considerationem reducitur actus et obiectum; bonum
autem est proprium obiectum amoris, unde in hoc cap. Boni, agit etiam de amore et de extasi, quae est effectus
amoris, ut patebit, et de zelo qui quamdam amoris intensionem signat.
Item, cum bonum sit quod omnia appetunt, quaecumque de se important appetibilis rationem, ad rationem boni
pertinere videntur; huiusmodi autem sunt lumen et pulchrum, de quibus etiam in hoc cap. Agit. Et hanc
intentionem capituli exprimit titulus qui talis est: de bono, lumine, pulchro, amore, extasi et zelo.
Primo, igitur, in hoc capitulo determinat de bono; et primo, ostendit qualiter bonum sit in Deo; secundo, qualiter
creaturis communicetur, ibi: propter ipsos...* circa primum, duo facit: primo ostendit quomodo attribuatur Deo;
secundo inducit exemplum, ibi: etenim...* dicit ergo primo quod post praemissa iam oportet sermonem dirigere
de hoc nomine bonum quod in sacra Scriptura excellenter attribuitur supremae deitati, quae in bonitate
distinguitur ab omnibus aliis rebus, ut patet per illud Lucae 18: nemo bonus nisi solus Deus.
Et hoc, propter duo: primo, quidem, quia ipsa divina essentia est ipsa bonitas, quod in aliis rebus non contingit:
Deus enim est bonus per suam essentiam, omnia vero alia per participationem; unumquodque enim bonum est,
secundum quod est res actu; Deo autem proprium est quod sit suum esse, unde ipse solus est sua bonitas.
Item, res aliae, etsi inquantum sunt, bonae sint, tamen perfectam bonitatem consequuntur per aliquod
superadditum supra eorum esse; sed Deus in ipso suo esse, habet complementum suae bonitatis.
Item, res aliae sunt bonae per ordinem ad aliquid aliud, quod est ultimus finis; Deus autem non ordinatur ad
aliquem finem extra se. Sic igitur, primum quod est proprium divinae bonitatis est quod ipsa bonitas est essentia
divina; secundum proprium eius est quod extendit bonitatem ad omnia, quae per participationem dicuntur
derivari ab eo quod per essentiam dicitur.
Deinde cum dicit: etenim...
Manifestat per exemplum quod dixerat de diffusione bonitatis et dicit quod sicut noster sol materialis illuminat
omnia quae possunt participare per suam proportionem lumen eius, per suum esse naturale, non ratiocinando vel
praeeligendo unum alteri, ita et bonum quod est Deus, quod est archetypum, idest principale exemplar vel figura,
per excellentiam separatum super solem, sicut supra quamdam obscuram et deficientem imaginem, per suam
essentiam proportionaliter immittit omnibus existentibus, radios suae bonitatis quantum ad omnia quae ab
bonitatem pertinent.
Considerandum est autem quod non replicavit in Deo: non ratiocinans aut praeeligens quod de sole dixerat; sed
sicut de sole dixerat quod per ipsum suum esse illuminat, ita de Deo subdit quod per suam essentiam omnibus
bonitatem tradit. Esse enim solis non est eius intelligere aut velle, etiam si intellectum et voluntatem haberet et
ideo quod facit per suum esse, non facit per intellectum et voluntatem. Sed divinum esse est eius intelligere et
velle et ideo quod per suum esse facit, facit per intellectum et voluntatem. Et ideo signanter dixit quod Deus
segregatur a sole, sicut archetypum supra obscuram imaginem.
Deinde, cum dicit: propter istos... Ostendit quomodo bonitas inveniatur in creaturis a Deo diffusa: et primo,
quomodo inveniatur in Angelis; secundo, quomodo inveniatur in animabus rationalibus, ibi: sed et post illas...;
tertio, quomodo inveniatur in aliis creaturis corruptibilibus, ibi: sed et de ipsis...; quarto, quomodo inveniatur in
materia prima, ibi: si autem et super omnia... Quinto, quomodo inveniatur in corporibus coelestibus, ibi: sed
quod nos...* circa primum duo facit: primo ostendit quomodo invenitur bonum in Angelis secundum se;
secundo, prout considerantur sub propria regula et ordine; ibi: inde ipsis...* circa primum, tria facit: primo,
ostendit quomodo bonum invenitur in Angelis, quantum ad eorum naturam; secundo, quantum ad eorum
conservationem; ibi: et mansionem...; tertio, quantum ad ordinem in finem; ibi: et ipsam desiderantes...* circa
primum, tria facit: primo, ostendit quomodo ex divina bonitate habent esse; secundo, quomodo vivere; ibi:
propter istos sunt... Tertio, quomodo intelligere; ibi: et sicut incorporales...* dicit ergo primo, quod propter
radios, idest diffusionem divinae bonitatis, productae sunt in esse subsistenti coelestes creaturae in quibus
invenitur substantia, virtus et operatio, ut in cap. XI coelestis hierarchiae dicitur. Et dicuntur intelligibiles,
30

