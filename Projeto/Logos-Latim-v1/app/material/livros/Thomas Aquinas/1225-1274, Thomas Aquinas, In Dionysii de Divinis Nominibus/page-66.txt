semper finis respondet principio activo; ad hoc enim operatur unumquodque quod est conveniens suae naturae,
sicut ignis agit ad generationem ignis. Sed finis omnium malorum est bonum.
Ergo et principium omnium malorum est bonum. Quod autem finis malorum sit bonum, sic probat: illud enim
finis alicuius est propter quod illud fit; sed quodcumque facit aliquid sive bonum sive malum, facit illud propter
bonum et hoc manifestat in his quae faciunt mala de quibus minus videtur; non enim facimus mala, nisi ex
desiderio alicuius boni; nullus enim facit ea quae facit, respiciens per intentionem ad malum: sicut ille qui
committit adulterium non allicitur ex inordinatione propter quam adulterium est malum, sed ex delectatione quae
est aliquod bonum. Ergo finis malorum est bonum; et ita sequitur quod bonum sit etiam malorum principium.
Omne autem quod habet aliquam substantiam habet principium et finem suae substantiae convenientem: quod
non potest dici de malo, ut ostensum est. Ergo relinquitur quod malum non habeat substantiam, sed quod sit
privatio substantiae, cum sit factum boni gratia et non gratia sui ipsius, sicut ostensum est.
Sed si ille qui facit malum intendit ad bonum, ut hic dicit, videtur quod non peccet, quia peccatum praecipue ex
intentione dependet. Sed dicendum est quod si aliud malum coniunctum bono esset ignoratum, utpote adiunctum
ei, raro et in paucioribus intentio quae fertur in bonum esset mala. Sed quando malum adiunctum non latet,
utpote semper adiunctum huic bono in quod intentio fertur, aliquo etiam modo fertur in malum, licet non
principaliter. Ex quo enim non recusat illud bonum propter malum adiunctum, sequitur quod magis velit illud
malum quam carere bono et quod minus velit maius bonum, quo privatur per illud malum, quam minus bonum
cui adiungitur malum.
Deinde, cum dicit: malo esse ponendum... Ostendit qualiter bonum sit principium mali; et circa hoc, duo facit:
primo, ostendit propositum; secundo, infert conclusionem ex dictis; ibi: igitur privatio...* quia ergo supra
ostenderat quod bonum est principium mali, ne aliquis crederet quod sit per se principium eius, ad hoc
excludendum dicit quod malo assignandum est esse per accidens et propter aliud et non quasi ex proprio et per se
principio; quod sic probat: quandocumque est aliud factum et aliud desideratum, illud quod fit habet causam per
accidens: sicut si aliquis fodiens sepulchrum inveniat aurum, dicimus inventionem auri per accidens provenisse.
Sed quando aliquis facit malum, aliud est quod fit et aliud quod desideratur sive intenditur: quia illud quod fit
apparet esse bonum; quod omnino necesse est, quia fit boni gratia omne quod fit, ut ostensum est; sed secundum
rei veritatem non est bonum, quia contingit quod aliquis opinatur esse bonum quod non est bonum. Ergo
relinquitur quod malum non habeat principium nisi per accidens.
Et inde ulterius concludit quod malum est praeter viam quia motus qui est via ad non-ens, non per se terminatur
ad malum; et iterum est praeter intentionem moventis, quia omnis intentio agentis fertur in bonum; et iterum est
praeter naturam, quia non progreditur ab agente secundum convenientiam suae naturae, cum omne agens agat
virtute boni; et ulterius est etiam praeter causam, quia non habet causam per se, sed solum per accidens, sive per
causam intelligatur principium effectivum sive causa finalis; et sicut est praeter naturam ita est etiam praeter
artem. Est etiam praeter diffinitionem rationis quae dirigit in operibus artis et praeter voluntatem quae manet in
eis; et similiter est praeter substantiam subsistentem, quia non habet formam per quam subsistat, sed est privatio
formae.
Si quis obiiciat quod alicui peccanti apparet bonum illud quod facit et sic videtur ex ignorantia peccare omnis
peccans et ita a peccato excusari, dicendum est quod huiusmodi error, propter quem opinatur esse bonum quod
non est bonum, est secundum ignorantiam electionis qua ignoratur in particulari quod scitur in universali.
Ille enim qui in universali scit adulterium esse malum, in particulari iudicat bonum esse nunc adulterare,
inquantum praeponderat in sua voluntate bonum delectabile bono honesto, cui opponitur malum delectationi
adiunctum. Unde huius ignorantia magis est ex inordinatione voluntatis quam quod sit causa inordinatae
voluntatis. Et propter hoc dicit Philosophus in III ethicor. Quod peccat quidem ignorans, sed non ex ignorantia.
Unde non excusatur, nec in toto nec in parte.
Deinde, cum dicit: igitur...
Infert conclusionem ex dictis, in qua multiplicat rationes mali. Cum igitur malum sit privatio boni dupliciter
variari potest: aut ex parte privationis, quia contingit multipliciter aliquid privari; aut ex parte boni, quia
multipliciter bonum contingit privari.
Concludit ergo quod quia malum non habet subsistentiam, quod sit privatio privans totaliter aliquod particulare
bonum, sicut caecitas est malum quia privat totaliter visum; et iterum malum est defectus quando scilicet non
totaliter aliquid tollitur, sed deficienter habetur, ut patet in eo qui obscure videt; et est etiam infirmitas quando
scilicet non firmiter habetur bonum, etiam si intense habetur: sicut si quis acute videat et tamen non habeat
firmum visum, sed facile visus eius destituatur.
Tria haec ergo accipiuntur ex parte privationis.
Sed ex parte eius quod privatur per malum, primo accipienda est ratio boni in communi, ad quam tria pertinent:
scilicet, commensuratio aliquorum ex quibus aliquid componitur, ut sanitas est commensuratio humorum et
pulchritudo commensuratio membrorum et, per oppositum, malum est incommensuratio, sicut aegritudo et
turpitudo.
Secundum quod pertinet ad rationem boni, est quod actus pertingat ad debitum finem et, per oppositum, dicit
quod malum est peccatum: nam peccatum dicitur et in natura et in arte et in voluntate, quando actus non pertingit
66

