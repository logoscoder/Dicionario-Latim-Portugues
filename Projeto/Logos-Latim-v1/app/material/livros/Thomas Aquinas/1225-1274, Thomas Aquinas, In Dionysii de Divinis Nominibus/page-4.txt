simplicia per composita, nec incorporea per corporalia; sed Deus est super omnem ordinem existentium; ergo per
nihil existentium comprehendi potest.
Et hoc est quod dicit: sicut enim intelligibilia sunt incomprehensibilia et incontemplabilia a sensibilibus, idest
per sensibilia; et simplicia et infigurabilia per ea quae sunt in compositione et figura, idest quae sunt composita
et figurata (non enim est figura nisi compositorum); et sicut carentia seu privatio formae, scilicet corporalis,
rerum incorporalium, quae quidem carentia seu privatio est intangibilis et infigurabilis, idest ipsa incorporalia,
quae carent forma et sunt intangibilia et infigurabilia (ut intelligamus poni abstractum pro concreto) sunt
incomprehensibilia et incontemplabilia formatis secundum figuras corporum, idest ipsis corporibus sic, inquam,
hoc est, secundum eamdem rationem veritatis, superponitur unitas, idest Deus, qui est ipsa unitas quasi existens
unus per suam essentiam, quae est supersubstantialis, superponitur substantiis et quae est super mentem
superponitur mentibus, idest intellectualibus spiritibus; et ipsum bonum, scilicet Deus, quod est super
deliberationem, idest super omnem rationem, est indeliberabile omnibus deliberationibus, idest non investigabile
aliqua ratione creata et quod est super verbum, idest super omnem locutionem creaturae, est ineffabile, idest
indicibile, omni verbo creato.
Ubi quatuor tetigit, scilicet: substantias, quae sunt obiecta cognitionis; mentem, idest intellectum simplicem;
deliberationem, idest rationem inquirentem, quae pertinent ad virtutes cognoscitivas; et verbum, quod pertinet ad
manifestationem cognitionis.
Ponit autem haec quatuor quia non solum intendit ostendere quod Deus non possit per aliquam virtutem
cognoscitivam comprehendi aut locutione perfecte manifestari, sed quod neque per aliquod obiectum creatum
vel per quamcumque similitudinem creatam.
Unde et in exemplis quae ponit, non dicit quod intelligibilia sint incomprehensibilia sensibus, sed sensibilibus
quia per sensibilia intelligibilia comprehendi non possunt.
Et eadem ratio est de aliis.
Et attendendum est quod non solum dixit quod intelligibilia sint incomprehensibilia sensibilibus, sed etiam
incontemplabilia, quia per ea quae sunt inferioris ordinis, non solum comprehendi non possunt ea quae sunt
superioris, sed neque contemplari.
Tunc enim per aliud contemplamur, cum per unum possumus essentiam illius videre ut sciamus de eo quid est.
Comprehenditur autem illius essentia cum ita perfecte cognoscitur, sicut cognoscibilis est. Qui enim
conclusionem demonstrabilem medio probabili cognoscit, etsi eam aliqualiter contempletur, non tamen eam
comprehendit quia non pertingit ad perfectum modum suae cognitionis.
Sic, igitur, Deus incomprehensibilis quidem est omni intellectui creato, quia est super omnem mentem et
rationem, utpote plus habens de claritate veritatis in sua essentia, quod ad eius cognoscibilitatem pertinet, quam
aliquod creatum de virtute ad cognoscendum. Unde nulla creatura potest pertingere ad perfectum modum
cognitionis ipsius, quem nominavit supersubstantialem scientiam, et hoc esset eum comprehendere.
Potest tamen intellectus creatus eius essentiam contemplari aliquo modo attingendo, non tamen per aliqua
obiecta vel species vel quascumque similitudines creatas, quia nullum horum potest manuducere in divinam
essentiam, multo minus quam corpus in incorpoream essentiam.
Sic igitur, secundum rationem Dionysii oportet dicere quod Deus et incomprehensibilis est omni intellectui et
incontemplabilis nobis in sua essentia, quamdiu nostra cognitio alligata est rebus creatis, utpote nobis
connaturalibus; et hoc est in statu viae.
Et quia Deum unitatem vocaverat, ne aliquis credat quod sit unitas formaliter rebus inhaerens, quasi in ipsis
rebus participata, ad hoc excludendum subiungit: unitas, scilicet per se subsistens, unificans omnem unitatem,
idest diffundens unitatem in omnibus, quae quocumque modo unitatem participant.
Deinde, quia Deum nominaverat unitatem supersubstantialem et bonum super mentem, posset aliquis credere
quod Deus nullo modo posset dici substantia aut mens aut aliquid huiusmodi et ideo, ad hoc excludendum subdit
quod Deus est quidem substantia sed supersubstantialis.
Ad cuius evidentiam considerandum est quod nomina, cum sint a nobis imposita, sic significant secundum quod
res in cognitionem nostram cadunt. Cum igitur hoc ipsum quod Deus est, sit supra cognitionem nostram, ut
ostensum est, cognitio autem nostra commensuretur rebus creatis, nomina a nobis imposita non sic significant
secundum quod congruit divinae excellentiae, sed secundum quod convenit existentiae rerum creatarum.
Esse autem rerum creatarum deductum est ab esse divino secundum quamdam deficientem assimilationem.
Sic igitur, secundum quod qualitercumque similitudo est rerum creatarum ad Deum, nomina a nobis imposita de
Deo dici possunt, non quidem sic sicut de creaturis, sed per quemdam excessum, et hoc significat quod dicit,
quod Deus est supersubstantialis substantia; et similiter quod subdit quod est intellectus non-intelligibilis, idest
non quales sunt intellectus qui intelliguntur a nobis; et est verbum non-dicibile, idest non qualia sunt verba quae
a nobis dicuntur.
Sicut autem nomina a nobis imposita, de Deo dici possunt secundum quod aliqua similitudo est creaturarum ad
Deum, ita secundum quod creaturae deficiunt a repraesentatione Dei, nomina a nobis imposita a Deo removeri
possunt et opposita eorum praedicari. Unde subdit quod Deus sic dicitur ratio, quod potest dici et irrationabilitas;
et sic dicitur intellectus, quod potest dici non-intelligibilitas; et sic dicitur verbum, quod potest dici
4

