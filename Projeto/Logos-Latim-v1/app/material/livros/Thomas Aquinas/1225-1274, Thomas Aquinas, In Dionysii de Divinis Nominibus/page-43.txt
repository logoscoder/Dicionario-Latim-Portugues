Horum, autem, pulchrum et bonum divinum quod est super omnem stationem et motum creaturarum, causa est
non solum productiva, sed etiam contentiva, idest conservativa et causa finalis et ad quod et cuius gratia, sicut in
causam finalem: ad finem enim consequendum movemur et eius gratia operamur; unde quod dicit: ad quod
pertinet ad ipsam nominationem finis; quod autem dicit: cuius gratia respicit intentionem secundum quod
volentes unum, tendimus in illud quasi in finem.
Deinde, cum dicit: etenim ex ipso... Colligit universam causalitatem pulchri et boni, circa omnes rerum
differentias: et primo, ponit differentias rerum quae causantur ex pulchro et bono; secundo, diversos modos
causandi qui attribuuntur pulchro et bono; ibi: et simpliciter...* circa primum: primo, ponit substantiales
differentias, dicens; ideo oportet quod omnis statio et motus causetur ex pulchro et bono, quia ex ipso causantur
omnes rerum differentiae: ex ipso enim sicut ex causa activa et per ipsum, sicut per causam exemplarem,
secundarie est omnis substantia cuiuscumque sit speciei et omnis vita sive sit mentis angelicae quae sic vivit
quod non vivificat corpus sive animae quae vivificat corpus.
Deinde, descendit ad res corporales: in quibus, primo, considerantur differentiae ad quantitatem continuam
pertinentes; et dicit quod ab ipso causantur omnes parvitates, aequalitates, magnitudines rerum omnis naturae
corporalis. Differentiae autem quantitatis sunt magnum et parvum, quorum medium est aequale, ut dicitur in X
metaph.. Haec autem signant quantitatem indeterminatam; sed quaedam aliae sunt quae significant quantitatem
determinatam, ut bicubitum, tricubitum; et ad huiusmodi exprimenda, subdit: mensurae omnes. Ex
determinatione autem quantitatum, consurgit proportio quae est habitudo unius quantitatis ad aliam; et ideo
subdit: existentium proportiones. Proportiones autem quaedam sunt convenientes secundum naturam et
conditionem rerum et quaedam non convenientes; proportiones autem in sonis vocantur harmoniae et, per
quamdam similitudinem, proportiones convenientes quarumcumque rerum harmoniae dicuntur; unde subdit: et
harmoniae. Est autem, in quantitate continua, considerare ipsam continuitatis rationem; ad quam pertinet quod
subdit: et concretiones. De ratione autem continui est quod dividatur; divisio autem constituit rationem totius et
partis, quia pars est in quam dividitur totum; et ideo subdit: totalitatis partes.
Deinde, accedit ad quantitatem discretam, quae est numerus, cuius principium est unum; unde subdit: omne
unum et multitudo. Est autem in ipsa multitudine quamdam unitatem considerare, secundum quod ex multis
unum constituitur vel secundum continuationem aut contactum partium, ad quod pertinet quod subdit: et
coniunctiones partium, aut quocumque modo; ad quod pertinet: omnis multitudinis unitiones.
Ex unitione autem partium resultat forma, quae est perfectio totius; unde subdit: perfectiones totalitatum.
Deinde, accedit ad differentias diversorum generum; unde subdit: quale, quantum ad genus qualitatis; quantum,
secundum genus quantitatis; quotum, prout dicit ordinem secundum genus situs vel quotum, quantum ad
quantitatem discretam secundum quod importat numerum; et subdit: infinitum, quod convenit quantitati
continuae quidem secundum divisionem; discretae vero secundum appositionem; et subdit: comparationes,
quantum ad genus relationis et discretiones, idest differentiae.
Quantum ad idem ergo comparatio pertinet ad relationem convenientiae: ut idem, aequale, simile; discretio vero,
ad relationem differentiae: ut diversum, inaequale, dissimile.
Et quia posuit infinitum et relationem, quasi consequentia quantitatem et qualitatem, circa utrumque differentias
quasdam considerat: et primo, quidem, circa infinitum considerat ipsam infinitatem, cum dicit; omnis infinitas,
omnis finis; et effectivum finis, cum dicit: diffinitiones omnes: dicit enim aliquid infinitum secundum quod est
indeterminatum. Deinde, ponit diversitates comparationum: comparatur autem aliquid alteri, secundum prius et
posterius et quantum ad hoc dicit: ordines, et secundum magis et minus et quantum ad hoc dicit: excessus, et
quantum ad causam et causatum: et sic dicit: elementa, propter causas materiales; et formae, propter causas
formales.
Ulterius, procedit ad actiones; et primo ponit divisionem secundum substantiam et virtutem et operationem;
deinde dicit processum operationis in homine: in qua, primo, est habitus animae; secundo, sensus, idest cognitio
vel apprehensio; tertio, verbum; quarto, exterius factum; iterum, sic factionem distinguit: in corporibus enim est
actio per contactum, et quantum ad hoc dicit: omnis tactus; in intellectu autem per scientiam, quae est quidam
contactus intellectus; in voluntate vero per unitionem, quae est etiam quidam tactus voluntatis, unde subdit:
omnis scientia, omnis unitio.
Deinde, cum dicit: et simpliciter...
Ostendit diversos modos causandi qui conveniunt pulchro et bono; et circa hoc, tria facit: primo, ostendit
quomodo pulchrum et bonum est diversimode causa rerum; secundo, quod omnis causalitas rerum in ipso
praeexistit; ibi: et in ipso...; tertio, ostendit quomodo ab ipso omnis causalitas derivatur; ibi: et simpliciter...*
dicit ergo, primo, universaliter loquendo: omne quod est, est ex pulchro et bono quod est Deus, sicut ex principio
effectivo; et in pulchro et bono est, sicut in principio contentivo vel conservativo; et ad pulchrum et bonum
convertitur, ipsum desiderans, sicut ad finem, et non solum est finis ut desideratus, sed etiam inquantum omnes
substantiae et actiones ordinantur in ipsum, sicut in finem; et hoc est quod subdit: et omnia quaecumque sunt et
fiunt, propter pulchrum et bonum sunt et fiunt et ad ipsum omnia inspiciunt, sicut ad causam exemplarem, quam
habent ut regulam suae operationis; et ab ipso moventur, sicut a causa movente; et continentur et conservantur in

43

