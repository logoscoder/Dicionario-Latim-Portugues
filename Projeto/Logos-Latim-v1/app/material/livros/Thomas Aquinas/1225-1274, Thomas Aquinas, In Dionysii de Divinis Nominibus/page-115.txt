suam causam a qua procedunt. Addit autem: et reponuntur, quantum ad hoc quod effectus praeexistunt in causa;
dicit enim apostolus, Rom. II: ex quo omnia, per quem omnia, in quo omnia, quibus tribus Dionysius duo addit,
scilicet: a quo et ad quem, quae etiam non longe sunt a traditione Scripturae.
Quibus quinque habitudinibus, quinque correspondentia ponit, ut intelligatur quod a Deo sunt omnia sicut a
principio quod omnibus esse influit; ex Deo autem ordinata sunt omnia, inquantum in se ordo rerum sumitur ex
ipsa ratione divinae bonitatis; per Deum manent omnia, sicut per causam conservantem; in Deo continentur
omnia, sicut effectus in causa; et ad Deum convertuntur omnia, sicut ad finem et adimplentur, idest perficiuntur
omnia: ultima enim rei perfectio est ex eo quod attingit proprium finem.
Deinde, cum dicit: et non invenies... Manifestat idem per experimentum humanae rationis et dicit quod, si quis
diligenter consideret, non potest invenire aliquid quod non habeat et esse et perfectionem et salutem, idest
conservationem per unum, secundum quod deitas trinitatis, una supersubstantialiter nominatur.
Deinde, cum dicit: et oportet... Ostendit differentiam unius, secundum quod de Deo dicitur, ad omnia alia quibus
attribuitur unum; et circa hoc, tria facit: primo, ponit ordinem huius unius ad alia; secundo, assignat huius ordinis
rationem; ibi: quoniam existens unum...; tertio, concludit differentiam; ibi: propter quod...* dicit ergo primo
quod oportet nos laudare totam et unam trinitatis deitatem unitive, idest secundum rationem unius, ita quod
convertamur a multis creaturis quae participant unum, ad id quod vere unum est, scilicet Deum; et haec
conversio fit in nobis virtute divinae unitatis: dum enim consideramus quod divina unitas est virtuosior omni
unitate, omnia relinquentes, in ipsam convertimur.
Et quia dixerat quod oportet unam deitatem laudare unitive quid hoc importet exponit subdens: scilicet omnium
causam. Est enim de ratione unius causalitas, ut supra dictum est, similiter etiam prioritas, unde subdit: unum,
quod est ante omne unum creatum et ante omnem multitudinem et ante omnem partem et totum, de quibus supra
dictum est quod participant unum; et iterum est ante omnem diffinitionem et infinitatem oppositam et terminum
oppositum ad interminabilitatem: finis enim et terminus ad rationem unius pertinere videntur. Unumquodque
enim inquantum est finitum et terminatum, secundum hoc habet unitatem in actu. Sed unum quod est Deus est
ante omnem finem et terminum et opposita eorum et est causa terminationis omnium et non solum existentium,
sed etiam ipsius esse.
Nam ipsum esse creatum non est finitum si comparetur ad creaturas, quia ad omnia se extendit; si tamen
comparetur ad esse increatum, invenitur deficiens et ex praecogitatione divinae mentis, propriae rationis
determinationem habens.
Et ipsum unum divinum est causa omnium et non solum particularium entium, sed etiam omnium totorum, idest
entium universalium et est simul cum omnibus et ante omnia, quia scilicet sua aeternitate continet omnium
durationes et excedit; et est super omnia sublimitate suae naturae et singulariter sua celsitudine ab omnibus
separatum existens; et cum sit unum supersubstantiale, ipse est super ipsum unum existens, idest super unum
creatum, quod in existentibus creatis invenitur; et ipsum unum existens terminat, idest dat terminationem
propriae rationis uni creato, quod non est superexistens, sed existens, quasi intra genus existentium contentum.
Deinde, cum dicit: quoniam existens... Assignat rationem praemissi ordinis, quare scilicet unum, quod est Deus,
est ante ipsum unum creatum et ante omnia alia; et dicit quod, hoc ideo est, quia unum existens, quod est in
genere creaturarum, est numerabile, idest quaedam pars numeri: omne enim quod est unum in creaturis,
connumeratur alteri cum quo convenit aut specie aut genere aut in aliquo ordine; sed numerus participat essentia,
cum sit quaedam species entis; unde, per consequens, unum quod est in rebus creatis, participat essentia.
Sed unum supersubstantiale, quod Deus est, non connumeratur alteri nec participat essentia, sed dat
terminationem propriae rationis et uni creato et numero, atque ipsum est principium et causa et numerus et ordo
unius creati et numeri et universaliter omnis entis: dicitur autem esse principium omnis entis, prout est ante
omnia; causa autem, secundum quod ab ipso omnia procedunt; numerus autem, secundum quod est mensura
omnium, unicuique proprium modum statuens; ordo autem est omnium, secundum quod omnia sua sapientia
ordinat.
Deinde, cum dicit: propter quod... Concludit ex praemissis differentiam unius quod attribuitur Deo, ad unum
quod est in creaturis; et dicit quod quia unum, quod est Deus, est supra omne unum creatum et supra omnem
numerum, ideo, cum in deitate quae est supra omnia laudatur unitas ac trinitas, non est accipiendum quod sit talis
unitas aut trinitas quae sit a nobis cognita aut a quocumque existentium, secundum naturalem cognitionem; quia
nec ipsi Angeli ad cognoscendam unitatem et trinitatem divinam, prout est in se, per sua naturalia pertingere
potuerunt. Sed tamen per gratiam non solum Angeli sed et nos pertingere poterimus ad videndum essentiam
unius aeterni Dei, sed non ad comprehendendum.
Et quamvis ipsa unitas et trinitas Dei non sit talis, qualis nota est nobis, tamen Deum, qui superessentialiter
existit omnibus existentibus et qui est supra omne id quod nominatur, nominamus nomine divinae unitatis et
trinitatis ut per haec duo nomina, laudemus superunitatem ipsius, idest excellentiam unitatis eius quae est super
omne unum; et vere laudemus deigenum eius, idest ut in nomine trinitatis insinuetur nobis divina processio prout
filius generatur a patre et spiritus sanctus procedit a patre et filio: trinitas enim personarum non distinguitur nisi
per relationes originis, quibus designatur processio unius personae ab alia.

115

