providentia utuntur, quia scilicet sapientia et virtus et bonitas eius, non limitatur ad istum cursum rerum, sed in
infinitum superabundat.
Deinde, cum dicit: igitur...
Ostendit qualiter praedicta Deo attribuantur; et dicit quod in Deo, qui est causa excedens omnia praedicta,
laudari possunt absolute, ut dicatur quod in Deo est sanctitas, regnum, dominatio et deitas. Sed adhuc addere nos
possumus aliqua ad ipsius excessum pertinentia, sicut quod dicamus quod ipsa prima causa est sanctitas et
dominatio excedens et etiam regnum supremum et simplicissima deitas, quia primae causae non convenit deitas
per participationem, sed per essentiam.
Assignat autem consequenter rationem praemissorum: et primo quidem, quantum ad sanctitatem quam dixit esse
munditiam quamdam; et dicit quod omnis munditia quorumcumque existentium praeexistit in uno quod est
prima causa, non quidem divisim, sed collective prout scilicet ea quae sunt in effectibus multiplicata, in causa
inveniuntur simplicia et ex ipsa prima causa distribuitur munditia et puritas ad omnia existentia, secundum quod
cuilibet competit.
Sed notandum quod duo adiungit munditiae, scilicet diligentiam et claritatem; quorum unum, scilicet diligentia
est munditiae operativa: diligenti enim studio, munditia conservari oportet; alterum, vero, scilicet claritas ex
munditia consequitur: ea enim quae sunt depurata, sunt in seipsis magis evidentia et perfectius aliunde
splendorem recipere possunt.
Deinde, quantum ad rationem regni, dicit quod similiter in prima causa subsistit et ab eo distribuitur ordinatio et
ornatus quae in ratione regni includuntur, per quae exterminatur, idest tollitur inconvenientia et inaequalitas et
incommensuratio quae opponuntur iustitiae, quae per regnum constitui debet: ut inconvenientia accipiatur per
comparationem hominis ad suam actionem, dum facit quod non convenit; inaequalitas vero per comparationem
unius hominis ad alium, dum non servatur iustitiae aequalitas inter homines; incommensuratio autem per
comparationem hominis ad ea quae habet, dum scilicet alicui plura dantur aliquando, praeter suam mensuram.
Haec enim omnia per ordinationem regni excludi debent.
Nec sufficit excludere vitia, nisi qui gubernantur per regnum, dirigantur ad debitum finem; unde dicit quod
ordinatio divini regni, ea quae habentur digna eius participatione exultat, idest cum quadam laetitia elevat et
implendo circumagit ad quamdam identitatem bene ordinatam, idest ut conveniant in eodem optimo ordine; et
directionem, idest ut debitam rectitudinem sortiantur: iste est enim finis regni, ut omnia sub uno, bono ordine,
contineantur et dirigantur.
Deinde, quantum ad dominationem dicit quod in uno, quod est omnium causa, collective subsistit et distribuitur
omnis perfecta possessio omnium pulchrorum, quae pertinent ad rationem dominationis, ut dictum est.
Quantum vero ad deitatem, subdit quod in eodem uno subsistit et in eodem distribuitur omnis bona providentia
Dei quae est considerativa et contentiva eorum quibus providet, quae sub eius ordine continentur, inquantum ex
sua benignitate tribuit seipsam per quamdam participationem ad hoc quod deificet eos qui convertuntur ad
ipsum; deificet, dico, idest deos faciat per participationem similitudinis, non per proprietatem naturae.
Deinde, cum dicit: quoniam autem... Respondet secundae quaestioni, scilicet quid volunt eloquia monstrare per
nominum duplicationem; et primo, ostendit qualiter dicatur Deus, sanctus sanctorum, rex regum, Dominus
dominorum, Deus deorum; secundo, ostendit qui sint isti sancti et reges quorum Deus dicitur esse sanctus, et rex,
etc. Ibi: sanctos autem...* dicit ergo primo quod Deus, qui est omnium causa, supereminenter omnibus, habet
plenitudinem bonitatis super omnia alia. Ideo ad designandum hunc excessum quo excedit omnia, dicitur in
Scripturis sanctus sanctorum et reliqua, idest rex regum, Dominus dominantium et Deus deorum: designatur
enim, in isto modo locutionis, emanatio quaedam a causa superiori, ut intelligatur, cum dicitur sanctus
sanctorum, quod ab ipso emanat sanctitas in omnes alios et sic de aliis.
Designatur etiam quidam excessus, secundum quem Deus ab omnibus segregatur, quasi superior omnibus
existens, ut sit sensus: sanctus sanctorum, idest sanctus excedens omnes sanctos: sic enim ea quae sunt sancta et
divina et dominantia et regalia, excedunt ea quae non sunt talia; et rursus, sicut participationes excedunt
participantia, ut sanctitas sanctum, ita collocatur super omnia existentia, ille qui est superior omnibus
existentibus, eo quod est causa quaedam imparticipabilis omnium participantium et participationum: causa enim
excedit causata.
Deinde, cum dicit: sanctos autem... Ostendit qui dicantur sancti et reges quibus Deus comparatur; et dicit quod
sancta eloquia nominant sanctos et reges et dominos et deos, principaliores ornatus in singulis, idest illos qui
sortiuntur primos gradus in singulis ordinibus sicut, inter Angelos, supremi Angeli et, inter homines, supremi
homines: et hoc ideo, quia supremi in singulis ordinibus, accipiunt Dei dona in maiori simplicitate, quia magis
assimilantur Deo, in quo est simplex et uniformis deitas et bonitas. Et sic per principaliores ex sui simplicitate
illis distribuit et huiusmodi Dei dona multiplicantur in inferioribus, secundum eorum differentias; et rursus,
secundum ordinationem finis, primi et superiores, varietatem provenientem in inferioribus congregant per
quamdam reductionem ad similitudinem suae unitatis, per quamdam providentiam deiformem: sic enim et Deus
diffundendo sua dona et multiplicat et rursus per opus providentiae multiplicia reducit in ordinem unius finis.
|+13 Capitulus 13
111

