Deinde, cum dicit: et quid oportet... Determinat de dissimili; et dicit quod ideo oportet de hoc amplius dicere
quod Deus non est similis rebus, sed magis similitudinis causa, quia sacra doctrina praedicat illum esse
dissimilem et non eiusdem ordinis cum aliis, quia ipse est ab omnibus diversus, ut patet esa. 40: cui similem
fecisti Deum? et, quod magis videtur inopinabile, nihil dicunt esse simile Deo, secundum psalm. 70: Deus, quis
similis tibi? et iterum psalm. 85: non est similis tui in diis, Domine. Et tamen hoc non est contrarium ei quod
supra dictum est de assimilatione totorum ad Deum: eadem enim possunt dici Deo similia et dissimilia; similia
quidem, secundum quod imitantur Deum qui non est perfecte imitabilis a creatura, secundum quod convenit ei,
idest inquantum possibile est creaturae; dissimilia autem, secundum quod causata minus perfectionis habent
quam causa.
Ne tamen aliquis intelligeret, per hoc quod dicitur minus, aliquam proportionem, sicut contingit in rebus quae
sunt unius generis quorum unum est altero perfectius, subiungit quod creaturae deficiunt a Deo, non secundum
aliquam determinatam mensuram, sed infinite et incomparabiliter; et pro tanto, dicuntur ei dissimilia.
|#4 Lectio 4
Postquam determinavit Dionysius de simili et dissimili, hic determinat de divina statione et sessione et motu; et
primo, de statione et sessione; secundo, de motu; ibi: quid autem...* circa primum, duo facit: primo, ostendit
quomodo sessio aut statio attribuatur Deo; secundo, determinat causalitatem divinae stationis aut sessionis; ibi:
et hoc supersubstantialiter...* attribuit autem Deo stationem et sessionem, tripliciter: primo quidem, quantum ad
hoc quod ipse in se existit; et hoc est quod dicit quod de divina statione et sessione, per quae immobilitas
quaedam designatur, nihil aliud dicere possumus, praeter hoc quod ipse non stat aut sedet tamquam sustentatus
in aliquo altero sicut nos, sed in seipso manet: non quidem mobiliter, sicut homo sedet in sede a qua potest
removeri, neque secundum aliquam diversitatem sui a se sicut differt homo a loco in quo sedet aut stat, sed
secundum immobilem identitatem; neque iterum communi modo, sicut quaelibet res quodammodo est in seipsa,
inquantum continetur infra terminos suae naturae, sed singulariter est simplex in seipso. Sic enim sibi ipsi
innititur quod a nullo alio dependet et est fixus et omnibus supercollocatus.
Secundo, attribuit Deo stationem et sessionem, quantum ad operationem; et hoc est quod dicit, quod Deus
operatur semper secundum eamdem sapientiam, virtutem et bonitatem et huiusmodi; et circa idem, quantum ad
obiectum suae operationis: quia semper eius operatio est circa seipsum, inquantum intelligendo et amando se,
omnia operatur; et eodem modo secundum modum operationum prout operatur ad operationem: non enim
debilitatur aut fortificatur in agendo.
Tertio, attribuit Deo stationem et sessionem per remotionem omnis passionis vel transmutationis ab ipso; et dicit
quod statio aut sessio attribuitur Deo, et secundum quod non habet ex seipso aliquam causam suae
transmutationis et secundum quod non potest ab aliquo exteriori moveri in contrarium, sed totaliter est
immobilis.
Deinde, cum dicit: et hoc supersubstantialiter... Agit de causalitate divinae stationis et sessionis; et dicit quod ea
quae praedicta sunt, attribuuntur Deo supersubstantialiter: quia ipse est causa omnis stationis et sessionis quae in
rebus creatis invenitur, inquantum est super omnem sessionem et stationem et omnia stabiliuntur in ipso Deo qui
custodit ea, ne commoveantur a statione vel permanentia in propriis bonis.
Deinde, cum dicit: quid autem... Determinat de motu divino; et primo, ostendit quomodo motus attribuitur Deo;
secundo, quomodo attribuantur Deo differentiae motus; ibi: et rectum...* dicit ergo primo quod quando sacrae
Scripturae doctores dicunt Deum, qui est immobilis, moveri et ad omnia procedere, intelligendum est sicut decet
Deum. Religiose enim et secundum rectam fidem aestimandum est quod Deus moveatur, non sicut ea quae ab
aliis portantur aut quocumque modo per se mutantur vel per alterationem, qua aliquid mutatur de qualitate in
qualitatem aut secundum motum modalem quo aliquid movetur de uno modo manendi in alterum, sicut de minus
albo in magis album vel de minori quantitate in maiorem; aut secundum motum localem, ut rectum vel
circularem vel obliquum ex duobus compositum; neque etiam secundum motum intelligibilem, secundum quod
intellectus creatus mutatur de una conceptione intelligibili in aliam; neque etiam secundum motum animalem,
secundum quod animal mutatur de una apprehensione in aliam vel de una affectione in aliam; neque etiam
secundum motum naturalem, secundum quod aliquid transmutatur de una natura in aliam; sed dicitur Deus
moveri, inquantum omnia ducit ad hoc quod sint et inquantum continet omnia in suo esse; et non solum agit ad
substantiam et in ea continet res, sed inquantum universaliter omnia providet, dans rebus et vitam et sapientiam
et virtutem et alia huiusmodi et in eis conservat.
Ex istis autem effectibus dicitur Deus moveri, duplici ratione: prima quidem quia ipse, providendo omnibus,
adest omnibus quodam circuitu qui mensurari non potest, omnia concludendo; cum enim ipse sit mensura
omnium a nullo mensuratur.
Sic, dum circa diversa suam praesentiam exhibet, quaedam similitudo motus in eo apparet: nos enim diversis
adesse non possumus, nisi moveamur.
Alia ratione, propter praedictos effectus dicitur moveri, inquantum operationes et processiones donorum, quae ex
sua providentia rebus confert, ad omnia existentia perveniunt. Et sic quadam similitudine motus in Deo apparet,
dum primo consideratur essentia aut sapientia aut aliquid huiusmodi in Deo sicut in summo rerum vertice et
97

