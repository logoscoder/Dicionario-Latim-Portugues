ab ipsa processione essendi per quam res substantificantur et ab ipsa processione bonitatis; haec enim
inveniuntur primo inter ea quae a Deo procedunt in creaturas: esse et bonum; posteriora enim his sunt vita et
sapientia, et huiusmodi processio esse et bonitatis vadit per omnia entia, quia omnia sunt entia et bona, non
omnia sunt viventia vel sapientia; et sic omnia implentur ex participatione ipsius esse et sic in omnibus
existentibus exultat per quamdam existentiam.
Quia igitur sic omnibus esse largitur divina essentia, omnia in seipsa praehabet, non quidem secundum aliquam
compositionem, sed secundum simplicissimam unitatem, omnem pluralitatem refutans. Sic igitur prima
universalis habitudo est quod essentia divina omnia in seipsa praehabet.
Secunda est quod omnia in esse continet et conservat secundum simplicem sui infinitam unitatem.
Tertia universalis habitudo est quod singularis et una existens participatur ab omnibus, sicut et vox, una et eadem
existens, participatur a multis audientibus: est enim vox una secundum principium, multiplex vero secundum
diffusionem.
Ex his autem concludit quartam universalem habitudinem scilicet quod divina essentia est principium omnium
existentium et finis non quidem quod per existentia generetur, sicut sanitas generatur per medicinam, sed sicut
qui existentibus praeexistit: principium quidem est omnium, sicut causa factiva rerum; finis vero sicut cuius
gratia fiunt omnia; et ipse est etiam terminus omnium: cuiuslibet enim motus terminatio est ad divinam
essentiam et ab ipsius infinitate derivatur omnis infinitas et omnis finis sicut a causa excedente quae producit
opposita; quia neutri appropriatur tamquam ad unum eorum limitata.
Ratio quare potest esse omnium causa est ista: quia omnia existentia praehabet in sui unitate; et quia ex eo quod
habet unumquodque et causat aliquid ad similitudinem sui, sequitur quod ille qui in se habet omnia, subsistere
facit omnia, praesens omnibus rebus et ubique, non secundum diversas sui partes, sed secundum unum et idem et
secundum idem est omnia, inquantum in sua simplici essentia, omnia virtualiter praeexistunt; et similiter
secundum idem procedit ad omnia causative et tamen manet in seipso, immutabilis existens in causando et stans
est inquantum non mutatur et motus inquantum diffundit ad alia sui similitudinem.
Et omnia ista quae de Deo affirmamus, possunt etiam ab eo negari, quia non ita conveniunt ei sicut inveniuntur
in rebus creatis et sicut intelliguntur a nobis et significantur.
Unde, licet bene dictum sit quod sit principium omnium et finis, tamen neque habet principium neque medium,
neque finem.
Et licet dictum sit quod est praesens omnibus et ubique, tamen non est in aliquo existentium, eo modo quo unum
creatum dicitur esse in alio.
Et licet dictum sit, quod ipse est omne existens, non tamen est aliquid existens de numero existentium creatorum.
Et universaliter non convenit ei aliquid de numero creatorum vel existentium aeternaliter, idest supra tempus vel
etiam subsistentium temporaliter, sed separatur per quamdam eminentiam et a tempore quod mensurat motum et
mutabilia et ab aevo quod mensurat ipsum esse et ea quae existunt immutabiliter; et etiam separatur ab his quae
sunt in aevo et tempore per eminentiam quamdam.
Et ideo ipsum aevum et ea quae sunt et quaecumque aliae mensurae entium et ea quae huiusmodi mensuris
mensurantur, sunt per ipsum, quia similitudinem eius habent sicut primi exemplaris et ab ipso, sicut a primo
activo principio.
|+6 Capitulus 6
|#1 Lectio 1
Postquam Dionysius determinavit de existente, hic determinat de vita, quia processio vitae est minus communis
quam processio ipsius esse et circa hoc duo facit: primo, proponit quomodo nomine vitae ostenditur in Deo
causalitas omnis vitae; secundo, manifestat divinae vitae causalitatem; ibi: et quidem...* dicit ergo primo quod de
his quae pertinent ad ens, dictum est diffusius et diligentius in aliis libris: fecit enim multos libros quos non
habemus. Sed nunc laudandus est Deus per hoc quod dicitur: vita aeterna, secundum illud I ioannis 5: hic est
verus Deus et vita aeterna, sicut ex qua est ipsa per se vita, idest ipsa vita communis et omnis vita particularis et
ab ipsa divina vita disseminatur, idest distribuitur vivere ad omnia quae participant vitam, quocumque modo
secundum proprietatem uniuscuiusque, quasi diceret quod Deus dicitur vita aeterna inquantum est causa
communis et particularis vitae et omnium viventium.
Deinde, cum dicit: et quidem...
Manifestat causalitatem divinae vitae; et circa hoc tria facit: primo, manifestat universalem causalitatem Dei
respectu vitae; secundo, ostendit causalitatem eius respectu cuiuslibet proprietatis vivendi; ibi: et dat quidem...;
tertio, ostendit qualis sit comparatio cuiuslibet vitae ad primam vitam; ibi: et sive...* circa primum, tria facit:
primo, manifestat causalitatem Dei respectu supremae vitae quae est Angelorum; secundo, respectu vitae
communis; ibi: et sicut in existente...; tertio, quantum ad vitam infimam; ibi: ex ipsa...* circa primum,
considerandum est quod illa proprie dicuntur viventia in corporalibus quae habent motum ex seipsis, non ab
aliquo extrinseco mota, sicut animalia et plantae. Et quia quaelibet operatio quodammodo est motus,
quaecumque habent operationem ex seipsis, non ab aliis exterioribus acta vel mota ad agendum, haec dicuntur
77

