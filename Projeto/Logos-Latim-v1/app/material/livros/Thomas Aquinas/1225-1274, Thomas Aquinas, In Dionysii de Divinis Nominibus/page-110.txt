per sanctitatem intelligitur munditia quae est libera ab omni immunditia et perfecta et immaculata; in quibus
verbis, tres gradus munditiae designantur qui ad sanctitatem requiruntur: quorum primus est libertas ab omni
immunditia; servus autem immunditiae existit qui totaliter ab immunditia vincitur et ei subiicitur. Primus ergo
gradus munditiae est ut aliquis ab huiusmodi servitute immunditiae liberetur.
Secundus autem gradus est ut sit munditia perfecta: perfectum enim est cui nihil deest; contingit autem
quandoque quod aliquis immunditiae quidem non subiacet, deest tamen sibi aliquid ad munditiam, inquantum
passionibus immunditiae inquietatur quae, cum tolluntur, fit perfecta munditia.
Tertius gradus munditiae est ut sit omnino immaculata; maculari enim dicitur quod non ab intrinseco, sed ab
extrinseco inquinatur.
Erit ergo omnino immaculata munditia, cum non solum in seipso aliquis puritatem habet, sed etiam nihil est
exterius, quod eum ad immunditiam trahere possit.
Et in his tribus munditiae gradibus, ratio sanctitatis perfecte consistit.
Deinde, cum dicit: regnum autem... Ostendit quid sit regnum; nomen autem regni a regendo est assumptum: in
omni autem directione, primo, considerandus est finis ad quem dirigens perducere intendit; secundo,
consideranda est facultas perveniendi ad finem; tertio, consideranda est regula per quam aliquid directe ad finem
perducitur, quae quidem regula, in humanis actibus, lex vocatur; quarto vero, consideranda est proportio eius
quod ad finem perducitur, ad finem ipsum: non enim quodlibet natum est consequi quemlibet finem.
Quia vero per nomen regni datur intelligi non unius tantum directio, sed totius multitudinis humanae, quae
quidem non est uniformis, sed habens multas varietates secundum diversas hominum conditiones et diversa
officia, quae ad bonum statum multitudinis pertinent, ideo, quamvis sit unus communis totius multitudinis finis,
tamen sunt multi et differentes diversorum fines particulares; puta: medici, sanitas; militis, victoria; oeconomici,
divitiae; et sic de aliis.
Ad consequendum autem diversos fines, necesse est homines diversas facultates habere ex diversis bonis quibus
oriuntur et diversis legibus regulari: aliae enim leges imponendae sunt militi; aliae emptori; aliae venditori; et sic
de aliis. Similiter ad diversos fines diversi ordines hominum instituendi sunt: non enim decet eosdem esse milites
et negotiatores, ne per confusionem impediantur officia.
Quia igitur rex est qui regendae multitudinis curam habet, ad eum pertinet, primo quidem distribuere fines ut
nihil necessariorum multitudini desit; ad eum etiam pertinet distribuere bonorum ornatus et distribuere leges ut
scilicet singuli propriis legibus regulentur; ad eum etiam pertinet distribuere ordines officiorum; et hoc est quod
dicit quod regnum est distributio finis et ornatus et legis et ordinis.
Deinde, cum dicit: dominatio autem... Ostendit quid sit dominatio, ad quam tria requiruntur: primo quidem,
superioritas gradus. Esset autem indecens aliquem esse in superiori gradu, nisi et bonis potioribus abundaret; et
ideo, secundo, requiritur bonorum abundantia. Quae etiam non sufficeret nisi, tertio, adesset potestas continendi
et coercendi subditos, alioquin excessus secundum bonorum abundantiam faceret ditiorem vel meliorem, non
autem Dominum; et ideo, tertio, requiritur potestas regendi subditos.
Hoc est ergo quod dicit quod dominatio non tantum est excessus peiorum, idest inferiorum quod pertinet ad
sublimitatis gradum, sed etiam est perfecta et omnimoda possessio et pulchrorum et bonorum; dicit autem:
pulchrorum et bonorum: non solum enim oportet eum qui dominatur abundare in bonis, sed etiam, ad hoc quod
in reverentia habeatur, oportet illa bona esse conspicua, quod ad rationem pulchritudinis pertinet. Dicit autem:
omnis perfecta et omnimoda possessio, ut omnia bona habeat et unumquodque eorum quae habet sit perfectum et
ut plene habeat et non debiliter.
Quantum vero ad tertium, dicit: et vera et cadere non valens fortitudo; quod potest exponi vel de fortitudine
virtutis interioris, quae est vera fortitudo ad ea quae sunt hominis et non potest cadere, nisi gratia divina sublata;
vel potest referri ad exteriorem fortitudinem quod sit vera et non ficta, sicut contingit in aliquibus qui se
ostentant esse potentiores quam sint, et cadere non valens, scilicet de facili propter sufficientiam auxiliorum.
Et quod hoc sit de ratione dominationis probat per derivationem nominis, quia hoc quod signat dominium facere,
in Graeco a quo denominatur et dominatio et Dominus et dominans, signat praedicta.
Deinde, cum dicit: deitas autem... Ostendit quid sit deitas. Et quia, ut Damascenus dicit, hoc nomen theos quod
in Graeco signat Deum, a theasthe idest considerando omnia dicitur, ideo nomen deitatis hic Dionysius
secundum rationem providentiae exponit. In nomine autem providentiae intelligitur cognitio non per modum
speculationis tantum, sed secundum quod est directiva et inclinativa ad rerum gubernationem.
Sic igitur in nomine deitatis, primo quidem intelligitur respectus divinus ad omnia; secundo, continentia qua
omnia continentur sub Deo certis quibusdam regulis et mensuris; tertio, communicatio divinae bonitatis in
creaturis quae sub Deo continentur.
Et hoc est quod dicit quod deitas est quae omnia videt: dicitur autem a theaste quod est videre, ut dictum est. Sed
qualis sit ista visio omnium, quae in nomine deitatis intelligitur, exponitur per id quod subditur quod ipsa est
etiam omnia circumspiciens et continens et seipsa implens, suam bonitatem communicando et hoc secundum
providentiam et bonitatem perfectam.
Sed ne aliquis aestimaret divinam providentiam et bonitatem obligatam esse ad istum cursum et ordinem qui
apparet in rebus ex gubernatione divina, ad hoc excludendum subdit: quod deitas excedit omnia quae eius
110

