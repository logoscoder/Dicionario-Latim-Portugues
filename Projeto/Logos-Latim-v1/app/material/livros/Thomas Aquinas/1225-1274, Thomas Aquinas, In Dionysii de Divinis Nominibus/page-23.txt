Haec autem et a nobis in aliis sufficienter dicta sunt et a nobili duce in theologicis ipsius stoichiosibus laudata
sunt valde supernaturaliter. His quae praemiserat ad incarnationis mysterium necessaria, adiungit quaedam verba
Hierothei de laude Christi; et circa hoc duo facit: primo, ostendit unde Hierotheus accepit haec verba quae dixit;
quia scilicet: vel habuit haec ex doctrina apostolorum vel ex studio sanctarum Scripturarum vel ex speciali
revelatione ipsi facta; secundo, ponit verba ipsius; ibi: omnium causa...* dicit ergo, primo, quod praedicta quae
pertinent ad laudem Christi, sufficienter ipse dixit in aliis, scilicet in libro de divinis hypotyposibus et sunt etiam,
valde excellenter super naturalem modum, laudata a quodam Hierotheo, qui fuit nobilis dux, idest Magister,
discipulus apostolorum et hoc in quodam libro suo quem intitulavit de theologicis stoichiosibus, idest divinis
obscuris commentis; et ponit consequenter tres modos quibus ea quae sequuntur, Hierotheus acquirere potuit:
unus modus est quod accepit ea, addiscendo a sanctis theologis, idest ab apostolis; alius modus est quod ipse,
proprio studio, inspexit ea, ex sapienti et subtili discussione sanctarum Scripturarum.
Quae quidem subtilis discussio in duobus consistit: quorum primum subdit dicens: ex multa luctatione circa ipsa,
in quo assiduitas studii designatur: tunc enim aliquis multum luctatur cum Scriptura, quando aliquis, inspecta
difficultate Scripturae, nititur ad videndum difficultatem; secundum subdit, dicens: et contritione in quo
designatur diligens Scripturae expositio, quod enim conteritur, usque ad minima dividitur; tunc ergo aliquis
Scripturam sacram conterit, quando subtiles sensus in ea latentes exquirit.
Tertius modus habendi est, quod doctus est ista quae dixit ex quadam inspiratione diviniore, quam communiter
fit multis, non solum discens, sed et patiens divina, idest non solum divinorum scientiam in intellectu accipiens,
sed etiam diligendo, eis unitus est per affectum. Passio enim magis ad appetitum quam ad cognitionem pertinere
videtur, quia cognita sunt in cognoscente secundum modum cognoscentis et non secundum modum rerum
cognitarum, sed appetitus movet ad res, secundum modum quo in seipsis sunt, et sic ad ipsas res, quodammodo
afficitur.
Sicut autem aliquis virtuosus, ex habitu virtutis quam habet in affectu, perficitur ad recte iudicandum de his quae
ad virtutem illam pertinent, ita qui afficitur ad divina, accipit divinitus rectum iudicium de rebus divinis. Et ideo
subdit quod ex compassione ad divina, idest ex hoc quod diligendo divina coniunctus est eis (si tamen dilectionis
unio, compassio dicit debet, idest simul passio), perfectus est Hierotheus, id est institutus, ad unitionem et fidem
ipsorum, idest ut eis quae dixit, uniretur per fidei unitionem; dico: indocibilem, idest quae humano Magisterio
doceri non potest; et mysticam, idest occultam, quia excedit naturalem cognitionem. Et, ut in paucis
comprehendamus multas et beatas visiones, idest revelationes potentis deliberationis, idest virtuosae discussionis
illius, scilicet Hierothei, licet multa alia dixerit, haec tamen, quae sequuntur, dicit ad laudem Iesu Christi, in libro
supra nominato.
|#5 Lectio 5
Deinde cum dicit: omnium causa... Ponit verba Hierothei de Christo; et primo, ponit ea quae pertinent ad laudem
deitatis Christi; secundo, ea quae pertinent ad laudem incarnationis eius; ibi: unde...* circa primum, duo facit:
primo, comprehendit in summa, laudem deitatis Christi; secundo, explicat in speciali; ibi: quae partes...* dicit
ergo, primo, quod deitas Iesu Christi est causa omnium, inquantum per ipsam omnia reducuntur in esse; et est
etiam adimpletiva omnium, inquantum per ipsam omnia suis perfectionibus replentur.
Deinde, cum dicit: quae partes... Exponit, per singula, causalitatem praemissam. Ubi considerandum est quod,
primo, ostendit praedictam deitatem esse causam eorum quae ad essentiam rerum pertinent; secundo, eorum
quae sunt exemplum essentiarum rerum; ibi: et mensura...* circa primum, considerandum est quod, in rerum
essentiis, talis quidem processus et ordo considerantur: nam, primo, sunt rerum principia; secundo, substantia rei,
ex principiis constituta; tertio, determinatio rei ad propriam speciem quae est per formam; quarto, ex forma
consequitur res perfectionem, non solum in esse specifico, sed etiam quantum ad propriam operationem et finem:
quinto, res diversae quae singulae quamdam perfectionem habent in seipsis, quodam ordine adunatae, aliquod
totum perficiunt.
Procedit ergo Hierotheus ad ostendendum causalitatem deitatis Christi divinam, retrogirando, per viam
resolutionis, eam incipiens a toto; et dicit quod deitas Iesu conservat partes consonas, idest proportionatas
totalitati, in quo consistit perfectio totius; et neque est pars neque totum et est totum et pars. Est quidem totum et
pars Christi deitas, sicut in seipsa non divisim, sed simul accipiens omnium et partem et totum, quia quidquid est
perfectionis, in quocumque toto vel parte, totum praeexistit in Deo. Est autem neque totum neque pars, quia non
eodem modo habet perfectionem totius et partis, sicut totum et pars, sed supereminentius et prius.
Secundo, ostendit causalitatem deitatis Christi quantum ad perfectionem rerum; ibi: perfecta... Et dicit quod
deitas Christi dicitur perfecta, per comparationem ad imperfectionem, inquantum est principalis causa omnis
perfectionis; sed si comparetur ad res perfectas, dicitur non perfecta, non quasi deficiens a perfectione, sed
supereminentius et prius perfectionem habens.
Tertio, ostendit idem circa formas; et dicit quod deitas Christi comparata ad ea quae carent forma, potest dici
forma effective, inquantum est forma formam faciens; comparata vero ad formas, potest dici sine forma, non per
defectum, sed per excessum, quia superat omnem formam.

23

