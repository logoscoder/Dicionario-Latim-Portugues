contra peiora salvat: quod vero dicit primo inter ultima: et omnia custodit non pugnantia et non bellantia,
respondet ei quod, primo, in medio posuerat: et non pugnantia.
Sic igitur, quia ratio salvationis in hoc consistit primo et principaliter ut aliquid in bono conservetur, non erit
longe ab intentione sacrae Scripturae si quis salvationem Dei velit laudare inquantum ipse Deus salvat omnia per
propriam bonitatem liberando a malo quod est casus a propriis bonis. Et hoc dico secundum quod patitur natura
eorum quae salvari dicuntur: aliter enim restituuntur ea quae cadunt secundum liberum arbitrium atque aliter ea
quae cadunt secundum naturalem corruptionem.
Deinde, cum dicit: propter quod... Determinat effectum liberationis; et dicit quod sacri doctores nominant
divinam iustitiam, liberationem et liberationis causam, inquantum salvat a malo et hoc multipliciter: primo,
inquantum non permittit ea quae sunt vere entia a substantiis cadere ad hoc quod nihil sint, sed semper eis
substantiarum aliquid remanet. Secundo, quantum ad hoc quod si aliquid vere existens decidat ad aliquod
peccatum in actione, in aliquam inordinationem inclinatione appetitus et ad aliquem defectum propriae
operationis, Deus liberat id quod sic cadit a passione quae ad peccatum inducit; et infirmitate ex qua aliquid
ordinem debitum non tenet; et privatione quae pertinet ad minorationem perfectionis.
Et sic haec tria respondent primis tribus.
Et ut ostendat quomodo ab his liberat, subdit alia tria, primis tribus praemissis respondentia: a privatione enim
liberat inquantum adimplet, quod minus habebatur; ab infirmitate autem liberat, inquantum paterno et
misericordi affectu supportat infirmitatem nostram; a passione autem liberat, suscitans, idest revocans a malo; et,
quod plus est, firmiter statuens in bono; et id bonum quod erat percussum, idest minoratum et debilitatum,
adimplet restaurando; et quod ad peccatum defluxerat, statuit, idest firmat et ornat, idest cum decentia quadam
disponit; et sic omnem inordinationem et indispositionem ad integritatem perducit et ab omnibus maculis
peccatorum solvit.
Deinde, cum dicit: sed de istis quidem... Determinat de inaequalitate; et primo ostendit quam inaequalitatem
iustitia excludat; secundo, quam inaequalitatem constituat; ibi: etenim...* inaequalitatem enim proportionis
iustitia distributiva excludit; inaequalitatem autem quantitatis causat, secundum quod dat maiora vel minora
secundum proportionem dignitatis cuiuslibet naturae.
Dicit ergo primo quod de istis, idest salvatione et liberatione et de iustitia dictum est, secundum quam
mensuratur et diffinitur aequalitas proportionis quae est in omnibus; et exterminatur, id est excluditur omnis
inaequalitas, quae dicitur secundum privationem aequalitatis proportionis, quae est in singulis rebus: ad iustitiam
enim pertinet quod det unicuique secundum propriam proportionem et sic aequalitas proportionis, secundum
iustitiam determinatur, secundum quod non est eadem capacitas omnium et necesse est ut diversis diversa
attribuat et sic causando aequalitatem proportionis, causat inaequalitatem quantitatis.
Et ideo, subdit: si quis vellet accipere inaequalitatem secundum differentiam quae est in universo, omnium ad
omnia, per quam differunt et aliquid est melius alio secundum quamcumque perfectionem, huiusmodi
inaequalitatis iustitia est conservativa, dum non permittit fieri turbationem seu confusionem in rebus per hoc
quod omnia omnibus commisceantur; et sic conservat iustitia omnia existentia, secundum species suas prout
uniuscuiusque natura recipit et suscipit.
|+9 Capitulus 9
|#1 Lectio 1
Postquam Dionysius determinavit de nominibus divinis quae accipiuntur secundum processiones perfectionum
absolute rebus convenientium, sicut est bonum, esse, pulchrum, vita, sapientia et virtus, hic determinat de
nominibus Dei quae sumuntur secundum processiones in quibus importatur habitudo ad alterum: sicut de magno
et parvo, quae important excessum et defectum secundum quantitatem; de eodem et altero, quae important
convenientiam et differentiam secundum substantiam; et de simili et dissimili, quae important convenientiam et
differentiam secundum qualitatem; et de statione et motu, quoniam ratio stationis quidem consistit in hoc quod
aliquid similiter se habet nunc et prius; et ulterius de aequalitate, quae importat convenientiam secundum
quantitatem et est medium inter magnum et parvum.
Dividitur ergo in tres partes: in prima, ostendit de quo est intentio; in secunda, ostendit quod singula
praedictorum de Deo dicuntur; ibi: igitur magnus...; in tertia, ostendit secundum quam rationem de Deo dicantur;
ibi: igitur...* dicit ergo primo quod, quia Deo qui est omnium causa attribuitur et magnum et parvum et alia
praedicta, oportet considerare circa haec insignia, quibus Deus nominatur, quaecumque nobis possunt esse
manifesta.
Deinde, cum dicit: igitur magnus... Ostendit quod praemissa de Deo dicantur: laudatur enim in sacra Scriptura
Deus sicut magnus et in magnitudine existens, secundum illud psalm. 144: magnus Dominus et laudabilis nimis
et magnitudinis eius non est finis.
Et quia subtilitas quaedam parvitas est, parvum etiam attribuitur Deo in Scriptura, ut dicitur III Reg. 19; quod
apparuit in sibilo aurae tenuis, quae quidem tenuitas seu subtilitas manifestat divinam parvitatem.
Quandoque etiam in Scriptura, Deus dicitur idem, secundum illud psalm. 101: tu autem idem ipse es.
91

