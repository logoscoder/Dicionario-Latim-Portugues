Deinde, cum dicit: oportet autem... Assignat rationem praemissorum; et primo, quod non oportet attendere ad
voces, quando constat de sensibus; secundo, quod utendum sit vocibus planioribus; ibi: quando autem...* dicit
ergo primo quod oportet videre, secundum rectam rationem, quod elementis, scilicet vocibus et syllabis et lineis
et orationibus, scriptis vel dictis, utimur propter sensus ipsos, scilicet propter auditum et visum. Sed quando
anima nostra movetur intelligibili operatione ad intelligibilia participanda, tunc sensus exteriorum sensibilium
superfluunt quia sensibilia sunt praeambula ad intelligibilia; quando autem pervenimus ad terminum, recedimus
a via et ita quando iam constat de intentione intellecta per voces cessat officium vocum quibus significantur.
Et ideo de hoc non est disceptandum. Et ponit exemplum de hoc quod intellectuales virtutes nostrae naturalis
rationis etiam superfluunt quando anima nostra Deo conformata immittit se rebus divinis, non immissione
oculorum corporalium, sed immissione fidei, scilicet per hoc quod divinum lumen ignotum et inaccessibile,
seipsum nobis unit et communicat. Dum enim consideramus ea quae fidei sunt, non diiudicamus ea per rationem
naturalem; et similiter cum volumus aliquid intelligere, non oportet hoc diiudicare per voces.
Deinde, cum dicit: quando autem... Ostendit quod vocibus manifestioribus est magis utendum; et dicit quod
quando mens nostra studet moveri ad contemplationem intellectivam per sensibilia, tunc sunt pretiosiores, idest
utiliores illae sensibiles species quae manifestius portant vel deferunt intellectuales intentiones, ut planiores
orationes, manifestiora visibilia. Sed quando ea quae non sunt manifesta in sensibilibus repraesentantur sensibus,
tunc nec ipsi sensus possunt bene repraesentare sensibilia menti, ita scilicet quod ex ipsis sensibilibus
intelligibilia capiantur. Et ideo, quia nomen amoris planius et communius, quam nomen dilectionis est, magis eo
utendum ad intellectualem intentionem significandam.
Deinde, cum dicit: sed ut non ista... Manifestat idem per auctoritates Scripturae; et circa hoc, tria facit: primo,
ostendit quomodo nomine amoris sacra Scriptura utitur in divinis rebus; secundo, quomodo quidam reputant
convenientius uti nomine amoris, quam nomine dilectionis; ibi: quamvis...; tertio, ostendit quod indifferenter
utroque est utendum; ibi: ab audientibus...* dicit ergo primo quod, ut non videatur praedictas rationes inducere
tamquam volens pervertere sacras Scripturas, contra istos qui nomen amoris in divinis accusant, inducit has
auctoritates: ama eam et servabit te, secundum aliam translationem; nostra autem translatio habet, Prov. 4: dilige
illam, idest sapientiam et servabit te... Arripe illam et exaltabit te, et glorificaberis ab ea, cum eam fueris
amplexatus.
Et multa alia dicuntur ad laudem amoris in Scripturis, ut patet in amatoriis theologiis, idest in canticis
canticorum.
Deinde, cum dicit: quamvis...
Ostendit quod quidam magis utendum hoc nomine amoris in divinis censebant; et circa hoc, tria facit: primo,
ponit sententiam aliorum; secundo, ostendit quid sibi super hoc videtur; ibi: mihi enim...; tertio, assignat
rationem sententiae aliorum; ibi: propter hoc autem...* dicit ergo primo quod quibusdam doctorum qui sanctos
sermones tractaverunt, licet canonicas Scripturas non conderent, visum est quod nomen amoris convenientius
esset rebus divinis quam nomen dilectionis.
Unde ignatius martyr scribit de Christo dicens: meus amor, idest Christus in quo totus meus amor est, crucifixus
est. Philo dicit in libro quem fecit introducentem ad sacra eloquia, de divina sapientia: amator factus sum,
pulchritudinis eius, sapient. 8.
Ex quo patet quod liber sapientiae nondum habebatur inter canonicas Scripturas. Unde concluditur quod non
debemus timere uti nomine amoris nec ab hoc debet nos revocare aliqua obiectio, super hoc dubitationem
ingerere intendens.
Deinde, cum dicit: mihi enim... Ostendit quid sibi super hoc videatur; et dicit quod sibi videtur quod conditores
sacrae Scripturae communiter et indifferenter utuntur nomine dilectionis et amoris.
Deinde, cum dicit: propter hoc... Assignat rationem quare quidam in divinis magis dicunt utendum nomine
amoris; et dicit quod propter hoc videtur quod nomen amoris apponatur rebus divinis, ut excludatur acceptio
illorum qui inconvenienter nomine amoris utuntur; quia cum in Deo, ut ipsum decet, laudetur verus amor non
solum a nobis qui sacras Scripturas exponimus sed et ab ipsis Scripturis, multitudines hominum insipientium qui
non possunt capere uniformitatem quam signat nomen amoris divini, prolapsae sunt secundum suam
consuetudinem ad amorem qui invenitur in rebus corporalibus, qui est dissimilis et divisus: quia talis amor non
invenit in uno totum quod ei sufficiat et ideo dividitur per diversa; et si per aliquod tempus sibi satisfiat in uno,
tamen in hoc non durat, sed natus est quaerere in diversis quod sibi placet.
Et hoc contingit rebus corporalibus quia sunt dissimilia et divisa. Hic autem amor non est verus amor, sicut nec
bonum divisum, cum divisibile non sit verum et perfectum bonum, sed bonum indivisibile, quod est maxime
unum; bonum enim et unum in idem concurrunt, ut boetius probat in libro de consolatione.
Hic autem amor corporalis est quoddam idolum, idest similitudo veri amoris vel magis quidam defectus sive
casus a vero amore. Ideo autem prolabuntur multitudines ad hunc amorem, quia non possunt capere
uniformitatem divini amoris; et ideo hoc nomen dispositum est in divina sapientia, sicut apparens multis
molestius, idest inconvenientius, ad hoc quod sursum eleventur et excitentur, quasi in inferioribus recumbentes,
ad cognitionem veri amoris et ut etiam liberentur a difficultate quam patiuntur circa hoc nomen; sicut etiam et in
aliis Dei nominationibus, frequenter attribuuntur corporalia magis infima, ut mens cogatur in eis non remanere,
46

