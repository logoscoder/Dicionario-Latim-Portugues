Sicut autem uniuscuiusque substantiae est propria operatio sic cuiuslibet ordinis est accipere aliquam
cooperationem eorum quae sub ordine continentur, ad quam cooperationem tria requiruntur: primo quidem, ut
inferiora se elevent versus superiora ut eis subdantur et ab eis iuventur et hoc est quod dicit quod ex divina
bonitate, sunt eis virtutes subiectorum, idest inferiorum substantiarum, sursum agentes, idest elevantes eas ad
meliores, idest superiores.
Secundo, ut superiora inferioribus provideant et hoc est quod subdit: providentia provectiorum, idest superiorum,
circa secundas, idest circa inferiores. Et ne aliquis sic superioribus intendat vel inferioribus quod sui obliviscatur,
subdit tertium, ut unusquisque sit solicitus ad custodiam propriae virtutis et hoc est quod dicit: custodiae
propriorum virtutis uniuscuiusque, idest eorum quae proprie pertinent ad virtutem uniuscuiusque, ut scilicet
unusquisque in suo gradu se custodiat.
Sicut enim omnis ordinis est aliqua operatio, sic et finis. Est autem eorum quae sunt in ordine, duplicem finem
accipere: unum scilicet qui est in ipsis ordinatis, inquantum sunt ordinata ad invicem, quod consistit in
habitudine unius ad alterum; et hunc finem tangit cum dicit: et intransmutabiles convolutiones, idest circumitus
circa seipsas. Circa quod considerandum est quod cum motus circularis sit uniformis per totum, in quolibet sui
habet principium et finem in potentia, non in actu; motus autem rectus diversificatur secundum principium et
finem et distantiam ad utrumque. Sic ergo intelligibiles operationes Angelorum, ratione uniformitatis,
convolutiones dicuntur: habent enim intelligibiles operationes Angelorum id quod perfectionis est in circulatione
scilicet uniformitatem, sine eo quod imperfectionis est, scilicet mutatione; et ideo nominat intransmutabiles
convolutiones circa se, secundum quod unus Angelus alium intelligit et amat. Secundus finis est bonum quod est
supra ordinem et secundum hoc, sicut dux est finis exercitus sic Deus est finis Angelorum sub ordine
contentorum; et hunc finem tangit cum dicit: circa desiderium boni idest Dei, identitates, quia omnes in hoc
conveniunt vel quia semper, eodem modo, circa hoc se habent, et summitates, quia omnia eorum desideria ad
hoc summum desiderium referuntur, vel sublimitates, secundum aliam litteram, quia sublimius coeteris, Deum
desiderant. Et non solum ista sunt eis a bonitate divina ad rationem ordinis pertinentia, sed etiam quaecumque
alia dicta sunt in libro Angelorum hierarchiae, in quo tractatur de angelicis proprietatibus et ordinibus.
Deinde, cum dicit: sed et quaecumque... Enumerat ea quae pertinent ad rationem hierarchiae et dicit quod etiam
ex omnium causa et bonitate divina, quae est fons omnis bonitatis, proveniunt Angelis quaecumque actiones
coelestis hierarchiae sunt eis convenientes. Est autem considerandum quod cum hierarchia sit sacer principatus,
principis autem sit dirigere, actio hierarchiae erit dirigere ad sacra; et secundum hoc sunt triplices hierarchiae
actiones, scilicet: mundationes, idest purgationes; supermundanae illuminationes; et ea quae sunt perfectiva
totius angelicae perfectionis. Mundat autem, sive purgat unus Angelus alium, non quidem a macula culpae, quia
nulla est in eis, sed a nescientia, ut ipse dicit in VII coelestis hierarchiae.
Superiores enim Angeli, clarius Deum vident quam inferiores et ampliori ab ipso lumine replentur ad plura
mysteria cognoscenda. Purgatio ergo pertinet ad ablationem nescientiae; illuminatio ad communicationem
luminis; perfectio ad cognitionem eorum quae per lumen cognoscuntur.
Quia vero, licet superiores substantiae distinguantur secundum ordines et hierarchias, conveniunt tamen in hoc
quod Angeli dicuntur, consequenter exponit rationem huius nominis, cum dicit: ex qua...* circa quod
considerandum est quod sicut lux solis in ipso sole videri non potest a nobis propter excellentiam lucis, videtur
autem vel in nubibus vel in montibus irradiatis a sole et sic nubes vel montes manifestant nobis solis claritatem,
ita ipsa bonitas, prout est in summo rerum vertice a nobis prospici non potest propter excellentiam claritatis, sed
inquantum eius similitudo in Angelis invenitur magis propinque nobis, manifestatur nobis quodammodo in ipsis
claritas divinae bonitatis; et hoc est quod dicit, quod ex divina bonitate datum est supremis substantiis
boniforme, idest conformitas ad divinam bonitatem et quod propter hoc, manifestatur in ipsis Dei bonitas
occulta. Sic igitur, uno modo, manifestant divinam bonitatem, secundum quod in ipsis relucet similitudo divinae
bonitatis, et secundum hoc possunt dici manifestatores Dei.
Sed super hoc, dicuntur Angeli, idest nuntii, inquantum Deum manifestant per propriam actionem; et hoc
dupliciter: primo quidem, per modum locutionis; et hoc est quod dicit: sicut enuntiativos divini silentii.
Manifestum est enim, quod conceptio cordis vel intellectus absque voce est cum silentio, sed per sensibiles
voces, illud silentium cordis enuntiatur. Sicut autem voces exteriores sunt nobis magis manifestae et minus
simplices quam interiores conceptus cordium, ita quicumque modi manifestationum, sunt nobis magis noti et
minus simplices, quam divini verbi conceptio. Sic ergo, dum Angeli nobis aliquid de divina sapientia
manifestant sive sensibiliter colloquendo sive secundum congruam apparitionem sive secundum intelligibilem
locutionem, quia et sibi invicem colloquuntur, semper sunt enuntiatores divini silentii. Secundo vero, per modum
illuminationis; et hoc est quod subdit, quod angelicae substantiae sunt nobis propositae sicut lumina clara
interpretativa eius, luminis scilicet divini quod est in abditis, idest absconsum a nobis. Hoc autem secundum
necessarium est, postquam alicui aliquid enuntiatur, quod enuntiationem intelligat. Ad hoc ergo quod ea quae
nobis per Angelos enuntiantur intellectu capere possimus, ipsi claritate sui luminis intellectum nostrum adiuvant
ad capiendum occulta Dei.
Deinde, cum dicit: sed et post illas... Ponit quomodo divina bonitas relucet in animabus rationalibus et dicit quod
propter bonitatem Dei quae est super omnem bonitatem, animae et quaecumque ad animam pertinent, bonitatem
32

