Secunda quaestio est: si voluit malum facere, quomodo potuit? non enim calidum potest infrigidare et similiter
nec bonum potest malum facere. Si vero malum sit ex alia causa quam ex Deo, hoc videtur impossibile; quia
nulla est alia causa essendi nisi summum bonum quod est Deus. Secunda deductio est quod, cum providentiae sit
malum impedire vel excludere, dubium videtur, cum Deus habeat de omnibus providentiam, quomodo malum
potuit fieri in mundo aut factum non statim destruitur.
Quarta quaestio est: quomodo aliquid potuit desiderare malum, praetermisso desiderio boni?
|#14 Lectio 14
Praemissis quaestionibus de malo, hic incipit solvere; et primo, quaestiones quae pertinent ad malum simpliciter;
secundo, quaestiones quae pertinent ad malum, secundum quod in Daemonibus invenitur; ibi: non igitur...*
prima autem pars dividitur in duas: in prima, solvit tres principales quaestiones quas fecerat de malo in
communi; in secunda, procedit ad solvendum alias secundarias quaestiones, quae positae sunt ad magis
explicandum quaestionem de causa mali; ibi: est autem...* prima pars adhuc dividitur in tres: in prima, solvit
primam quaestionem qua quaerebatur quid est malum; in secunda, solvit secundam qua quaerebatur ex quo
principio malum consistit; ibi: unde igitur...; in tertia, solvit tertiam quaestionem qua quaerebatur in quo
existentium esset malum; ibi: sed neque...* circa primum, duo facit: primo, continuat se ad praecedentia;
secundo, ostendit propositum; ibi: et primum...* dicit ergo primo quod ea quae praedicta sunt, forte poterit
aliquis dicere dubitando. Sed nos rogamus eum ut respiciat ad rerum veritatem et sic quaestionum solutionem
invenire poterit; in quo et attentum et benevolum auditorem reddit.
Deinde, cum dicit: et primum...
Ostendit propositum, scilicet, quod malum non est aliquod subsistens quod per suam naturam sit malum; et circa
hoc, duo facit: primo, ostendit quod malum non est aliquod existens secundum suam naturam; secundo, quod
malum per seipsum non est aliquod existens; ibi: et si existentia...* primum ostendit duabus rationibus; quarum
prima talis est: omne existens aut habet causam aut ipsum est causa alterius; sed malum non habet causam nec
est causa alterius; ergo malum non est aliquid existens. Veritas autem primae propositionis per se manifesta est,
quia omne existens secundum existentiam suam est in actu; unumquodque autem secundum hoc agit secundum
quod actu est. Si ergo essentia alicuius sit actus purus, erit causa tantum; si autem habeat permixtum aliquid
potentiae, poterit esse et causa et causatum. Quod autem malum non habeat causam sic probat: malum non potest
esse ex bono et si esset ex bono non esset malum; unum enim contrariorum non est causa alterius, non enim ad
ignem pertinet infrigidare, neque ad bonum pertinet producere ea quae non sunt bona, sed unumquodque
producit sibi simile. Similiter etiam non potest dici quod malum sit causa productiva alicuius; quod enim est de
ratione boni, non potest convenire malo.
Sed producere et salvare naturale est bono et de ejus ratione, quia generatio et salus bona sunt; similiter
corrumpere et destruere pertinent ad rationem mali. Ex quo sequitur quod solum bonum sit causa existentium et
quod malum nullius existentis sit causa.
Unde sequitur, si malum non est ex bono sicut ex causa, quod non habeat causam et quod non sit causatum.
Sed est attendendum quod ratio qua probavit quod bonum non est causa mali, probat quod bonum non sit causa
mali per se, non autem quod non sit causa mali per accidens; quia sic et calidum per accidens potest esse causa
frigidi, sicut maior flamma consumendo materiam minoris per accidens inducit frigus. Sed hoc non est contra
intentionem Dionysii; oportet enim quod omne quod habet essentiam, natum sit habere causam per se et non per
accidens. Unde si malum non habet causam per se, sed solum per accidens, solum sequitur quod malum non
habet essentiam; et hoc est quod, quasi concludens, subdit: quod neque ipsum malum est aliquid, si accipiatur
malum secundum se, sicut aliquod subsistens in natura mali. Omne autem quod est totaliter aliquale est
essentialiter tale, sicut si aliquid est totaliter bonum est essentia bonitatis; si enim participat bono, oportet quod
dividatur in participans et participatum. Si ergo nihil est malum essentialiter, illud quod est malum non est
totaliter malum, sed habet aliquam partem boni et secundum illam est totum esse illius quod dicitur malum. Sic
igitur per hoc manifestavit quid est malum. Non enim malum potest esse aliqua essentia subsistens, sicut bonum
est ipsa essentia bonitatis, sed quaelibet res mala, per suam essentiam est bona; mala autem est, secundum quod
deficit ab aliquo bono quod debet habere et non habet.
Secundam ponit rationem; ibi: et si existentia... Quae talis est: omnia existentia desiderant pulchrum et bonum, ut
ex supradictis patet similiter et omnia quaecumque faciunt, propter hoc quod est bonum vel saltem propter hoc
quod videtur bonum, faciunt; et sic omnis intentio quorumcumque existentium habet bonum pro principio et
fine, quia desiderium boni movet, sicut principium quoddam, ad volendum ea quae sunt propter finem; et iterum
ipsam voluntatem eorum quae sunt ad finem, referimus in bonum sicut in finem. Et hoc manifestat per hoc quod
nullus facit illa quae facit, respiciens ad rationem mali, etsi aliquando id ad quod respicit sit malum, sicut aliquis
facit aliquid ut fornicetur, non respiciendo ad fornicationem inquantum est mala, sed inquantum est delectabilis.
Ex quo patet quod nullum existens desiderat malum nisi per accidens et quod omne existens desiderat bonum.
Sed si aliquid esset per suam essentiam malum non posset desiderare bonum, cum contrarium non desideret
suum contrarium, quia est eius destructivum, sed desideraret per se malum sicut sibi simile et conforme.

52

