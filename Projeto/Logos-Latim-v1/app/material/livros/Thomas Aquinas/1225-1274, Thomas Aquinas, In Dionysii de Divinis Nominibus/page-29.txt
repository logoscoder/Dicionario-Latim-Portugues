quod convenerunt ad videndum corpus beatae virginis mariae in eius morte, quod etiam suscepit Deum,
incarnatione.
Et in illo conventu, aderat etiam Iacobus frater Domini et Petrus qui erat summum caput omnium apostolorum.
Post visionem autem praedictam, visum est omnibus ut universi apostoli et episcopi, qui ibi aderant, laudarent
infinitam bonitatem divinae infirmitatis, idest humanitatis, sicut unicuique erat possibile. Et tunc Hierotheus
superabat omnes Magistros post apostolos, quibus nullus alius comparari potest; et illa laude, erat totus excedens
omnia sensibilia et mundana et quasi extra seipsum positus, his quae laudabat per quamdam unitionem
coniunctus videbatur et sic ab omnibus, quicumque audiebant et videbant sive ante eum cognovissent sive non,
iudicatus est Deo acceptus et divinus laudator.
Et quid potest dici de his quae ipse ibi theologizavit, quae tam sublimia fuerunt? quae, ut Dionysius dicit, si ab
eius mente non excidit, multoties recognovit quasdam partes illarum divinarum laudum, quas Hierotheus
protulerat, Deo inspirante, dum eas a timotheo prolatas audivit. Tantum enim fuit timotheus in studio circa
divina, ut ea quae audivit, etiam curavit memoria retinere.
Deinde, cum dicit: et ut mystica... Commendat eum de eruditione simplicium; et dicit quod, ut omittat loqui de
illis occultis ibi dictis quia timotheo nota erant, hoc dicendum est quod, quando oportebat divina communicare
multitudini et reducere quos poterat ad cognoscendum sancta, cognitione proportionata imperfectis, excedebat
Hierotheus multos sanctorum Magistrorum et temporis tritione quia plurimum temporis terebat sive expendebat
in docendo et mentis puritate quia non obvolvebatur phantasiis aut erroribus quibus impediretur a recto iudicio
veritatis et demonstrationum diligentia, idest efficacia verborum in demonstrando veritatem et reliquis
locutionibus sanctis, idest in aliis quae requiruntur ad sanctas locutiones. Unde concludit quod numquam fuit
suus conatus ut respiceret contra tantum solem, scilicet Hierotheum, se ei praeferendo aut aequando.
Deinde, cum dicit: ita enim..., ostendit quam humilia de se sentiat; et dicit quod ita est conscius sibi quod ipse
non est sufficiens ad intelligendum divina non solum quae sunt supra intellectum humanum, sed etiam multa
quae sunt intellecta aliis hominibus; et similiter reputat se insufficientem ad dicendum et manifestandum ea quae
de divina cognitione ab aliis dici possunt; et multo longe reputat se deficere a scientia theologicae veritatis, quam
perfectiores habuerunt.
Et hoc ideo introducit, quia ad hoc deductus est propter perfectam reverentiam quam habet ad maiores et ad
divinam philosophiam; quia totaliter non audet cogitare aut dicere aliquid de divina sapientia, nisi ea quae
secundum suam mentem capere potest et illa etiam audit et dicit, quia non oportet negligere divinorum
cognitionem quam contingit aliquem posse habere.
Et ad hoc dupliciter persuasus est: primo quidem, ex naturali desiderio mentium quae semper cum quodam
amore cupiunt contemplationem rerum supernaturalium quam capere possunt, quia per hoc maxime perficiuntur;
secundo, quia optima dispositio divinarum legum prohibet multum scrutari ea quae sunt supra nos, tum quia sunt
supra dignitatem nostram, tum quia impossibile est nobis adipisci, ut patet in ecclesiastico, 3, ubi dicitur: altiora
te ne quaesieris. Sed ea quae a nobis desiderantur et data sunt nobis ut ea capere possimus, praecipit lex divina
nos attente discere et aliis benigne tradere, secundum illud Sap. 7: quam sine fictione didici et sine invidia
communico. Et hoc etiam ex pluribus aliis Scripturae locis habetur.
Deinde, cum dicit: igitur...
Concludit suam intentionem et dicit quod persuasus est ex praemissis et non revocatur ab inveniendo veritatem
divinorum, secundum scientiae possibilitatem, neque propter pigritiam neque propter formidinem
pusillanimitatis.
Iterum, non poterat animus eius pati ut sine auxilio dimitteret eos, qui non poterant maiora contemplari quam
ipse. Propter omnia haec, disposuit se ad scribendum hoc opus, ita tamen quod nihil novum auderet introducere,
sed ea quae conspicaciter a Hierotheo dicta sunt in quadam universali intelligentia, vult distinguere et
manifestare, per quasdam inquisitiones magis particulares et subtiles, descendendo ad singula.
Et loquitur per similitudinem corporalium, in quibus quanto aliquod totum in plures partes dividitur, subtiliores
partes efficiuntur.
|+4 Capitulus 4
|#1 Lectio 1
Praemisso prooemio, iam accedit ad prosequendum principalem intentionem.
Et ut sequentium capitulorum intentio, numerus et ordo pateat, considerandum est quod, sicut in 1 et 2 cap.
Dictum est, in hoc libro intendit exponere divina nomina quibus manifestantur processiones Dei in creaturas.
Principium autem commune omnium harum processionum bonum est, ut in 3 cap.
Dictum est, quia quidquid a Deo in creaturas procedit, hoc creaturae suae propter suam bonitatem communicat.
Et ideo primo, agit in hoc 4 cap. De bono et etiam de his quae ad considerationem boni pertinent.
Si autem singulae processiones considerentur, quas divina nomina manifestant, tria videmus ex divina bonitate
esse rebus attributa: primo quidem, ut in se sint et perficiantur; secundo, ut ad invicem comparentur; tertio, ut
ordinentur in finem.
29

