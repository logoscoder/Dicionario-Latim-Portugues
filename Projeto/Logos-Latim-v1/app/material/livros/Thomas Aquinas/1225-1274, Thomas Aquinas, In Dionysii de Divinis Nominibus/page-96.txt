Unde multo magis diversitatem formarum et figurarum in Deo, qui est super omnia, oportet purgari a
corporalibus phantasiis, per sanctas expositiones Deo convenientes et mysticas, quia scilicet accipiunt occultum
ex manifesto. Unde est quod si aliquis Deo, qui est impalpabilis et infigurabilis, velit attribuere tres dimensiones
corporum, sicut apostolus facit ad Ephes. 3, dicendum erit quod latitudo Dei nihil est aliud quam processus
divinae providentiae, qui omnibus superfertur, quasi continens omnia; longitudo autem Dei, dicetur virtus quae
super tota extenditur, penetrans omnia a summo usque ad imum; profunditas autem Dei dicetur occulta et
ignorata Dei essentia, quae est incomprehensibilis omnibus existentibus.
Deinde, cum dicit: sed ne lateamus... Ostendit praedictam varietatem ad propositum non pertinere; et dicit quod
non debemus nos ipsos decipere exponendo Dei nominationes quae sunt secundum formas et figuras, quia per
hoc commisceremus istam doctrinam symbolicae theologiae, ad quam pertinet exponere corporales Deinominationes, quae accipiuntur per signa sensibilia.
Sed ad praesens propositum pertinet ut alteritatem Deo attributam non suspicemur esse aliquam variationem Dei
qui habet supereminentem et inconversibilem, idest intransmutabilem identitatem, sed per hoc intelligamus
formationem, secundum quam multiplices formas attribuit et tamen omnia in unum ordinem reducit et e
converso uniformitatem multorum processuum divinae fecunditatis ad omnia; quae pertinent ad primum
alteritatis modum, supra assignatum.
|#3 Lectio 3
Postquam Dionysius determinavit de eodem et diverso, hic determinat de simili et dissimili; et primo de simili;
secundo de dissimili; ibi: et quid...* circa primum, duo facit: primo, ostendit quomodo similitudo attribuitur Deo;
secundo, quod Deus est similitudinis causa; ibi: omnibus...* circa primum, duo facit: primo, attribuit Deo
similitudinem, secundum quod ipse dicitur sibi similis; secundo, per comparationem ad alia; ibi: theologi...* dicit
ergo primo quod si quis velit dicere quod Deus sit similis sibi ipsi, talis expositio divinae similitudinis non est
improbanda. Excludit autem duo a Deo per quae aliquid potest esse sibi dissimile: uno modo, quia non semper
manet idem, sed mutatur de forma in formam aut de dispositione in dispositionem. Secundo, potest dici aliquid
sibi dissimile, quia est compositum ex contrariis vel ex dissimilibus partibus.
Et ad hoc excludendum, dicit: totum per totum Deum sibi similem. Et quia totum consuevit dici quod in partes
dividitur vel subiectivas sicut totum universale vel integrales sicut totum integrale, ideo ad excludendum
rationem totius universalis, dicit: singulariter; ad excludendum vero rationem totius integralis, dicit:
indivisibiliter.
Deinde, cum dicit: theologi autem... Agit de similitudine Dei per comparationem ad alia et dicit quod divinorum
tractatores Deum qui super omnia existit, secundum quod in suo esse consideratur, nulli rei dicunt esse similem,
sed dicunt quod ipse dat similitudinem suam rebus quae convertuntur, idest accedunt ad ipsum secundum
quamdam imitationem possibilem secundum eorum virtutem; non ita quod perfecte ipsum imitari possint, quia
ipse est supra omnem diffinitionem et distinctionem, idest supra terminos cuiuscumque naturae et supra omnem
rationem, idest supra omnem apprehensionem.
Et virtus huius similitudinis ad Deum quae a Deo rebus donatur in hoc apparet, quod omnia quae proveniunt a
Deo, sicut effectus a causa, convertuntur per desiderium ad ipsum, sicut ad propriam causam; quod non esset,
nisi omnia haberent aliquam similitudinem ad Deum: unumquodque enim amat et desiderat simile sibi.
Quia ergo omnia convertuntur per desiderium in Deum, conveniens est dicere quod omnia sunt similia Deo, non
secundum aequalitatem, sed per quamdam assimilationem et participationem ex qua ratio imaginis sumitur.
Et quod talis sit similitudo rerum ad Deum, ex hoc apparet quia non dicimus esse Deum similem aliis rebus,
sicut neque homo dicitur esse similis suae imagini: in his enim quae sunt unius ordinis potest dici quod aliqua
mutuo sunt sibi invicem similia, ita quod similitudo ad alterutrum convertatur, ita quod dicamus hoc esse simile
illi et illud isti: ambo enim possunt dici invicem similia, propter hoc quod similia dicuntur, secundum quod
participant unam formam, quae praeexistit in causa communi, ad quam utrumque coordinatorum habet similem
habitudinem.
Sed in causis et causatis non debet recipi conversio similitudinis: causatum enim et quod deducitur ex alio, non
potest dici simile causae a qua deducitur, sicut nec imago homini; et hoc ideo quia causa non dependet ab
effectu, ut solum isti vel illi suam similitudinem donet, sed effectus dependet a causa, a qua sola participat
similitudinis rationem. Et haec dependentia designatur cum dicitur effectus esse in sua causa. Cum vero dicitur
quod coordinata sunt sibi invicem similia, designatur dependentia utriusque ad unam causam. Sic igitur patet
quod Deus, qui est omnium causa, non potest dici aliis similis, sed alia ei similia esse dicuntur.
Deinde, cum dicit: omnibus autem... Ostendit quomodo Deus est causa similitudinis rebus; et dicit quod omnia
quaecumque participant similitudinem, hoc habent a Deo sicut a causa, quod similia sunt: similia enim dicuntur
aliqua secundum quod conveniunt in aliqua forma; omnis autem forma est a Deo. Et non solum est causa
similium, sed etiam est causa ipsius similitudinis, sicut et supra dictum est, quod non solum est causa viventium,
sed etiam ipsius vitae. Et quidquid dicitur simile in quibuscumque rebus creatis, dicitur simile quodam vestigio,
idest quadam repraesentatione divinae similitudinis, ex qua perficitur non solum similitudo, sed etiam omnis
unitio quae est in rebus.
96

