Sic ergo ex ordine universi, sicut quadam via et ordine, ascendimus per intellectum, secundum nostram virtutem
ad Deum, qui est super omnia; et hoc tribus modis: primo quidem et principaliter in omnium ablatione,
inquantum scilicet nihil horum quae in creaturarum ordine inspicimus, Deum aestimamus aut Deo conveniens;
secundario vero per excessum: non enim creaturarum perfectiones ut vitam, sapientiam et huiusmodi, Deo
auferimus propter defectum Dei, sed propter hoc quod omnem perfectionem creaturae excedit, propterea
removemus ab eo sapientiam, quia omnem sapientiam excedit; tertio, secundum causalitatem omnium dum
consideramus quod quidquid est in creaturis a Deo procedit sicut a causa. Sic ergo nostra cognitio, contrario
modo se habet cognitioni Dei: nam Deus creaturas quidem per suam naturam cognoscit, nos autem Deum per
creaturas.
Deinde, cum dicit: propter quod... Infert conclusionem ex dictis; et circa hoc, tria facit: primo, infert
conclusionem; secundo, ostendit quomodo conclusio ex praemissis sequatur; ibi: etenim...; tertio, manifestat
quoddam quod supposuerat; ibi: et quidem ex omnibus...* dicit ergo primo quod quia a creaturis in Deum
ascendimus et in omnium ablatione et excessu et in omnium causa, propterea Deus cognoscitur in omnibus, sicut
in effectibus et sine omnibus, sicut ab omnibus remotus et omnia excedens; et propter hoc etiam cognoscitur
Deus per cognitionem nostram, quia quidquid in nostra cognitione cadit, accipimus ut ab eo adductum; et iterum
cognoscitur per ignorantiam nostram, inquantum scilicet hoc ipsum est Deum cognoscere, quod nos scimus nos
ignorare de Deo quid sit.
Et quod dixerat in generali cognitione, explicat per partes subdens quod ipsius Dei est intellectus et sermo vel
melius ratio, ut alia translatio habet, et scientia quae est coniunctio intellectus et rationis; et quantum ad
sensitivam cognitionem, subiungit: et tactus, qui est sensus communis omnibus animalibus; et addit quod
commune est, cum subdit: et sensus; et subiungit de his quae important deficientem cognitionem, cum dicit: et
opinio quae deficit a scientia; et phantasia quae deficit a certitudine sensus. Et subdit ea quae pertinent ad
manifestationem cognitionis et dicit: et nomen, quod est signum intellectus et alia quaecumque pertinent ad
cognitionem vel significationem. Et e contrario, neque intelligitur, neque sentitur nec dicitur aut nominatur.
Et quomodo utrumque istorum omnium sit, manifestat subdens: Deus enim non est aliquid existentium, sed
supra omnia existentia et ideo, cum per intellectum et alia praedicta, cognoscantur existentia, nullo praedictorum
per cognitionem alicuius existentium Deus cognoscitur. Rursus Deus est omnia in omnibus causaliter, cum
tamen nihil sit eorum quae sunt in rebus essentialiter: et ideo, quidquid in rebus existens cognoscatur vel
intellectu vel sensu vel quocumque praedictorum modorum, in omnibus istis cognitis quodammodo cognoscitur
Deus, sicut causa, cum tamen ex nullo cognoscatur sicut est.
Deinde, cum dicit: etenim...
Ostendit quomodo conclusio inducta sequitur ex praemissis; et dicit quod hoc recte de Deo dicimus secundum
quod cognoscitur et non cognoscitur: ex omnibus enim entibus cognoscitur et laudatur secundum quod habent
proportionem ad ipsum, ut quorum est causa.
Rursus autem est alia perfectissima Dei cognitio, per remotionem scilicet, qua cognoscimus Deum per
ignorantiam, per quamdam unitionem ad divina supra naturam mentis, quando scilicet mens nostra recedens ab
omnibus aliis et postea etiam dimittens seipsam unitur supersplendentibus radiis deitatis, inquantum scilicet
cognoscit Deum esse non solum super omnia quae sunt infra ipsam, sed etiam supra ipsam et supra omnia quae
ab ipsa comprehendi possunt. Et sic cognoscens Deum, in tali statu cognitionis, illuminatur ab ipsa profunditate
divinae sapientiae, quam perscrutari non possumus.
Quod etiam intelligamus Deum esse supra omnia non solum quae sunt, sed etiam quae apprehendere possumus,
ex incomprehensibili profunditate divinae sapientiae provenit nobis.
Deinde, cum dicit: et quidem...
Manifestat quoddam quod dixerat, scilicet quod Deus ex omnibus cognoscatur; et dicit quod ideo est, quia ipsa
divina sapientia est omnium causa effectiva, inquantum res producit in esse et non solum rebus dat esse, sed
etiam esse cum ordine in rebus, inquantum res invicem se coadunant in ordinem ad ultimum finem; et ulterius,
est causa indissolubilitatis huius concordiae et huius ordinis, quae semper manent, qualitercumque rebus
immutatis. Modum autem huius ordinis subiungit, quia semper fines primorum, idest infima supremorum,
coniungit principiis secundorum, idest supremis inferiorum, ad modum quo supremum corporalis creaturae
scilicet corpus humanum, infimo intellectualis naturae, scilicet animae rationali unit; et simile est videre in aliis;
et sic operatur pulchritudinem universi per unam omnium conspirationem, idest concordiam et harmoniam, idest
debitum ordinem et proportionem.
|#5 Lectio 5
Postquam Dionysius determinavit de sapientia, hic determinat de his quae sapientiae adiunguntur; et primo, de
ratione; secundo, de veritate et fide; ibi: haec ratio...* dicit ergo primo quod Deus in sacra Scriptura laudatur ut
ratio, quod maxime ex Scripturis sacris accipi potest in eo quod Deus dicitur verbum, secundum illud ioannis I:
et Deus erat verbum.
Logos enim in Graeco, ut Augustinus dicit, et rationem et verbum significat.

84

