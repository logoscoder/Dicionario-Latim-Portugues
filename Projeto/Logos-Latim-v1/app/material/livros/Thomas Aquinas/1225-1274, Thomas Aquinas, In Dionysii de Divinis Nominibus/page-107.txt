motu, hoc etiam desiderium est pacis quae a Deo est in omnia derivata, per quam omnia conservantur in seipsis,
absque hoc quod cadant ab eo quod competit eis secundum propriam naturam; et per consequens, per divinam
pacem conservatur proprietas omnium mobilium et motivorum.
Prima autem motiva sunt immobilia, quia cum in mobilibus non sit procedere in infinitum, necesse est devenire
ad aliquod primum moventium immobile, ut probatur VIII physicorum. Primum vero movens immobile, necesse
est esse vivens, ut probatur in XII metaphysicorum; et ideo signanter dicit: et motivam vitam immobilem. Sic
autem custoditur per divinam pacem, proprietas mobilium et vita immobilis motivorum, ut non excidant a
naturali statu.
Intantum autem conservatio proprietatis mobilium et motivorum pertinet ad divinam pacem, inquantum ea quae
moventur, sic habent ad seipsa pacem et eodem modo se habent in sua mobilitate, secundum quod operantur ea
quae ad ipsa pertinent: moveri enim est proprium opus mobilis, inquantum est mobile. Quod autem propriam
operationem retinet, habet ad se pacem. Unde patet quod cum ea quae naturaliter moventur, volunt moveri
semper et non quiescere, pacem desiderant.
Deinde, cum dicit: si autem secundum casum... Solvit dubitationem motam, quantum ad secundum intellectum
dubitationis; et dicit quod si ille qui dubitationem movit, cum dixit quod multa gaudent alteritate et discretione,
non intellexit de alteritate et discretione naturali, quae pertinent ad rationem pacis, sed intellexit de alteritate et
discretione secundum casum a pace, idest secundum quod aliquid excidit ab unione in quo consistit ratio pacis et
sic velit probare quod pax non est omnibus amabilis, contra hunc opponentem sic erit dicendum quod nihil est
quod totaliter excidat ab omni unione, in qua consistit ratio pacis.
Et hoc sic probat: quia nullo modo potest esse aliquid existens per se vel aliquid in existentibus, ut accidens vel
pars, quod omnino ceciderit ab unitione; quem quidem casum quadruplicem per quatuor loquitur: primo quidem
quantum ad ipsum casum, cui opponitur statio, secundum quod aliquid stat in naturali unitione; et quantum ad
hoc, dicit: instabile.
Deinde ea tangit ex quibus casus accidit: cadit autem aliquid, dum tolluntur ea per quae stabat; stat autem aliquid
in naturali unitione per tria: primo quidem, per terminum quo continetur ne effluat; nam et sicca continentur
propriis terminis et humida continentur terminis alienis et forma per quam unaquaeque res continetur in suo esse,
terminus dicitur; et quantum ad hoc, dicit: interminatum. Secundo, aliquid habet stationem per aliquod
extrinsecum continens, sicut corpora continentur loco; et secundum hanc similitudinem, omne exterius continens
et non conservans, locus dici potest; et quantum ad hoc, dicit: incollocabile. Tertio, aliquid habet stationem in
sua propria operatione ex fine; quia enim artifex habet finem determinatum suae operationis, regulariter operatur
secundum regulam finis; quod autem non habet finem determinatum, sed vagatur circa diversos fines, oportet
quod sit fluctuans et instabile circa propriam operationem; et quantum ad hoc dicit: indefinitum.
Sic ergo nihil totaliter excidit ab unitione pacis; unumquodque autem appetit et amat id quod est sibi conforme,
refugit autem contrarium: impossibile enim est esse aliquod ens quod totaliter unitionem refugiat et appetat
alteritatem et discretionem, quae est secundum casum a naturali pace.
Deinde, cum dicit: si autem istos... Solvit dubitationem secundum tertium intellectum, prout id quod dictum est
quod multa sunt quae alteritate et discretione gaudent, non referatur ad appetitum naturalem, ut in praemissis, sed
ad appetitum voluntarium. Et dicit quod si ille qui movet dubitationem dicat illos homines inimicari paci et bonis
eius, qui gaudent in exterioribus litibus et interioribus commotionibus animi quas vocat furores, quae duo
pertinent ad divisionem paci contrariam; et iterum gaudent variationibus et instabilitatibus quae videntur paci
contrariari, et hoc quantum ad secundam partem dubitationis, dicendum est quod tales etiam homines detinentur
a desiderio pacis, secundum quamdam obscuram similitudinem.
Et hoc sic manifestat: tales enim homines multum impugnantur a passionibus, quibus commoventur et sic per
huiusmodi passiones, eorum pax interior perturbatur. Huiusmodi ergo impugnationem passionum ex desideriis
pacis sedare volunt non sapienter, sed stulte.
Putant enim quod possunt habere interiorem pacem, implendo superflua et inordinata sua desideria quae
incitantur secundum varias passiones, sed per hoc magis perturbantur, dum non possunt consequi delectationes a
quibus detinentur: impossibile est enim quod homo, superfluis et inordinatis desideriis subiacens, omnia
desiderata consequi possit; et ideo tales, quaerentes pacem, lites commovent ut sua desideria impleant. Et quia
variis desideriis subiacent, variationibus gaudent.
Sapienter autem hanc impugnationem passionum sedarent si, multa desideria reprimentes, ad unum desiderium
verae pacis converterentur.
Deinde, cum dicit: quid dicat... Determinat de pace facta per Christi incarnationem, dicens quod sufficiens
aliquid dici non potest de pietate Dei quae effundit pacem in mundum per Christum; secundum quam pacem,
iam liberati a peccato didicimus, doctrina et exemplo Christi et interiori spiritus sancti inspiratione, non facere
bellum peccando neque contra nosmetipsos neque discordando a sanctis Angelis, sed per hanc pacem, secundum
nostram virtutem, operamur ea quae Dei sunt, simul cum sanctis Angelis; et hoc, secundum providentiam et
gratiam Iesu qui operatur omnia in omnibus et qui facit illam ineffabilem pacem quae est ab aeterno
praeordinata; per quam pacem, reconciliamur ipsi Christo in spiritu sancto, qui est spiritus dilectionis et pacis;
per ipsum Christum et in ipso Christo, simul reconciliamur Deo patri.
107

