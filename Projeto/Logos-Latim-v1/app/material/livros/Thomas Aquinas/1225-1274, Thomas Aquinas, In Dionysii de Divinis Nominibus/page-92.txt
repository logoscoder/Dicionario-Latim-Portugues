Attribuitur etiam ei alteritas, inquantum diversae figurae et diversae species rerum ei comparantur in sacris
Scripturis, sicut quod aliquando designatur in figura vel specie hominis vel agni vel leonis vel lapidis.
Dicitur autem similis in Scripturis, inquantum facit aliqua similia et est causa ipsius similis, secundum illud Gen.
I: faciamus hominem ad imaginem et similitudinem nostram.
Dicitur etiam Deus dissimilis omnibus, ubi Scriptura dicit quod nihil est ei simile, secundum illud psalm. 85:
quis similis tibi in diis, Domine? describitur etiam Deus in Scripturis ut stans, secundum illud Amos 7: ecce
Deus stans super murum laterum.
Describitur et immobilis, secundum illud Malach. 3: ego Dominus et non mutor.
Et sedens in saecula, secundum illud esa. 9: super solium David sedebit amodo et usque in sempiternum.
Describitur etiam et motus sicut ad omnia ambulans seu procedens, secundum illud Gen. 3: cum audisset vocem
Domini Dei deambulantis in Paradiso et Sap. 7, dicitur quod omnibus mobilibus mobilior est sapientia. Attingit
autem ubique propter suam mobilitatem. Et multa alia, istis aequipollentia, in Scripturis de Deo dicuntur.
Deinde cum dicit: igitur...
Ostendit secundum quam rationem praedicta de Deo dicantur; et primo, de magno et parvo; secundo, de eodem
et altero; ibi: idem autem est...; tertio, de simili et dissimili; ibi: similem autem...; quarto, de statione et sessione
et motu; ibi: quid autem...; quinto, de aequalitate; ibi: si autem...* circa primum, primo determinat de magno;
secundo, de parvo; ibi: parvum autem...* circa primum, tria facit: primo, attribuit magnum Deo secundum
rationem causalitatis; secundo, per rationem cuiusdam similitudinis; ibi: et extra...; tertio, secundum
dissimilitudinem; ibi: magnitudo haec...* dicit ergo primo quod Deus dicitur magnus, secundum quod
magnitudinem suam, quae essentialiter ei convenit aeternaliter, tradit omnibus magnis, sicut et dicitur sapiens,
inquantum sapientiam tradit omnibus sapientibus. Vel potest aliter legi quod Deus magnitudinem suam tradit
omnibus quae sunt aeternaliter magna, idest a principio creaturae usque in sempiternum.
Deinde, cum dicit: et extra...
Attribuit ei magnum, secundum quamdam rationem similitudinis: et primo, quantum ad eius substantiam;
secundo, quantum ad eius effectus; ibi: et secundum...* manifestum est autem quod magnum creaturis attribuitur,
secundum rationem excessus: illa enim magna dicuntur quae inveniuntur alia excedere. Excessus autem in rebus
creatis multipliciter attenditur: uno modo, secundum dimensionem longitudinis, latitudinis et profunditatis; et
secundum hoc, dicitur aliquid magnum respectu alterius inquantum superexcedit quantitatem eius; et sic Deus
dicitur magnus simpliciter, inquantum magnitudo eius extra omnem magnitudinem est superfusa et superextenta;
et dicitur superfusa ad similitudinem rerum humidarum, ut aeris et aquae; superextenta vero ad similitudinem
corporum siccorum et solidorum. Alio modo, attenditur excessus in rebus creatis, secundum locum et sic locus
dicitur esse maior, qui est magis continens. Unde et Deus dicitur simpliciter magnus, inquantum continet omnem
locum. Tertio, excessus invenitur in rebus secundum numerum et sic etiam dicitur Deus magnus simpliciter,
inquantum superegreditur numerum omnem, quia omnis numerus a divina sapientia procedit res distinguente, in
cuius potentia est plures rerum differentias producere. Videtur autem in rebus maximum infinitum esse quod
omnia excedit. Sed, ut in rebus creatis invenitur, nihil dicitur infinitum quin sit secundum aliquid finitum, scilicet
secundum speciem.
Unde Deus, qui est omnibus infinitus, excedit omnem infinitatem.
Deinde, cum dicit: et secundum...
Attribuit Deo magnum, secundum rationem excessus qui consideratur ex parte effectuum. Sunt autem tria
consideranda in effectibus eius: primo quidem, quod effusio effectus procedit ex plenitudine causae, sicut quod
non est plenum calore, non potest calorem effundere. Secundum similitudinem vasis loquimur, quod nisi sit
plenum aqua, non potest aquam effundere. Secundo, quia si sit magis plenitudo, fit magna effusio.
Tertio, quod quanto prior est effusio, tanto id quod effunditur, prius recipitur in eo in quod effunditur humor, nisi
infusio terrae prius ab ea recipiatur.
Et haec tria in effectibus Dei sunt consideranda: primo enim, ex parte Dei invenitur superabundans plenitudo
bonitatis; secundo, ex hac abundanti plenitudine sequitur quod magis faciat; tertio, ex hoc quod ipse est
primordialis causa sequitur quod dona ipsius sunt fontana, idest primordialia: quidquid enim a quacumque causa
recipitur, praesupponit id quod a Deo recipitur. Ita ergo, secundum superplenum ipsius, quantum ad primum; et
magnificum, quantum ad secundum; et fontana ipsius dona, quantum ad tertium; inquantum ipsa dona
participantur ab omnibus, secundum effusionem doni quod est infinitum ex parte donantis, dona huiusmodi
omnino non minorantur, sed semper habent eamdem superabundantem plenitudinem et numquam minorantur,
quantumcumque participentur, immo, quanto magis participantur, intantum magis desuper manant: quia, quanto
aliquid plus recipit de divinis donis, tanto plus redditur aptum ad recipiendum; et ex parte influentis quod ex
infinitae virtutis influentia minorari non potest.
Deinde, cum dicit: magnitudo haec... Exponit magnitudinem divinam, per distantiam ad alias magnitudines; et
dicit quod magnitudo divina est infinita, quia nulli magnitudini creatae convenit; et est etiam sine quantitate, quia
non est in genere quantitatis, sed Dei magnitudo est esse eius; et est sine numero, idest sine mensura: numerus
enim habet primam rationem mensurae, cum per eum etiam quantitates continuae mensurentur; vel quod dicit:
sine quantitate, refertur ad quantitatem continuam; quod autem dicit: sine numero, refertur ad quantitatem
92

