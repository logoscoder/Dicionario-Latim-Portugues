moveri possint; et similiter, ea quae sunt tota et universalia et perfecta et ea quae sunt particularia providet iuxta
proprietatem naturalem totius et uniuscuiusque particularis: et hoc inquantum natura eorum quibus Deus
providet, suscipit proportionaliter sibi, bonitates datas largissima et universali Dei providentia. Et quia rationalis
creatura secundum suam naturam defectibilis est et per liberum arbitrium potest deficere, non pertinet ad
divinam providentiam ut eius mobilitatem impediat; et similiter, non pertinet ad Dei providentiam ut tantam
bonitatem attribuat uni particulari enti sicut toti universo vel rei quae est in inferiori gradu, sicut rei quae est in
superiori.
Non igitur existens est malum...* hic solvit tertiam quaestionem de desiderio mali; et circa hoc duo facit: primo,
ostendit quomodo malum contingit esse in desiderio; secundo, quomodo contingit in cognitione peccare; ibi: in
cognitione autem...* circa primum, primo resumit quaedam quae sunt in malo in communi, concludens ex dictis
quod malum neque est per se existens neque in existentibus. Ostensum est enim quod malum, secundum quod
est malum, nusquam est, idest non est aliquid existens in aliquo; et iterum ostensum est quod hoc, quod aliquid
dicitur fieri malum, non contingit ex aliqua virtute activa, sed propter infirmitatem et defectum virtutis.
Secundo, ibi: et Daemonibus...
Resumit quod dictum est specialiter de malo Daemonum et dicit quod in Daemonibus hoc ipsum quod sunt est
bonum et eis est ex bono, scilicet Deo; sed malum invenitur in ipsis ex hoc quod ceciderunt a bonis propriis,
idest ad quae erant ordinati secundum ordinem suae naturae; et iterum variatio, qua decesserunt ab illa identitate
in qua sunt boni Angeli et ab habendo ea quae illi habent; quod nihil est aliud quam infirmitas quaedam
perfectionis eis naturaliter convenientis, prout decet Angelos.
Tertio, ibi: et desiderant...
Ostendit quomodo desiderium se habet ad bonum et malum; et dicit, quod Daemones desiderant bonum
inquantum desiderant bonum naturale quod est esse, vivere et intelligere; sed inquantum non desiderant bonum,
sed malum, desiderant non-existens: quia malum, inquantum malum est non-existens; et hoc ipsum desiderare,
sicut non-existens, non est ex perfectione desiderii, sed est quaedam infirmitas et peccatum circa desiderium:
sicut enim opinari falsum, est ex infirmitate intellectus, ita desiderare malum est ex defectu virtutis desiderativae.
Deinde, cum dicit: in cognitione autem... Ostendit quomodo peccatum contingat esse in cognitione; et circa hoc,
tria facit: primo, ostendit propositum; secundo, excludit obiectionem; ibi: et quidem dicat...; tertio, epilogat quae
in hoc capitulo dicta sunt; ibi: nunc autem...* dicit ergo primo quod sicut peccare in desiderio est quaedam
infirmitas desiderii, ita peccare in cognitione, secundum sacra eloquia, dicitur esse infirmum circa duo: primo
quidem, circa cognitionem boni quam scire tenetur et quam obliviscitur: si enim aliquis infirmetur in cognitione
eius quod scire non tenetur, non est peccatum.
Secundo, circa actionem boni, quod quis cognoscit; et quantum ad hunc secundum modum, vituperantur scientes
voluntatem Domini sui et non facientes, ut habetur Luc. 12.
Et hi sunt qui audiunt quidem et non possunt se excusare de ignorantia; sed sunt infirmi ad credendum aut ad
bonum operandum.
Quantum ad primum vero vituperantur in Psalmo 34, illi qui nolunt intelligere ut bene agant: quod quidem fit
secundum quod avertitur voluntas aut infirme se habet ad cognitionem boni.
Et, ut universaliter dicamus, malum, sicut multoties dictum est, est quaedam infirmitas, idest debilitas potentiae
vel totaliter impotentia et quicumque potentiae defectus aut circa cognitionem aut circa fidem aut circa
desiderium aut circa operationem boni. Et loquitur hic de malo culpae, quod circa aliquod horum quatuor
necesse est consistere.
Deinde, cum dicit: et quidem dicat... Movet quamdam obiectionem: potest enim aliquis obiiciendo dicere quod
infirmitas non est imputanda, sed condonanda.
Parcendum enim est, ut videtur, infirmitati.
Si igitur peccatum est infirmitas circa aliquod praedictorum, videtur quod peccatum non sit puniendum.
Sed ad hoc respondet aliquis quod talis obiectio bene procederet, si omnino peccanti deesset posse ad bonum.
Sed quia unusquisque habet posse bene facere ex bono, idest ex auxilio Dei, qui dat omnibus convenientia ipsis
affluenter ut dicitur Iac. I, non est laudabile, idest, excusabile peccatum quod est aversio et fuga et casus ab
habitu propriorum bonorum, quae proveniunt ex bono, scilicet Deo. Homo enim se avertit ab auxilio Dei sibi
parato et ei imputatur ad culpam quidem peccati; sicut si aliquis infirmus caderet dum nollet uti auxilio manum
porrigentis.
Sed dicit quod haec sufficienter secundum suam virtutem dixit in quodam libro quem fecit de iustitia, qui ad nos
non pervenit: in quo quidem secundum veritatem sacrae Scripturae reprobavit sophisticas rationes eorum qui
contra divinam iustitiam iniuste et mendaciter loquuntur.
Deinde, cum dicit: nunc autem... Epilogat ea quae dicta sunt in hoc capitulo; et dicit quod nunc in isto capitulo
sufficienter laudavit, secundum suum posse, bonum sicut vere amabile, ubi tractavit de amore; et sicut
principium et finis omnium, in principio, ubi dixit de effectu boni: in quo manifestatur quasi quidam circulus in
existentibus, dum habent idem principium et finem, scilicet bonum; et ostensum est etiam ibi quod Deus
informat non existentia in actu sed in potentia; et quod Deus omnium bonorum est causa; et quod non est causa
malorum; et quod sua providentia est perfecta datrix omnis boni; et quod supergreditur tam existentia quam non
68

