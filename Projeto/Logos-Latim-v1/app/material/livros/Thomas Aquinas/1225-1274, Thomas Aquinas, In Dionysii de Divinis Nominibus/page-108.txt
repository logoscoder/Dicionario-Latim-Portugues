De his autem supernaturalibus donis pertinentibus ad pacem factam per Christum, dictum est sufficienter in libro
de theologicis hypotyposibus et hoc secundum testimonia Scripturarum a Deo inspiratarum; et ideo hic de his
breviter pertransivimus.
|#4 Lectio 4
Postquam determinavit Dionysius de pace quae in rebus constituitur per dona divina, hic determinat de ipsis
divinis perfectionibus, secundum quod per se in abstracto considerantur; et circa hoc, tria facit: primo, movet
dubitationem; secundo, solvit eam, ibi: et primum quidem...; tertio, solutionem per dicta aliorum confirmat, ibi:
et quid oportet? est ergo circa primum sciendum quod timotheus in quadam epistola ad Dionysium scripta, de
duobus in ea interrogaverat: primo, quidem, quid sit per se vita et per se sapientia: talibus enim frequenter
Dionysius utitur, ut in praecedentibus patet.
Secundo, timotheus in eadem epistola dixerat se dubitasse quomodo Dionysius quandoque dicebat Deum esse
per se vitam quandoque, autem, Deum esse causam per se vitae; et ideo dicit Dionysius quod timotheum ab hac
dubitatione liberare voluit, quantum in ipso fuit.
Deinde, cum dicit: et primum...
Solvit motas dubitationes; et primo, secundam: ostendens quomodo Deus sit per se vita et causa per se vitae;
secundo, solvit primam: ostendens quid sit per se esse et per se vita; ibi: dicis autem...* dicit ergo primo quod
non vult nunc assumere dicta, quasi dicta simpliciter; et ideo, quia per se vita non dicitur simpliciter, sed
multipliciter, non est contrarium quod dicamus Deum per se vitam aut per se virtutem; et iterum quod dicamus
eum substantificatorem, idest creatorem per se vitae aut per se pacis aut per se virtutis.
Esset autem contrarium, si ista non multipliciter dicerentur.
Cum enim dicimus Deum esse substantificatorem per se vitae et huiusmodi, laudamus eum sicut causam
omnium existentium ex illis existentibus quae maxime et primo existunt. Manifestum est enim quod per se vita
est prius quam vivens et sic de aliis. Unde, si Deus est causa horum primorum, est causa omnium. Cum vero
dicimus Deum esse per se virtutem aut per se vitam, laudatur Deus sicut existens super omnia et super ea quae
sunt prima inter omnia dicitur per se vita, per quemdam excessum.
Deinde, cum dicit: dicis autem... Solvit primam dubitationem, scilicet quid sit per se vita; et primo, repetit
quaestionem; secundo, excludit falsum intellectum; ibi: hoc autem...; tertio, determinat veritatem; ibi: sed per se
esse...* proponit ergo primo, ex persona timothei, quid significetur cum dicitur per se esse aut per se vita et
quaecumque alia huiusmodi et dicit signanter: absolute, idest abstracte et principaliter, idest sicut principia
aliorum; nam per se vita significat principia viventium.
Deinde, cum dicit: hoc autem... Excludit erroneum intellectum. Ad cuius evidentiam sciendum est quod
Platonici, ponentes ideas rerum separatas, omnia quae sic in abstracto dicuntur, posuerunt in abstracto subsistere
causas secundum ordinem quemdam; ita scilicet quod primum rerum principium dicebant esse per se bonitatem
et per se unitatem et hoc primum principium, quod est essentialiter bonum et unum, dicebant esse summum
Deum. Sub bono autem ponebant esse, ut supra dictum est et sub esse ponebant vitam et sic de aliis. Et ideo
dicebant sub summo Deo, esse quamdam divinam substantiam quae nominatur per se esse et sub hac aliam, quae
nominatur per se vita.
Hoc ergo excludere intendens, dicit quod id quod supra dixerat, quod per se esse et per se vita primo a Deo
subsistunt, non est aliquid erroneum, sed est rectum et planas manifestationes habens: non enim nominamus per
se esse aliquam substantiam divinam aut angelicam, quae sit causa essendi omnibus; addit autem angelicam, quia
quos Platonici deos secundos dicebant, nos Angelos nominamus. Solum enim ipsum esse supersubstantiale
divinum est principium et substantia et causa quod omnia existentia sint: ut hoc quod dicit principium referatur
ad ordinem naturae, secundum quod esse divinum praecedit omnia entia; substantia, vero, importet rationem
exemplaris: id enim cuius substantia est suum esse, est exemplar omnium existentium; quod autem dicitur causa
pertinet ad hoc quod dat esse existentibus. Similiter autem cum dicimus per se vitam, non intelligimus quamdam
deitatem causativam vitae, quae sit alia praeter vitam summi Dei, qui est causa omnium quae vivunt et etiam
ipsius per se vitae.
Et ut in summa omnia colligamus, non dicimus esse aliquas essentias et hypostases separatas quae sint principia
rerum et creatrices earum, quas Platonici dixerunt esse deos existentium et creatores, quasi per se operantes ad
rerum productionem.
Huiusmodi autem deos, si vere et proprie loqui volumus, dicamus non existere in rebus; neque illi qui tales deos
posuerunt, per aliquam certitudinem scientiae hoc invenerunt aut ipsi aut patres eorum; quia neque primi
Platonici neque posteriores, huius rei scientiam per certas et firmas scientias accipere potuerunt, sed per quasdam
humanas rationes decepti sunt ad opinandum.
Deinde, cum dicit: sed per se esse... Excluso errore, solvit secundum veritatem; et dicit quod per se esse et per se
vita et huiusmodi, dupliciter dicuntur: uno modo, dicuntur de Deo qui est unum supersubstantiale principium
omnium et causa; et dicitur Deus per se vita vel per se ens, quia non vivit participatione alicuius vitae neque est
per participationem alicuius esse, sed ipse est suum vivere et sua vita et excedens omne esse et omnem vitam
quae participatur a creaturis et existens principium vivendi et essendi omnibus.
108

