Secundo etiam resplendet in eis puritas ex dono divinitus eis dato per quod uniuntur ad Deum; per quod quidem
donum, secundum eorum possibilitatem, intendunt ad divinum, idest ad hoc ipsum quod Deus est, ad divinam
mentem et rationem, quae omnem sapientiam excedit.
Est ergo in eis puritas intellectus et splendor, tam ex eorum simplicitate, quam etiam ex dono divinae gratiae.
Deinde, cum dicit: propter divinam... Ostendit quomodo animarum rationalitas a divina sapientia derivatur; et
dicit quod propter divinam sapientiam et animae humanae habent quod sint rationales.
Et ad exponendum secundum quod animae rationales dicuntur, subiungit quod circumeunt circa veritatem
existentium, diffusive et circulo. Veritas enim existentium radicaliter consistit in apprehensione quidditatis
rerum, quam quidditatem rationales animae non statim apprehendere possunt per seipsam, sed diffundunt se per
proprietates et effectus qui circumstant rei essentiam, ut ex his ad propriam veritatem ingrediantur. Haec autem
circulo quodam efficiunt, dum ex proprietatibus et effectibus causas inveniunt et ex causis de effectibus iudicant.
Et quia mentes angelicae secundum unitam et simplicem considerationem veritatem inspiciunt, deficiunt ab eis
animae inquantum, per divisionem et multitudinem variarum rerum, diffunduntur ad veritatis cognitionem. Sed
tamen, in hoc ipso quod multa in uno convolvere possunt, sicut cum ex multis effectibus et proprietatibus
perveniunt ad cognoscendam rei essentiam, intantum dignae habentur animae ut homines habeant intellectus
quodammodo Angelis aequales, scilicet secundum proprietatem et possibilitatem animarum: inquisitio enim
rationis ad simplicem intelligentiam veritatis terminatur, sicut incipit a simplici intelligentia veritatis quae
consideratur in primis principiis; et ideo, in processu rationis est quaedam convolutio ut circulus, dum ratio, ab
uno incipiens, per multa procedens, ad unum terminatur.
Deinde, cum dicit: sed et aliquis... Ponit quod etiam cognitio sensitiva a divina sapientia derivatur; et dicit quod
aliquis non peccabit, quasi divertens ab intentione proposita secundum quam intendimus processum divinae
sapientiae assignare, si etiam ipsos sensus esse quamdam resonantiam dixerit divinae sapientiae. Infimum enim
cuiuslibet processionis resonantia nominatur ad similitudinem eius quod non potest sentiri de sono propter
distantiam: sicut enim ultimum vitae est in plantis ita infimum cognitionis est in sensu. Nam divina sapientia est
super omnem cognitionem: cuius primus effectus est cognitio intellectus angelici, quae tota in uniformitate
consistit; secundus effectus est cognitio rationis, quae multa ad unum convolvit; tertius autem effectus est
cognitio sensitiva, quae circa multa diffunditur, sed uniformitatem cognoscere non valet.
Deinde, cum dicit: et quidem et Daemonum... Ostendit quod etiam cognitio Daemonum a divina sapientia
derivatur; et ponit ultimo cognitionem Daemonum, quia est cognitio depravata, licet, secundum naturae ordinem,
sit altior cognitione rationis et sensus; et dicit quod mens Daemonum, inquantum retinet de natura et virtute
mentis, ex divina sapientia procedit; sed inquantum habet cognitionem depravatam per malam voluntatem, dum
summum bonum, quod naturaliter desiderat, neque scit consequi neque vult eo modo quo oportet, in hoc magis
cadit a divina sapientia; qui quidem casus non est eis a Deo, sed ex libero arbitrio.
Ultimo autem recapitulat quod dixerat; et dicit quod dictum est quod divina sapientia est principium a quo tota
cognitionis emanatio incipit et causa ipsam profundens et substantificatrix, inquantum facit esse sapientiam in
unoquoque et perfectio, inquantum cognitionem ad perfectum adducit et custodia, idest conservatio et finis, quia
in hoc terminatur omnis cognitio quod Deus cognoscatur. Est igitur divina sapientia et principium et causa ipsius
sapientiae secundum se acceptae in communi; et omnis mentis, idest intellectus, quantum ad Angelos; et omnis
rationis, quantum ad homines; et omnis sensus, quantum ad animalia.
|#3 Lectio 3
Postquam Dionysius manifestavit eminentiam et causalitatem divinae sapientiae, hic ostendit quomodo per
divinam sapientiam Deus cognoscat; et circa hoc, duo facit: primo, ostendit quomodo Deus cognoscat; secundo,
quomodo cognoscatur; ibi: praeterea...* circa primum, tria facit: primo, movet dubitationem; secundo, solvit
eam; ibi: sed quod dixi...; tertio, ex solutione posita, quasdam conclusiones infert; ibi: igitur...* dicit ergo primo
quod, cum Deus sit super omnem sapientiam, ipse tamen laudatur in Scriptura et ut mens et ut ratio et ut
cognitor. Est enim dubitatio: quomodo possit intelligere intelligibilia, cum non habeat intellectuales operationes;
et quomodo possit cognoscere sensibilia, cum sensum non habeat, sed sit super omnem sensum; cum tamen
sacra eloquia tradant quod ipse cognoscat omnia et quod nihil effugit divinam cognitionem, secundum illud
Hebr. 4: omnia nuda et aperta sunt oculis eius et non est ulla creatura invisibilis in conspectu eius.
Deinde, cum dicit: sed quod dixi... Solvit propositam dubitationem; et circa hoc, tria facit: primo, ostendit
quomodo sensus et intellectus removeantur a Deo; secundo, quomodo cognitio ei conveniat; ibi: quare...; tertio,
probat per auctoritatem; ibi: et hoc arbitror...* dicit ergo primo quod, sicut multoties dictum est, conveniens est
ut intelligantur divina, ut decet Deum. Quod enim dicitur quod Deus est sine intellectu et sine sensu, non est
accipiendum secundum defectum, quasi Deus deterior sit his quae habent sensum vel intellectum, sed secundum
excessum accipi debet, quia scilicet omnia intelligibilia excedit. Sic etiam attribuimus ei irrationale, inquantum
est supra rationem; et attribuimus ei imperfectionem, inquantum est perfectus super omnia et ante omnia; et
attribuimus ei quod est caligo impalpabilis et invisibilis, inquantum est lumen inaccessibile, excedens omne
lumen quod a nobis videri potest vel per sensum vel per intellectum.

82

