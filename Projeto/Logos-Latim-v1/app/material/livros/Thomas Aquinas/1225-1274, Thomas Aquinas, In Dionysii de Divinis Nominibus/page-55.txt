quantum vero ad hoc quod privatur perfectione debita, est mala. Et similiter, generatio et corruptio non est
eadem virtus eiusdem et secundum idem.
Non enim idem secundum idem malum generatur et corrumpitur. Et quia dixerat quod non est idem bonum et
malum nec generatio et corruptio et posset aliquis credere quod malum seorsum invenitur a bono per se existens
et corruptio seorsum a generatione, hoc consequenter removet dicens quod non est aliqua virtus per se existens,
sed est in bono sicut in subiecto, ita quod idem subiectum est bonum et malum, secundum aliud et aliud. Et
similiter neque corruptio est per se existens absque generatione, sed simul est et generatio et corruptio in
subiecto, sed non secundum idem, quia generatio unius est cum corruptione alterius.
Quod autem dicit: magis autem, idem est quod in libris Aristotelis transfertur: amplius autem, et signat
additionem rationis supra rationem.
Deinde, cum dicit: igitur ipsum malum... Concludit ex praemissis quid pertineat ad malum. Si enim malum non
est per se virtus, sequitur quod ipsum malum, ita quod ly ipsum ponatur loco articuli et malum accipiatur pro
essentia mali, sic inquam malum acceptum neque existens est neque bonum neque operatur generationem neque
est effectivum existentium et bonorum; sed res quae est mala, inquantum habet aliquid de bono est existens et
operativa generationis et effectiva existentium et bonorum.
Deinde, cum dicit: bonum autem... Ostendit quid pertineat ad bonum; et circa hoc, duo facit: primo, enim,
ostendit quod bonum est universalis causa rerum omnium bonarum; secundo, ostendit quomodo causalitas boni
extendit se etiam ad mala; ibi: nunc autem...* circa primum, tria facit: primo, proponit quod per bonum fiunt
quaedam bona perfecta et quaedam imperfecta; secundo, assignat modum per quem hoc fiat; ibi: quoniam...;
tertio, probat, rationem assignando praemissorum; ibi: si enim...* dicit ergo primo quod cum malum non sit
operativum bonorum bonum est quod quidem, ea in quibus interius generatur perfecte ab eo quod est per suam
essentiam bonum, facit formaliter loquendo bona: perfecta, quidem secundum participationem bonitatis;
immixta, secundum remotionem mali; et integra, secundum remotionem corruptionis. Sed illa quae minus
participant bono sunt imperfecta bona et habent aliquam permixtionem mali propter defectum boni quod non
perfecte in eis participatur. Et sic universaliter malum non est existens neque est bonum neque facit bonum; sed
et quod magis et minus appropinquat ei quod est per essentiam bonum scilicet Deo, est bonum secundum eam
proportionem boni; propter distantiam autem a primo bono, hoc dicitur malum, non quasi sit universaliter
privatum a bono, sed, inquantum est in eo aliquis defectus boni.
Deinde, cum dicit: quoniam...
Assignat modum praedictorum, scilicet quomodo magis et minus bonum inveniatur in rebus; et dicit quod hoc
ideo est, quia perfecta bonitas, scilicet divina vadens per universa, inquantum scilicet communicat se omnibus
per similitudinem suae bonitatis, non proficiscitur usque ad solas sanctissimas substantias Angelorum quae
propinquae Deo sunt, sed se extendit diffundendo per bonitatem, usque ad infimas substantias.
Illis enim sanctissimis substantiis Angelorum divina bonitas est totaliter praesens sicut perfecte participata ab eis
secundum modum possibilem creaturae; aliis autem subiecte, idest inferiori modo praesens est, a quibus scilicet
participatur, sed non ita perfecte sicut ab Angelis, quod potest referri ad animas humanas; aliis vero extreme,
idest infimo modo praesens est sicut irrationalibus creaturis; et hoc quidem contingit secundum possibilitatem
uniuscuiusque ad participandam divinam bonitatem. Quaedam enim omnino perfecte secundum modum
possibilem creaturae participant divinam bonitatem, propter quod dicit quod eis divina bonitas totaliter praesens
est. Alia vero privantur ista perfecta participatione, recedendo ab ea secundum magis et minus, ut patet in
diversis gradibus entium et maxime in creaturis viventibus. Alia vero habent obscuriorem participationem boni,
sicut creaturae corporales et praecipue non viventes, in quibus obscuratur quodammodo divinae bonitatis claritas,
propter eorum materialitatem et corruptionem; unde eorum obscuritas in hoc attenditur quod non sunt
intelligibilia actu, sed secundum potentiam tantum. Quibusdam vero adest bonum secundum ultimam
resonantiam, quae scilicet tenent ultimum gradum in bonitate, ut sunt corrupta et ea quae dicuntur mala.
Et loquitur ad similitudinem eius quod in sonis accidit. Qui enim propinqui sunt, audiunt totum sonum et
secundum quod magis distant, minus audiunt de sono, ita quod in fine non audiunt ipsum sonum, sed solum
quamdam resonantiam aut reboationem.
Deinde, cum dicit: si enim... Assignat duas rationes praedictae diversitatis.
Ad quarum evidentiam considerandum est quod aliter assignatur ratio diversitatis in effectibus causae per
necessitatem naturae agentis et aliter in effectibus causae agentis per voluntatem. In his enim quae per
necessitatem naturae agunt, tota diversitatis ratio est ex diversa proportione materiae. Non enim potest assignari
ratio quare ignis ceram liquefaciat et lutum induret, nisi propter diversam materiae recipientis dispositionem,
quia agens naturale quantum est de se semper natum est unum facere. Sed in his quae agunt per voluntatem,
duplex ratio assignatur diversitatis effectuum: primo quidem ex parte finis; secundo, ex diversa dispositione
materiae.
Sicut aedificator alio modo facit fundamenta et alio modo parietes et alio modo tectum propter quemdam finem,
scilicet propter complementum domus quod recipit hanc diversitatem; secundo, ad hoc quod ista diversitas possit
esse in partibus, quaerit materiam diversimode dispositam vel ipse etiam eam diversimode disponit ad
diversitatem partium constituendam.
55

