Deinde, cum dicit: oportet autem... Ostendit quomodo res se habeant ad aeternitatem et tempus; et dicit quod ea
quae dicuntur in Scripturis aeterna, non oportet arbitrari esse simpliciter et aequaliter simul aeterna Deo, qui est
ante aeternitatem participatam, sed sequendo intellectum Scripturarum oportet aliqua intelligere esse aeterna
secundum certos modos, scilicet, inquantum existunt immutabiliter et sine tempore, sicut sunt huiusmodi
angelici spiritus.
Sed illa quae sunt media inter existentia immobiliter et ea quae generantur et corrumpuntur, secundum aliquid
participant tempore et secundum aliquid aeternitate, sicut corpora caelestia conveniunt quidem cum superioribus
spiritibus, inquantum sunt incorruptibilia secundum substantiam et secundum hoc participant aeternitatem;
inquantum autem transmutantur secundum locum, conveniunt cum generabilibus et corruptibilibus, et sic
participant tempore.
Sed Deum convenit laudare communiter et per aevum et per tempus; quia ipse est causa et temporalium et
aeternorum et est supra aeternitatem et tempus, prout aeternitas et tempus intelliguntur participata a creatura; et
convenit etiam eum laudare sicut antiquum dierum, prout est prior et superior omni tempore; et quod ipse variat
quatuor partes anni et omnia tempora et tamen ipse existit immobiliter ante omnia saecula, inquantum ipse est
non solum prior et superior tempore, sed etiam aevo, idest aeternitate prout participatur a creaturis; et sic,
regnum eius est regnum omnium saeculorum, tam temporalium quam aeternorum.
|+11 Capitulus 11
|#1 Lectio 1
Superius, Dionysius exposuit divina nomina quibus signantur perfectiones procedentes a Deo in creaturas.
Unaquaeque enim res appetit suam perfectionem, quam a Deo participat et amat eam et cum adepta eam fuerit,
quiescit appetitus eius, in qua quiete consistit quies et ratio pacis. Et ideo in hoc capitulo Dionysius de pace
divina determinat et etiam de ipsis perfectionibus procedentibus a Deo in creaturas, secundum quod in abstracto
considerantur: esse enim in abstracto consideratum dicitur per se esse et similiter de aliis. Et haec duo apparent
in titulo.
Dividitur ergo capitulum istud in duas partes: in prima, determinat de divina pace; in secunda, de perfectionibus
a Deo procedentibus, secundum quod per se in abstracto considerantur; ibi: sed quoniam...* prima autem pars
dividitur in duas: in prima, determinat de pace secundum quod pertinet ad divinam naturam; in secunda,
secundum quod pertinet ad Christi incarnationem; ibi: quid dicat...* circa primum, duo facit: primo dicit de quo
est intentio; secundo, exequitur; ibi: ipsa enim...* est autem considerandum quod proprie aliquid habere pacem
dicitur in seipso, ex eo quod quiescit appetitus eius in proprio bono adepto; quod quidem contingit, cum non est
aliquid repugnans quod talem quietem impediat neque interius neque exterius. Sic ergo pacem aliquid habere
dicitur ad seipsum et ad alia ex quadam unione qua omnis repugnantia excluditur: quae quidem unio in nomine
congregationis hic intelligitur, cum dicit quod debemus laudare pacem divinam, quae est principalis
congregationis causa. Hanc inquam divinam pacem secundum quod in se est quia laudare non sufficimus, oportet
quod laudemus eam hymnis pacificis, idest laudibus sumptis ex hoc quod pacem in rebus facit.
Deinde, cum dicit: ipsa enim... Exequitur propositum: et primo, determinat veritatem; secundo, excludit
obiectiones; ibi: quomodo autem...* circa primum, duo facit: primo, ostendit causalitatem divinae pacis in
communi; secundo, exponit eam in speciali; ibi: igitur...* circa primum, duo facit: primo ostendit quid divina pax
faciat in rebus; secundo, qualiter hoc diversimode faciat in diversis; ibi: participatione...* circa primum, duo
facit: primo, ostendit causalitatem effectivam divinae pacis; secundo, quomodo est causa finalis; ibi: propter
quod...* quia vero, recte, nomen pacis magis frequentatur in rationalibus creaturis, in quibus manifestius ratio
pacis invenitur, ex eis considerandum est quid proprie sit pax et in quo ratio pacis consistat: hoc enim est quod
divina pax effective in rebus producit.
Dicuntur autem aliqui homines habere pacem, quando voluntates eorum concordant in uno: sic enim unus alteri
non adversatur.
Quod autem multi concordant in unum, contingit ex hoc quod in aliquo uno communicant: puta, qui
communicant in una civitate, concordant ad bonum commune civitatis et simile patet in aliis. Sic igitur ad
rationem pacis, duo concurrunt: primo quidem, quod aliqua sint unita; secundo, quod concordent ad unum; et
secundum hoc, etiam pax in rebus naturalibus dicitur.
Et ideo Dionysius dicit quod divina pax est unitiva omnium, quantum ad primum, inquantum scilicet facit omnia
communicare in uno; et iterum, generativa, quantum ad primam institutionem et operativa, quantum ad
gubernationem, consensus et connaturalitatis universorum: ut consensus referatur ad concordiam voluntatum;
connaturalitas, ad concordiam naturalium appetituum.
Ubi considerandum est quod etsi aliqua discordent quantum ad fines proprios, omnia tamen concordant in
appetitu finis ultimi.
Deinde, cum dicit: propter quod... Ostendit quomodo divina pax est causa finalis omnium rerum. Est autem
naturale cuilibet rei ut unitatem desideret, sicut et esse et bonum; quia per divisionem res deficit et corrumpitur et
bonitas rei minoratur.
102

