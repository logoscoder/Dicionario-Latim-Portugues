Tertio, excludit motum alterationis et augmenti et diminutionis, cum dicit quod semper habet secundum eamdem
formam stare, quia scilicet non mutatur de forma in formam, ut de albo in nigrum vel de quantitate in
quantitatem, ut de parvo in magnum; quia nihil in eo intenditur aut remittitur: quod enim est alibi habet se
quidem secundum idem, sed non eodem modo...* quarto, excludit motum qui est secundum habitudinem ad res;
et dicit quod ipse, inquantum est ex parte sui, semper est eodem modo, omnibus praesens, sed quod omnia non
semper eodem modo se habeant ad ipsum, provenit ex variatione quae contingit circa res.
Deinde, cum dicit: et ipsum... Exponit ea quae summarie tetigerat; et primo, hoc quod dixerat: in seipso manens;
et excludit ea per quae posset impediri mansio alicuius in aliquo; quae quidem sunt quinque: primo enim
unumquodque manet in loco qui convenit ei per se et secundum suam naturam, facile autem removetur a loco qui
convenit ei per accidens; et quantum ad hoc dicit quod Deus collocatur in seipso secundum seipsum, idest per se
et non per accidens.
Secundo, aliquid manet ubi firmatur, unde aliqua affiguntur clavis ut permaneant; et hoc est quod subdit: firme;
firmatus est enim in seipso, secundum infinitatem suae virtutis.
Tertio, contingit quod aliquid firmatum in aliquo, non potest manere in ipso, quia accidit corruptio aut
putrefactio eius quod firmabat, sicut lapides non manent in pariete, corrupto coemento; et ad hoc excludendum a
Deo, subdit: et incontaminate.
Quarto, prohibetur aliquid manere quia non est optime collocatum, sed potest ad melius perduci; et ad hoc
excludendum, dicit: in optimis finibus, idest summitatibus.
Quinto, prohibetur aliquid permanere propter diversitatem eorum quae ad institutionem rei concurrunt, quorum
unum trahit huc et aliud illuc; et quantum ad hoc dicit: abundantis identitatis, quia in Deo est perfectissima
identitas, omnem diversitatem excludens.
Deinde, cum dicit: intransmutabile...
Exponit quod dixerat: semper secundum eadem et eodem modo habens; et primo, quantum ad alterationem; et
dicit quod est intransmutabile, inquantum non potest variari secundum magis et minus; et in oppositum cadere
non valens, inquantum non mutatur de forma in formam oppositam.
Deinde, exponit dictorum causam: quod enim aliquid non transmutetur vel non cadat in contrarium, una causa
potest esse quia habet fortem virtutem activam ad resistendum, ut patet in igne, et quantum ad hoc dicit: forte.
Alia causa potest esse quia non habet in seipso mutabilitatis principium; et quantum ad hoc dicit: invariabile.
Hoc autem principium variabilitatis est quandoque quidem ex permixtione extranei; et ad hoc excludendum,
dicit: mundum vel purum, secundum aliam translationem: purum vel mundum dicitur quod est extraneo naevo
impermixtum.
Quandoque vero principium variabilitatis est potentia materiae in eo quod variatur, propter quam ab agente
reducitur in aliam dispositionem; et ad hoc excludendum dicit: immateriale.
Quandoque vero variabilitatis principium est compositio alicuius rei ex diversis, sicut corpora mixta variabilia
sunt, non solum quia sunt materialia, sed etiam quia sunt ex contrariis composita; et ad hoc excludendum dicit:
simplicissimum.
Quandoque vero variationis ratio est indigentia eius quod variatur: quod enim est imperfectum naturaliter tendit
in perfectionem suam; et ad hoc excludendum, dicit: non indigens.
Deinde, ad excludendum motum augmenti, subdit: non augmentabile; ad excludendum vero motum decrementi,
subdit: non minorabile; ad excludendum vero transmutationem generationis, subiungit: ingenitum, idest nongeneratum.
Quandoque autem dicitur aliquid non generatum, quia nondum accepit esse per generationem, sicut ea quae in
futuro generabuntur; ad illud modum excludendum, subdit: non sicut nondum genitum.
Quandoque autem dicitur aliquid non generatum, quia eius generatio est incepta, sed nondum consummata; et ad
hoc excludendum dicit: aut imperfectum.
Quandoque autem dicitur aliquid non generatum, non simpliciter, sed secundum quid, sicut si dicamus istum
hominem non esse generatum ab isto vel si dicamus hoc non esse generatum hominem, sed esse generatum
animal; et ad hoc excludendum dicit: aut non sicut factum ab hoc, idest ab aliquo determinato generante aut
istud, quantum ad certum generationis terminum.
Quandoque autem dicitur non generatum aut non factum, quod impossibile est esse, ut hominem esse asinum; et
ad hoc excludendum, subdit: neque sicut nusquam, idest nullo loco vel numquam, idest nullo tempore et nullo
modo existens.
Deinde, qualiter de Deo dicatur ingenitum per oppositum ad praemissa, subdit dicens quod Deus dicitur
ingenitum sicut omne, idest quia ipse quodammodo est omnia, inquantum omnia in ipso praeexistunt; et ideo,
hoc opponitur ei quod dixerat: neque sicut nusquam nullo modo existens.
Dicitur etiam ingenitum, non secundum quid, sed absolute, contra hoc quod dixerat: aut sicut ab hoc aut istud
non factum.
Dicitur etiam ingenitum non sicut nondum genitus, sed sicut semper existens.
Dicitur etiam ingenitum non sicut imperfectum, sed sicut per se perfectum existens.
Sic ergo ostendit differentiam Dei ad ea quae non dicuntur generata.
94

