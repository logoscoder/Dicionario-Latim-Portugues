eorum aequalitate, sed tunc aequales erimus Angelis ut dicit veritas eloquiorum, et erunt filii Dei, existentes filii
resurrectionis, ut habetur Luc. 20.
Deinde, cum dicit. Nunc autem, ostendit quod post omnem cognitionem quam in praesenti vita de Deo habemus,
id quod est Deus remanet nobis occultum; et circa hoc, duo facit: primo, proponit quod intendit; secundo, probat
propositum; ibi: in quo...* dicit ergo, primo, quod nunc, idest in praesenti vita, sicut supra expositum est, utimur,
sicut nobis est possibile, propriis signis ad divina cognoscenda; quae quidem signa sunt tam perfectiones quae
procedunt a Deo in creaturas, quam et metaphorae quae a creaturis per similitudinem transferuntur in Deum. Et
huiusmodi quidem signa dicuntur propria cognitioni rerum divinarum ex parte nostra, quia non est possibile
nobis aliter innotescere res divinas nisi hoc modo. Non tamen sic utimur huiusmodi signis in cognitione
divinorum, quod in eis mens nostra remaneat, nihil ultra huiusmodi Deum existimans, sed ex istis signis, rursus
extendimur, secundum nostram proportionem ad simplicem et unitam veritatem intelligibilium miraculorum,
idest admirabilium contemplationum, quas de rebus divinis per huiusmodi signa accipimus. Dicit autem, ad
simplicem et unitam veritatem, ut simplicitas correspondeat compositioni signorum; unitas, vero, eorum
multitudini et diversitati.
Et ne aliquis credat quod per signa praedicta, veritatem et intelligentiam divinorum perfecte comprehendere
possimus, subiungit quod immittimus nos ad supersubstantialem radium, idest ad veritatem de Deo
cognoscendam, sed non perfecte; sed secundum quod est fas nobis, scilicet sedantes, idest quietantes nostras
intellectuales operationes, ne ultra ferantur quam nobis sit datum; et hoc dico, post omnem secundum nos
unitionem deiformium, quasi dicat: postquam secundum deiformitatem uniti fuerimus per cognitionem rebus
divinis, quantumcumque nobis est possibile, adhuc remanet aliquid de rebus divinis nobis occultum, a cuius
inquisitione oportet nos sedare intellectum nostrum.
Deinde, cum dicit: in quo...
Probat quod dixerat; et circa hoc, tria facit: primo enim inducit probationem; secundo, exponit eam; ibi: et
omnium...; tertio, probat quoddam quod in probatione supposuerat; ibi: si enim...* ad evidentiam autem primae
partis, considerandum est quod nulla virtus finita extendit se in infinitum, sed ad aliquem certum terminum
concluditur; unde, cum omnis virtus cognoscitiva creaturae sit finita, cuiuslibet cognitionis creaturae est certus
terminus ultra quem non tendit. Et huius exemplum accipi potest ex diversis scientiis. Habet enim geometria
aliquem terminum, ultra quem non tendit; et, similiter, naturalis scientia. Et hoc quidem intelligendum est de re
qualibet conditione creata. Manifestum est autem quod illud quod excedit terminum alicuius cognitionis non
attingitur ab illa cognitione. Supersubstantialis autem radius, idest, ipsa divina veritas, excedit omnes terminos et
fines quarumcumque cognitionum, quia omnes fines quarumcumque cognitionum eminentius praeexistunt in
ipso radio, sicut in causa primordiali, modo ineffabili nobis, propter suam eminentiam. Unde relinquitur quod
praedictum radium non possumus cogitare inquirendo neque exprimere loquendo neque perfecte contemplari
quocumque modo; non propter sui defectum, sed propter hoc quod est ab omnibus distinctus et, per consequens,
ignotus omnibus, quasi super omnia existens.
Deinde, cum dicit: et omnium...
Exponit quod dixerat: scilicet, quod fines cognitionum praeexistunt in supersubstantiali radio; et dicit quod cum
ille radius sit supersubstantialis, virtutes autem cognoscitivae et cognitiones ipsae sint substantiales, idest
substantiis creatis proportionatae et per consequens finitae, manifestum est quod praedictus radius praeaccepit in
seipso, tamquam causa suprema, terminationes omnium praedictarum cognitionum et virtutum, non quidem
successive, ut nunc habeat hanc, nunc illam sed simul et unite; neque iterum particulariter, ut habeat hanc
terminationem et non illam, sed universaliter omnes; neque, iterum, habet in se huiusmodi terminationes eo
modo quo sunt in substantiis creatis, sed supersubstantialiter.
Et quia quod dixerat: quem neque cogitare possibile est, posset aliquis referre solum ad cognitionem praesentis
vitae, ulterius extendit hoc etiam ad Angelos; et dicit quod ille supersubstantialis radius est collocatus non solum
super mentes humanas, sed etiam super mentes coelestes, idest angelicas, non ut nullo modo attingatur ab eis,
sed ita quod comprehendi non possit; et hoc est quod dicit: incomprehensibili virtute.
Deinde, cum dicit: si enim...
Probat quod supposuerat, scilicet quod in Deo praeexistant terminationes omnium cognitionum et ratio sua talis
est: omnes cognitiones sunt de rebus existentibus; obiectum enim cognitionis est ens.
Existentia autem sunt finita.
Ens igitur finitum est obiectum cognitionis finitae.
Deus ergo, cum sit infinitus, excedit omnem substantiam finitam, praehabens in se fines omnium; et, per
consequens, est separatus ab omni cognitione, inquantum omnem cognitionem creaturae excedit, ut a nulla
comprehendi possit.
|#3 Lectio 3
Postquam ostenderat Dionysius quam cognitionem de Deo per divina nomina accipere possumus, hic ostendit
quomodo Deus nominari possit; et primo movet dubitationem, secundo solvit eam; ibi: sed quod diximus...* est
ergo dubitatio talis: ostensum est quod Deus est potior omni nostra locutione et omni cognitione et non solum
10

