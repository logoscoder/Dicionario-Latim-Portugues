circularitas autem motus rationem uniformitatis exprimat, necesse est eo modo circularem motum Angelo et
animae attribuere, inquantum competit eis uniformitas intellectualis operationis.
Angelus autem intelligit, non quidem accipiendo a rebus, sed accipiendo lumen a primo uno simplici, scilicet
Deo; unde maxime in operatione intellectuali Angeli attendendum est secundum quod ab ipso Deo illuminatur, et
ideo supra dixit quod divinae mentes moventur circulariter, illuminationibus pulchri et boni. Animae autem
connaturale est quod intelligat accipiendo a rebus exterioribus quae sunt multiformes et divisae, unde in hac
receptione non potest attendi circularitas motus eius, sed magis in hoc quod a rebus exterioribus revocatur: primo
quidem, in seipsam conversa; secundo, elevata in considerationem angelicarum virtutum; tertio autem, usque ad
ipsum Deum.
Hoc est ergo quod dicit, quod motus circularis animae est secundum quod ab exterioribus intrat ad seipsam et ibi
uniformiter convolvitur, sicut in quodam circulo, secundum suas intellectuales virtutes; quae quidem convolutio
dirigit virtutem animae, ut non erret: manifestum est enim quod anima, discurrendo de uno ad aliud sicut de
effectu in causam vel de uno simili ad aliud vel de contrario in contrarium, ratiocinatur multipliciter; sed omnis
ista ratiocinatio diiudicatur per resolutionem in prima principia, in quibus non contingit errare, ex quibus anima
contra errorem defenditur, quia ipsa prima principia simplici intellectu absque discursu cognoscuntur et ideo
eorum consideratio, propter sui uniformitatem, circularis convolutio nominatur.
Per hanc ergo convolutionem, primo congregatur ad seipsam, considerans id quod in natura sua habet ut
cognoscat; deinde, sic uniformis facta, unitur per huiusmodi convolutionem, unitis virtutibus, scilicet angelicis,
inquantum per similitudinem huius uniformis apprehensionis, uniformitatem Angelorum aliquo modo
considerat; et ulterius per istam convolutionem, manuducitur ad pulchrum et bonum, idest Deum, quod est super
omnia existentia et est maxime unum et idem et est sine principio et interminabile, quae pertinent ad rationem
circuli, ut dictum est; et ideo circularitas motus animae, completur in hoc quod ad Deum manuducit.
Deinde, cum dicit: oblique autem... Describit motum obliquum animarum, qui etiam aliter accipitur in anima et
in Angelis. In Angeli enim operatione, nulla est difformitas, secundum quod ipse intelligit; sed, secundum quod
providet inferioribus, eius provisio per diversa variatur; et ideo motus obliquus, qui compositus est ex recto et
circulari, habens in se aliquid uniformitatis et difformitatis, in Angelis attenditur unus, secundum quod sic
provident inferioribus quod tamen manent in uniformi consideratione Dei; sed anima in sua naturali cognitione
difformitatem habet, inquantum nata est non cognoscere nisi discurrendo per diversa; uniformitas autem in ipsa
est, secundum quod subditur uniformi principio, a quo accipit. Sic ergo motus obliquus ex uniformitate et
difformitate compositus, in anima attenditur secundum quod uniformes Dei illuminationes recipit non
uniformiter, sed differenter secundum suum modum. Hoc est ergo quod dicit, quod anima movetur oblique
inquantum illuminatur divinis cognitionibus secundum suam proprietatem non quidem intellectualiter et
singulariter, idest simpliciter sicut Angeli, sed rationabiliter et diffuse, idest discursive et diffundendo se per
diversa; et hoc exponit subdens: sicut operationibus commixtis, quodam enim modo se commiscet rebus,
inquantum se ad diversa cognoscenda diffundit; et transitivis, quod refertur ad hoc quod dixit rationabiliter: est
enim proprium rationis transire sive discurrere ab uno in aliud.
Deinde, cum dicit: in directum autem... Exponit rectum motum animae, qui de sui ratione habet difformitatem.
Difformitas autem in operatione Angeli attendebatur secundum provisionem inferiorum, sed in anima secundum
apprehensionem variam et multiformem diversorum, ex quibus cognitiones simplicium et uniformium capit.
Dicit ergo quod in directum movetur anima, quando non ingreditur ad seipsam ita quod quadam singulari, idest
simplici intellectualitate operetur, quia hoc pertinet ad circularem motum ipsius ut dictum est, sed quando
progreditur ad res exteriores, quae sunt circa ipsam, a quibus sicut a quibusdam signis variis et multiplicibus
elevatur ad contemplandum res simplices et unitas.
Patet autem haec sufficientia et distinctio horum motuum animae, quia anima vel a sui uniformitate progreditur
in superiora magis uniformia et sic est motus circularis ipsius totus uniformis; vel ex influentia uniformis
illuminationis accipit cognitionem variam et multiformem et sic est motus obliquus eius; vel e converso ex
multiformibus et variis in simplicem cognitionem proficit et sic est motus eius rectus.
|#8 Lectio 8
Expositis motibus Angeli et animae, hic concludit causalitatem pulchri et boni respectu tam horum quam
omnium aliorum motuum et quietum; et primo, manifestat causalitatem pulchri et boni circa differentias motuum
et quietum; secundo, circa differentias omnium rerum; ibi: etenim ex ipso...* dicit ergo, primo, quod pulchrum et
bonum est causa ipsorum motuum mentium et animarum, de quibus iam dictum est et etiam trium motionum
sensibilium, quae sunt in hoc universo: quia etiam in rebus sensibilibus invenitur motus circularis, ut in
corporibus coelestibus; et motus rectus, ut in gravibus et levibus; et motus obliquus, ut in animalibus; et cum
immobilia et quieta sint priora secundum naturam, his quae moventur, cum primum cuiuslibet motus sit ab
aliquo immobili, pulchrum et bonum multo prius est causa mansionum uniuscuiusque, quae quidem attenditur
secundum quod una res dicitur esse in alia et stationum, secundum quod una res quiescit in alia et collocationum,
secundum quod una res per aliam conservatur et firmatur.

42

