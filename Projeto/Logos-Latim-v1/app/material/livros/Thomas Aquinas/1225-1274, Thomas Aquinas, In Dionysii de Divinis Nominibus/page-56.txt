Et similiter duplicem rationem assignat diversitatis effectuum divinorum: primam quidem, quantum est ex parte
finis qui est complementum universi, quod non esset si esset unus tantum gradus bonitatis in entibus omnibus
aequalibus; et hoc est quod dicit quod: si bonum non adesset unicuique secundum proportionem suam
diversimode, sed omnia essent aequalia, sequeretur quod illa quae sunt Deo propinquissima in rebus et
perfectissima, essent in gradu et ordine extremorum, idest inferiorum et sic non esset universum completum.
Secundam rationem assignat ex diversa capacitate rerum, quae tamen diversitas est a Deo provisa propter finem,
unde dicit: quomodo autem esset possibile quod omnia uniformiter participarent bono, cum non omnia existentia
sint eodem modo disposita ad perfectam ipsius participationem? his autem rationibus assignatis, ulterius
protendit virtutem boni usque ad malum; et dicit quod in hoc apparet excellens virtus boni; quod non solum bona
producit, sed etiam firmat et statuit ea quae privantur bono et etiam sui ipsius privationem et hoc fit secundum
totalem ipsius participationem, idest secundum rationem suae universalis participationis quia necesse est,
quocumque modo est aliquid, quod participet bono et sic oportet quod subiectum privationis participet bono,
cum sit quoddam ens et per consequens ipsa privatio per bonum firmatur, inquantum non posset esse nisi in
subiecto. Et non solum per virtutem boni et privata et privatio firmantur, sed etiam, si oportet confidenter dicere
veritatem, ea quae adversantur bono, virtute ipsius boni et sunt et adversari possunt, quia hoc ipsum quod agunt
adversando est ex virtute boni.
Deinde, cum dicit: magis autem, ut comprehendens dicam... Ostendit universalitatem boni in essendo, quod valet
ad manifestationem eius quod dixerat quod privata et privatio firmantur per bonum; et circa hoc tria facit: primo,
proponit propositum; secundo, manifestat propositum per exempla; ibi: sicut impudicus...; tertio, adaptat ad
solutionem, more distinctionis; ibi: quare et fieri...* dicit ergo primo quod non solum bonum invenitur in singulis
gradibus existentium, sed, ut universaliter comprehendendo dicam omnia entia inquantum sunt et sunt bona et ex
bono; sed inquantum sunt privata bono, non solum non sunt bona, sed neque existentia; non enim ita est de bono,
sicut de aliis particularibus habitibus et privationibus. Patet enim in caliditate et frigiditate quod substantia quae
fuerit calida remanet existens, postquam totaliter deseritur a caliditate et multa sunt in entibus, quae carent vita et
mente, idest intellectu; et etiam Deus est absque substantia, quasi super omnem substantiam existens; et
universaliter in omnibus aliis formis et perfectionibus invenitur hoc quod aliqua et sunt et subsistere etiam
possunt, recedente perfectione et non habendo talem perfectionem. Sed illud quod omnino privatum est bono, in
nullo loco, nullo modo, nullo tempore aut est aut esse potest.
Deinde, cum dicit: sicut impudicus... Manifestat quomodo ea quae dicuntur mala in moribus, habent aliquid de
bono; et primo, manifestat hoc in malo impudicitiae quae est secundum corruptionem concupiscibilis. Impudicus
enim privatus est bono, inquantum eius concupiscentia privatur ordine rationis et quantum ad hoc non est; privari
enim ordine rationis non ponit aliquid esse, sed non esse; et sic etiam quantum ad hoc non concupiscit existentia,
sed concupiscit inordinata quae, inquantum sunt inordinata, sunt non existentia; sed tamen impudicus participat
bono secundum quamdam resonantiam obscuram et defectivam unitionis et amicitiae, quam supra diximus bono
convenire. Secundo, ostendit idem in malo iracundiae, quod est secundum inordinationem irascibilis; et dicit
quod furor, idest ira inordinata participat bono, secundum hoc ipsum quod movetur in quiddam quod ei apparet
bonum et iustum, scilicet vindicare offensam, et inquantum desiderat illa quae secundum se videntur mala, sicut
laesiones proximi, reducere et convertere in aliquid apparens bonum, et pulchrum; est enim proprium iracundi
semper ad hoc niti quod videatur iuste vindictam inferre. Unde et Philosophus dicit, in VIII ethicorum, quod
iracundus assimilatur ei qui audit quasdam leges quantum ad hoc quod est vindicare peccata, sed statim movetur
antequam totum audiat, scilicet a quo et qualiter et quantum offensam illatam debeat vindicare.
Tertio, ostendit idem in eo qui ex malitia peccat, non per passionem, sed per electionem malum agens; et dicit
quod ille qui pessimam vitam desiderat quae tamen sibi optima videtur, ut dicitur, participat bono, quantum ad
ipsum motum desiderii et quantum ad hoc quod respicit optimam vitam, quia malam vitam eligit inquantum sibi
apparet bona. Et universaliter comprehendit quod, si omnino bonum auferatur, neque erit substantia neque vita
neque aliquod desiderium neque motus neque aliud nihil.
Deinde, cum dicit: quare et fieri... Applicat praedictam veritatem ad solutionem dubitationis motae; et dicit, dum
ita sit, quod cum nihil, quodcumque videatur malum, est totaliter privatum bono, hoc ipsum quod per
corruptionem unius, quae appropriatur malo, fit generatio alterius, non est ex parte mali, sed ex praesentia boni
imperfecti: sicut morbus qui corrumpit naturam est quidem defectus alicuius ordinis, scilicet proportionis
humorum in qua consistit sanitas, non tamen est defectus cuiuslibet ordinis; quia, si omnis ordo tollatur, neque
ipse morbus remanebit, humoribus ab invicem totaliter recedentibus; sed manet ordo et ipsa aegritudo habet pro
substantia vel essentia quod sit quidam ordo minimus, idest imperfectus.
Et quantum ad hunc ordinem aegritudo aliquid est et corrumpere potest, sicut per calorem excedentem vel
aliquid huiusmodi.
Illud enim quod omnino est expers boni neque est existens neque est in existentibus; sed illud quod est mixtum,
idest partem habens de bono et partem de malo, secundum hoc quod habet de bono, connumeratur inter
existentia et est aliquo modo existens.
Deinde, cum dicit: magis autem: existentia omnia... Ostendit quod ex bono est diversitas graduum in entibus et
hoc ad solutionem applicat. Dicit, ergo, quod omnia existentia intantum magis et minus de esse participant,
56

