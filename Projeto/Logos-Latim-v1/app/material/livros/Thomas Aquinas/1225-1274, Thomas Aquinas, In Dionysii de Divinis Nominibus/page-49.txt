subiecto, quamvis non proprie dici possit primum pulchrum et bonum, scilicet Deus, subiectum alicuius; et
iterum, propter pulchrum et bonum fit et praeexistit amor et amabilitas in rebus, sicut propter causam.
|#11 Lectio 11
Postquam Dionysius de amore et de his quae consequuntur ad amorem determinavit, hic solvit quamdam
dubitationem; et primo, ponitur quaestio; secundo, solutio; ibi: huius enim...; tertio, ponitur manifestatio
solutionis; ibi: ita quidem...* quaerit ergo primo quid voluerint significare editores sacrae Scripturae, quos
theologos vocat, quod Deum aliquando quidem nominaverunt dilectionem et amorem, sicut patet I Ioan. I: Deus
charitas est; aliquando vero nominant ipsum amabilem et diligibilem: Cant. I: adolescentulae dilexerunt te nimis.
Deinde, cum dicit: huius enim... Ponit duas solutiones ad praemissam quaestionem: quarum prima est quod Deus
dicitur amor et dilectio causaliter, quia scilicet est causa amoris, inquantum immittit amorem aliis et quodam
modo in eis amorem generat secundum quamdam similitudinem; dicitur autem amabilis et diligibilis
essentialiter, quia ipse est hoc quod est amabile et diligibile. Et assignat huius solutionis rationem, quia amor
signat aliquem motum quo aliquis amans movetur, sed diligibile est illud quod movet tali motu; ad Deum autem
pertinet quod moveat et causet motum in aliis et ideo ad eum pertinere videtur quod sit amabilis, in aliis amorem
creans. Secunda solutio est quod Deus dicitur amor et amabilis quia ipse amat motu sui ipsius et adducit se ad
seipsum; velle enim est quidam motus. Vult enim Deus bonum suum et secundum hoc, prout ipse est sua bonitas
quae voluntatem ipsius quodammodo movet, dicitur etiam esse diligibilis et amabilis a seipso. Inquantum vero
ipsum suum velle, quo bonum suum vult, est suum esse et sua substantia, Deus est suus amor. Sic ergo prima
solutio accepta fuit secundum amorem quo omnia amant Deum; haec autem secundum amorem quo Deus
seipsum amat.
Deinde, cum dicit: ita quidem... Manifestat positam solutionem; et primo, quantum ad hoc quod Deus dicitur
amabilis; secundo, inquantum Deus dicitur amor; ibi: amorem autem...* dicit ergo primo quod Deus est
diligibilis et amabilis, inquantum est ipsum pulchrum et bonum; in hoc enim importatur objectum amoris.
Deinde, cum dicit: amorem autem... Manifestat quomodo Deus dicatur amor; et circa hoc, tria facit: primo ponit
effectus amoris qui Deo attribuuntur; secundo, proprietates amoris; ibi: et segregatae... Tertio, processum amoris;
ibi: praeexistens in bono...* est autem triplex effectus amoris: primus quidem quod movet amantem ad aliquam
operationem; secundus effectus est quod convertit opera amantis per intentionem in amatum; tertius effectus est
quod omnis amor est manifestativus sui ipsius per signa et effectus amoris et per hoc quaerit amans ut non solum
amet, sed etiam ametur.
Et haec tria Deo attribuit; unde dicit quod Deus dicitur amor et dilectio inquantum movet et se et alia per
amorem ad aliquid operandum, quantum ad primum; et simul cum hoc dicitur Deus amor elevans alia ad
seipsum qui solus secundum seipsum est pulchrum et bonum quasi essentia quaedam pulchritudinis et bonitatis
et hoc quantum ad secundum; et dicitur etiam Deus amor secundum quod est manifestativus sui ipsius per
seipsum, idest sua propria virtute.
Deinde, cum dicit: et segregatae unitionis... Ponit quinque proprietates amoris: quarum prima capitur secundum
eius causam quae quidem est aliqua unitio amantis et amati inquantum est ens quod naturaliter amat seipsum,
inquantum unumquodque naturaliter appetit suum bonum et ex hoc quod aliquid est unum secum sequitur quod
amat ipsum et ideo ea quae sunt nobis magis coniuncta magis amamus; et hoc est quod dicit, quod amor
attribuitur Deo sicut quidam bonus processus cuiusdam segregatae, idest excellentis unitionis, quia quanto amor
est perfectior tanto et unitio ex qua procedit est maior. Secunda proprietas sumitur ex parte obiecti: est enim
obiectum proprium amoris ut faciat amantem tendere in amatum, per quod amor distinguitur a cognitione, quae
non trahit cognoscentem ad rem cognitam, sed e converso; et hoc est quod dicit: et amativus motus. Tertia
proprietas est quod dicit: simplex; primum enim in quolibet genere oportet esse simplex, unde cum primus motus
appetitus sit amor, oportet quod simplex sit; et per hoc differt amor ab ira quae est motus compositus ex tristitia
provocante et desiderio vindictae. Quarta conditio eius est quod est per se mobilis, quae competit ei inquantum
est primus motus appetitus, quia in quolibet genere prius est quod per se est quam quod per aliud; et per hoc
differt amor a timore, nam timor est sicut motus violentus ab extrinseco proveniens, amor autem est sicut motus
naturalis simul ab intimo procedens. Quinta proprietas est quod est per se operans, quod etiam convenit ei ratione
suae prioritatis; et in hoc a spe differt, nam qui propter spem alterius operatur, propter aliud operatur; qui autem
ex amore operatur aliquid, per seipsum operatur illud, tamquam sibi placitum.
Deinde, cum dicit: praeexistens...
Ostendit processum amoris; et dicit quod iste amor, primo, est in ipso bono quod est Deus et ex isto bono
emanavit in existentia et, iterum, in existentibus participatus convertit se ad suum principium quod est bonum; et
quantum ad hoc quod est divinus amor demonstrat differenter prae aliis suam interminabilitatem et carentiam
principii quae pertinent ad rationem circuli: quaedam enim circulatio apparet in amore secundum quod est ex
bono et ad bonum et ista circulatio convenit aeternitati divini amoris, quia solus motus circularis potest esse
perpetuus; et hoc est quod dicit quod amor est sicut quidam circulus aeternus, inquantum est propter bonum sicut
obiectum; et ex bono, sicut ex causa; et in bono perseverans; et ad bonum consequendum tendens et sic circuit
bonum quadam convolutione non errante, propter uniformitatem. Viae enim tortuosae et difformes sunt causa
49

