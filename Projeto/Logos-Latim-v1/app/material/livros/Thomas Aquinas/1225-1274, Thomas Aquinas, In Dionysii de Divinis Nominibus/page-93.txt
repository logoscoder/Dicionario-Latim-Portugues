discretam. Et sic per magnitudinem divinam attenditur excessus causalitatis divinae, secundum quod effundit
universaliter et superabundanter, suam infinitam magnitudinem, quae non accipitur a creaturis in eius infinitate,
sed secundum suam capacitatem finito modo eam accipiunt.
Deinde, cum dicit: parvum...
Ostendit quomodo parvum dicatur in Deo; et circa hoc, tria facit: primo, ponit rationes parvi; secundo, attribuit
eas Deo; ibi: ita igitur...; tertio, ostendit differentiam huius parvi ad alia parva; ibi: hoc parvum...* circa primum,
considerandum est quod subtilitas quaedam parvitas est sive accipiatur subtilitas prout est qualitas quaedam
secundum quod corpora subtilia rara dicuntur prout habent parum de quantitate sub eisdem dimensionibus; sive
accipiatur subtilitas prout est differentia quaedam circa quantitatem: sicut enim longum et breve se habent ad
lineam, latum vero et strictum ad superficiem, ita subtile et grossum ad corporis profunditatem. Unde subtilitas,
parvitatem quamdam signat.
Ponit ergo tres proprietates parvi sive subtilis: quarum prima est quod excedit omne pondus et omnem
distantiam; et dicit pondus, secundum quod subtile dicitur quod est rarum: tale enim maxime leve invenitur; dicit
vero distantiam, secundum quod subtile opponitur grosso, in quo tanta distantia est: magna scilicet profunditas;
in subtili vero, parva. Excessus autem iste, quo parvum et subtile excedit omne pondus et omnem distantiam,
non attenditur secundum maioritatem quantitatis quae opponitur parvitati, sed sicut unitas excedit numerum, quia
mensurat ipsum et non mensuratur ab eo.
Secundam proprietatem parvi ponit quod vadit per omnia sine prohibitione: est enim de ratione subtilis quod sit
penetrativum.
Tertiam proprietatem parvi ponit quod parvum est omnium causa; et huius probationem inducit quod nihil
invenitur quod non participet formam parvi: parvum enim invenitur in magnis, sed magnum non invenitur in
parvis; participatum autem videtur esse causa participantis, unde et principia in omnibus generibus sunt parva
quantitate, sed magna virtute.
Deinde, cum dicit: ita igitur... Assignat praedictas rationes parvi Deo, praecipue secundam; et dicit quod in Deo
accipitur parvum, inquantum sine impedimento vadit ad omnia, implendo ea et suis effectibus et sua praesentia,
quia ipse in omnibus est et iterum per omnia operatur, sicut per propria instrumenta. Et ad hoc probandum
inducit auctoritatem apostoli, ad Hebr. 4 et primo, specialiter ostendit quod Deus penetrat omnia quae pertinent
ad humanam naturam; in qua primo invenitur compositio animae et corporis, quorum distinctionem et unitionis
modum divina sapientia intelligit et operatur; et ideo dicit quod pertingit usque ad divisionem animae et corporis.
Secundo, in homine est compositio partium corporis quae etiam est Deo nota et ideo subdit: et compagum,
quantum ad iuncturam; et medullarum quantum ad ea quae intra membra continentur. Tertio subdit, de his quae
pertinent ad animam: inter quae, intentiones cordis sunt maxime occultae et tamen sunt Deo notae; et ideo
subdit: et intentionum cordis.
Et quia ista sunt occultissima, multo magis pertingit per suam scientiam, ad entia universalia: nulla enim creatura
est occulta vel invisibilis in conspectu eius, ut dicitur ad Hebr. 4.
Deinde, cum dicit: hoc parvum... Manifestat divinam parvitatem per differentiam ad alia parva. Et primo,
quidem, considerandum est quod parvum est in genere quantitatis, sed parvum quod de Deo dicitur, est sine
quantitate: sicut enim est sine quantitate magnus, ita est sine quantitate parvus.
Secundo, considerandum est quod omne parvum de facili mensurari potest, sed parvum quod de Deo dicitur, est
sine numero: non enim aliqua mensura comprehendi potest.
Tertio, considerandum est quod aliqua res parva de facili detinetur sive per hoc quod a cursu suo impeditur sive
per hoc quod de facili capitur, sed divinum parvum neutro modo potest teneri: quia eius virtus non potest
impediri nec Deum aliquis perfecte capere potest.
Quarto, considerandum est quod ex hoc sunt aliqua parva, quod cito terminantur a termino quantitatis vel
diffiniuntur diffinitione substantiae, comprehendente substantiam, sed divinum parvum est sine termino et sine
diffinitione.
Quinto, considerandum est quod ea quae sunt parva, parum comprehendere possunt, sed ipsa de facili ab aliis
comprehenduntur; divinum autem parvum est comprehensivum omnium, sed est incomprehensibile ab omnibus.
|#2 Lectio 2
Postquam determinavit Dionysius de magno et parvo, hic determinat de eodem et altero; et primo, ostendit
quomodo idem attribuatur Deo; secundo, quomodo attribuatur ei, alterum; ibi: alterum...* circa primum, duo
facit: primo, proponit modos in quadam forma quibus idem attribuitur Deo; secundo, manifestat eos; ibi: et
ipsum...* attribuitur autem idem Deo secundum eius immutabilitatem, prout in psalm. 101 legitur: tu autem idem
ipse es. Immutabilitas autem Dei, primo quidem attenditur quantum ad hoc quod non transmutatur secundum
esse et non esse, sicut generabilia et corruptibilia et ideo dicit quod Deus est idem aeternum, inquantum est
supersubstantialiter aeternus; sed quia quaedam habent quamdam aeternitatem, inquantum non deficiunt penitus
in non esse, in aliqua alia convertibilia, ad hoc excludendum consequenter dicit: inconversibile.
Secundo, excludit motum localem per hoc quod dicit: in seipso manens: Deus enim seipso continetur, ut loco
sine loco.
93

