omnino deficit ab ente increato et infinito et ideo oportet quod Deum intelligamus esse supra omne id quod
intellectu apprehendere possumus.
Deinde, cum dicit: rursus...
Manifestat idem in his quae pertinent ad processiones divinarum personarum et dicit quod ex sacris Scripturis,
accepimus quod pater est fontana deitas, idest quod pater est fons et principium totius deitatis et quod filius et
spiritus sanctus, si ita oportet dicere, sunt quaedam pullulationes deigenae deitatis, idest patris qui est Deus
generans, pullulationes inquam non extra divinam naturam sicut creaturae, sed in ipsa divina natura et sunt etiam
sicut flores et supersubstantialia lumina.
Nec est mirum si haec pluraliter dicimus de divinis personis, quia si in metaphoricis locutionibus accipiatur
ipsum signatum metaphorarum, oportet singulariter praedicari de divinis personis; si vero accipiantur ipsae
metaphorae, possunt pluraliter praedicari; per lumen enim metaphorice intelligitur veritas. Possumus ergo dicere
quod filius et spiritus sanctus sunt unum lumen, quia sunt una veritas; possumus etiam dicere quod sunt duo
lumina, ut sit sensus quod signantur per duo lumina, idest per duos radios ab uno lumine procedentes, sicut per
duos flores, quia uterque procedit a patre. Nec tamen per hoc excluditur quin spiritus sanctus procedat a filio.
Sed quomodo haec sunt non possumus dicere nec cogitare, ut scilicet exprimamus vel cognoscamus qualis sit illa
paternitas vel filiatio, sed usque ad hoc cognoscendum solum se extendit tota virtus nostri intellectus, quod et
nobis et supercoelestibus virtutibus, scilicet Angelis, ex principali paternitate divina, quae est segregata ab
omnibus creaturis et similiter ex principali filiatione, data est omnis paternitas et filiatio quae est secundum
propagationem in rebus divinis, prout scilicet unus Angelus purgat, illuminat et perficit alium et unus homo
alium; ex qua scilicet, principali paternitate et filiatione, mentes Angelorum Deo conformes et fiunt per
participationem divinorum donorum et nominantur in Scripturis et dii et deorum filii et deorum patres, per
assimilationem ad paternitatem principalem et filiationem.
Et ne videatur deesse communicatio proprietatum spiritus sancti, subiungit quod talis paternitas et filiatio in
sanctis Angelis perficitur spiritualiter, cum exponit spiritualitatem per tria: spirituale enim significat aliquid
incorporale et immateriale et intelligibile. Et quamvis haec spiritualitas inveniatur in Angelis, divinus tamen
spiritus est supercollocatus super omnem intelligibilem immaterialitatem Angelorum vel animarum, sicut et pater
et filius sunt segregati per modum excessus ab omni paternitate et filiatione quae est in creaturis, secundum
participationem rerum divinarum.
Deinde, cum dicit: neque enim... Probat quod dixerat, per assimilationem in aliis causis et causatis et dicit quod
inter causas et causata, non potest esse diligens, idest perfecta comparatio, quia causae excedunt sua causata, sed
est quaedam alia comparatio causatorum ad causas, inquantum causata habent imagines, idest similitudines
causarum. Omnis enim causa producit suum effectum per aliquem modum similitudinis, non tamen causata
consequuntur perfectam similitudinem causae; contingentes, idest prout contingit secundum suam proportionem.
Sed ideo non est perfecta comparatio, quia causae separantur a causatis, inquantum superponuntur eis, secundum
rationem proprii principii, idest in illa ratione in qua sunt principia.
Et hoc manifestat per exempla sumpta a rebus quae sunt apud nos: et primo quidem ex passionibus, secundum
quod delectationes et tristitiae faciunt delectari et tristari non per modum causae efficientis, sed formalis, sicut
dicitur quod albedo facit album, sed ipsae delectationes et tristitiae non delectantur neque tristantur.
De eo enim quod delectatur vel tristatur, praedicatur delectatio seu tristitia per participationem, sed non de ipsa
delectatione vel tristitia per essentiam et sic causa excedit effectum. Deinde ponit exemplum in causis agentibus
cum dicit: ignis qui calefacit et urit, non dicitur calefieri aut uri, sed esse calidus et sic per suam naturam,
calefacere alia. Postea ponit exemplum in causis formalibus, scilicet de per se vita, et per se lumine, ut inde per
hoc non intelligatur aliquod lumen aut vita separata, sed ipsae formae participatae, secundum quem modum nec
de vita potest dici quod vivat aut de lumine quod illuminetur, secundum rationem praedictam, nisi forte
aequivoce, ut intelligatur vita vivere, quia est causa vivendi. Et assignat rationem illorum exemplorum et
similium, per hoc quod ea quae sunt causatorum per modum participationis, sunt causarum superabundanter et
substantialiter, sicut vivere est viventis participative, ipsius vero vitae est essentialiter.
Deinde, cum dicit: sed quod est..., manifestat idem circa humanitatem Christi; et primo, per sua verba; secundo,
per verba Hierothei; ibi: haec autem...* dicit ergo, primo, quod quamvis in omnibus quae de Deo dicuntur,
manifestissimum videatur quod ad incarnationem pertinet, tamen compositio qua, divinitus, Iesus compositus est
secundum nos, idest secundum quod habet naturam nostram, non potest sufficienter exprimi quocumque verbo,
nec sufficienter cognosci quacumque mente, etiam ipsius supremi Angeli. Accepimus quidem secundum
Scripturas, velut quoddam occultum mysterium, quod ipse Iesus est factus substantia viriliter, idest hypostasis
virilis, sed nescimus sufficienter quomodo corpus eius compactum sit ex virgineis sanguinibus, lege quadam
praeter naturam: factum est enim virtute spiritus sancti, quae est omni menti creatae incomprehensibilis.
Et etiam non possumus perfecte scire quomodo ambulavit super aquam maris, quae est humida et instabilis
substantia, pedibus siccis, non quidem deposita corporis gravitate per assumptionem dotis agilitatis, ut quidam
dixerunt, sed adhuc pedibus habentibus materiae gravitatem: hoc enim factum est virtute divina
incomprehensibili. Et eadem ratio est in omnibus aliis quaecumque pertinent ad cognitionem Iesu, quae excedit
naturale lumen aut naturalem rationem.
22

