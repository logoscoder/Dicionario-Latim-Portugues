similiter si aliquis dicat quod non tota divinitas est vita, quomodo verum est quod Dei filius dixit, Ioan. 5: sicut
pater suscitat mortuos et vivificat, sic et filius quos vult vivificat et ibid. 6: spiritus est qui vivificat? et quod tota
deitas habeat omnium dominationem, non posset dici in quot locis sacrae Scripturae frequentatur hoc nomen
Dominus de patre et filio, et hoc ut loquamur de deigena deitate patris aut filiali filii. Sed et spiritus Dominus est,
ut dicitur II corinth. 3. Et similiter pulchrum et sapiens, in omnibus personis deitatis, laudatur et lumen et
deificum et causa et omnia quaecumque sunt totius deitatis, sacra eloquia deducunt ad omnem laudationem
divinam, quandoque quidem simul comprehendendo quod convenit omnibus personis, ut cum dicitur: omnia sunt
ex Deo, quandoque autem distinctius de una persona, sicut cum dicitur de filio Col. 1: omnia per ipsum et in ipso
facta sunt et...
In ipso consistunt; et in Psalmis: emitte spiritum tuum et creabuntur.
Deinde, cum dicit: et ut summatim... Ostendit propositum communiter de omnibus Dei nominibus, dicens quod,
ut in summa dicatur de omnibus Dei nominibus, ipsum Dei verbum dixit, Ioan. 10: ego et pater unum sumus, per
quod ostenditur quod quaecumque dicuntur de filio et de patre dicuntur; et Ioan. 16: et cuncta quae habet pater
mea sunt; et similiter quaecumque sunt patris et filii, sacra Scriptura attribuit communiter et unite divino spiritui:
divinas operationes, honorem divinum, fontanam et indeficientem causam et distributionem benignorum
donorum.
Et haec omnia habentur I corinth. 12: haec omnia operatur unus atque idem spiritus.
Et haec adeo vera sunt quod nullum assuetum in divinis eloquiis, qui non habeat corruptam intentionem in eis,
arbitror ad haec contradicere, quod scilicet omnia nomina Deo convenientia insunt toti deitati, secundum
perfectum modum loquendi de Deo.
Deinde, cum dicit: igitur istis... Excusat se a diligentiori inquisitione praedictorum; et dicit quod ista breviter et
particulariter hic sunt determinata ex sacris Scripturis, sed in alio libro sufficientius.
Unde quamcumque Dei nominationem conabimur exponere in praesenti opere, oportet ipsum nomen recipi in
tota deitate, idest in omnibus personis; et ad hoc inducitur totum praesens capitulum.
Deinde, cum dicit: si autem quis... Excludit obiectionem; et primo, ponit obiectionem; secundo, modum
solvendi; ibi: si enim aliquis...* posset autem aliquis obiicere quod per hoc quod omnia nomina quae dicuntur de
patre, attribuuntur filio et spiritui sancto, tollitur omnino distinctio personarum et inducitur confusio in divinis
personis, quae Deo non convenit. Sed ipse dicit quod si quis hoc obiiciat non est arbitrandum quod sermo eius
sufficiens sit ad persuadendum quod verum dicat; non enim per hoc tollitur distinctio personarum.
Deinde, cum dicit: si enim aliquis... Ponit modum solvendi, dicens, quod si ille qui sic obiicit, totaliter
contradicit sacris Scripturis, talis omnino elongatus est a nostra sapientia. Non enim ad theologum pertinet
probare ea quae sunt fidei ei qui Scripturas non recipit, cum fides sit supra rationem. Unde si ipse non habet
curam ut veneretur divina eloquia, quomodo nobis potest esse cura ut manuducamus eum ad divinam scientiam?
quia in scientiis philosophicis ita est quod nullus sapiens disputat contra negantem principia suae artis.
Sed si aliquis sic obiiciens velit respicere ad veritatem sacrorum eloquiorum, nos, utentes sacra Scriptura quasi
quadam regula et lumine manifestante veritatem, procedimus, non declinantes a sacra Scriptura, ad excusandum
nos a praedicta obiectione et dicimus quod sacra Scriptura quaedam tradit communiter de tribus personis,
quaedam distinctius et neque ea quae sunt communia licet distinguere, neque ea quae sunt distincta confundere;
sed, sequendo sacram Scripturam, secundum nostrum posse, convenit nos respicere ad divinas veritates. Quia
nos, a sacra Scriptura recipientes manifestationem Dei, ea quae in sacra Scriptura sunt posita, oportet nos
custodire sicut quamdam optimam regulam veritatis, ita quod neque multiplicemus, addentes; neque minoremus,
subtrahentes; neque pervertamus, male exponentes; quia dum nos custodimus sancta ab ipsis custodimur et ab
ipsis confirmamur ad custodiendum eos qui custodiunt sancta. Oportet enim non solum conservare ea quae in
sanctis Scripturis sunt tradita, sed et ea quae dicta sunt a sacris doctoribus, qui sacram Scripturam illibatam
conservaverunt.
Deinde, cum dicit: igitur unita... Manifestat positam solutionem quantum ad hoc quod dixit quod sacra Scriptura
quaedam tradit de trinitate unite et quaedam discrete; et dicit quod unita totius deitatis, idest communia toti
trinitati, ut dictum est in libro de divinis hypotyposibus et probatur per multas auctoritates a sacris Scripturis
acceptas, sunt duo genera nominum: primo quidem, ea quae dicuntur de Deo, remotive per excellentiam
quamdam, ut superbonum, supersubstantiale, supervivum, supersapiens et quaecumque alia dicuntur de Deo per
remotionem, propter sui excessum; cum quibus, dico, connumeranda sunt omnia nomina causalia, idest quae
designant Deum ut principium processionis perfectionum quae emanant ab ipso in creaturas, scilicet: bonum,
pulchrum, existens, vitae generativum, sapiens et quaecumque alia per quae causa omnium bonorum nominatur
ex dono suae bonitatis. Et ex hoc potest accipi regula Magistralis quod omnia nomina designantia effectum in
creaturas, pertinent ad divinam essentiam.
Discreta autem nomina, idest pertinentia distinctim ad tres personas, sunt: nomen patris supersubstantiale vel
hypostaticum, idest personale et usus patris, idest actus eius qui est generatio; et similiter nomen filii et actus, qui
est generari; et nomen spiritus sancti et actus eius qui est processio; ita quod, in talibus, nulla debet superinduci
conversio, ut si diceretur quod pater generat filium et e converso; aut qualiscumque communio, ut si diceretur
quod pater et filius generant aliquam aliam personam. Et similiter distinctim ad divinam personam pertinet
16

