Tertio, est causa exemplaris, quia omnia distinguuntur secundum pulchrum divinum et huius signum est quod
nullus curat effigiare vel repraesentare, nisi ad pulchrum.
Deinde, cum dicit: propter quod... Infert quoddam corollarium ex dictis; et dicit quod, quia tot modis pulchrum
est causa omnium, inde est quod bonum et pulchrum sunt idem, quia omnia desiderant pulchrum et bonum, sicut
causam omnibus modis; et quia nihil est quod non participet pulchro et bono, cum unumquodque sit pulchrum et
bonum secundum propriam formam; et ulterius, etiam, audacter hoc dicere poterimus quod non-existens, idest
materia prima participat pulchro et bono, cum ens primum non-existens habeat quamdam similitudinem cum
pulchro et bono divino: quoniam pulchrum et bonum laudatur in Deo per omnium ablationem; sed in materia
prima, consideratur ablatio per defectum, in Deo autem per excessum, in quantum supersubstantialiter existit.
Quamvis autem pulchrum et bonum sint idem subiecto, quia tam claritas quam consonantia sub ratione boni
continentur, tamen ratione differunt: nam pulchrum addit supra bonum, ordinem ad vim cognoscitivam illud esse
huiusmodi.
|#6 Lectio 6
Postquam Dionysius exposuit, secundum quam rationem pulchrum sit causa, hic ostendit quorum sit causa; et
circa hoc duo facit: primo, proponit in generali; secundo prosequitur distinguendo per singula; ibi: ex hoc...*
dicit ergo, primo, quod bonum et pulchrum, quamvis sit unum esse, est tamen causa omnium bonorum et
pulchrorum, quae sunt multa.
Deinde, cum dicit; ex hoc..., prosequitur per singula, de his quorum pulchrum est causa; et primo, quantum ad
ipsum ens; secundo, quantum ad unum; ibi: unitiones...; tertio, quantum ad ordinem; ibi: providentiae...; quarto,
quantum ad motum et quietem; ibi: stationes...* dicit ergo, quod ex pulchro causantur omnes essentiae
substantiales entium.
Omnis enim essentia vel est forma simplex vel habet complementum per formam; forma autem est quaedam
irradiatio proveniens ex prima claritate; claritas autem est de ratione pulchritudinis, ut dictum est.
Deinde, cum subdit: unitiones..., ponit ea quae pertinent ad considerationem unius. Ubi considerandum est quod
unum addit supra rationem entis, indivisionem: est enim unum, ens indivisum; unde unitati distinctio sive
discretio opponitur; et ideo, primo, ponit unitiones et discretiones rerum a divina pulchritudine causari. Unum
autem in substantia facit idem, distinctio autem in substantia facit diversitatem et ideo subiungit: identitates et
alteritates idest diversitates.
Ex uno autem in qualitate causatur simile, ex discretione autem dissimile et ideo subiungit: similitudines,
dissimilitudines. Similiter autem, unum in quantitate causat aequalitatem et discretio inaequalitatem, sed de his
mentionem non facit, quia pertinent ad commensurationem rerum, de qua post aget.
Observatur autem hoc in rebus, quod et dissimilia in aliquo conveniunt: sicut contraria, in genere et materia; et
quae uniuntur secundum aliquid, manent distincta: sicut partes in toto; et ideo subdit: communiones
contrariorum, quantum ad primum; et incommixtiones unitorum, quantum ad secundum.
Haec autem omnia ad causalitatem pulchri reducuntur, quia pertinent ad consonantiam, quae est de ratione
pulchritudinis, ut supra dictum est.
Deinde, cum dicit: providentiae superiorum..., enumerat ea quae pertinent ad ordinem rerum; et primo, quantum
ad actionem, prout superiora provident inferioribus, quod tangit cum dicit alternae habitudines coordinatorum,
idest aequalium; et prout inferiora convertuntur ad recipiendum a superioribus, perfectionem et regimen; et hoc
est quod dicit: conversiones minus habentium.
Secundo, tangit ea quae pertinent ad existentiam rerum in seipsis; et hoc est quod subdit quod ex pulchro sunt
mansiones conservativae eorumdem, idest, aliquorum in seipsis. Ex hoc enim aliquid conservatur quod infra
limites naturae suae manet; si enim totaliter extra se efflueret, periret; sed addit: et intransmutabiles
collocationes, idest fundationes; sicut enim ex hoc quod aliquid manet in seipso, conservatur, ita ex hoc quod
habet aliquid firmum in seipso super quod fundatur, intransmutabile est.
Tertio ponit ea quae pertinent ad mansionem unius rei in alia. Unde sciendum est quod, cum ex aliquibus aliquid
constitui oportet, primo quidem requiritur quod partes conveniant: sicut multi lapides conveniunt ad invicem ex
quibus constituitur domus et similiter omnes partes universi conveniunt in ratione existendi; et hoc ideo dicit,
quia non solum ex pulchro sunt mansiones rerum in seipsis, sed etiam communiones omnium in omnibus
secundum proprietatem uniuscuiusque; non enim uno modo omnia sunt in omnibus, sed superiora quidem in
inferioribus participatione, inferiora vero in superioribus excellenter et tamen omnia cum omnibus aliquid
commune habent. Secundo, requiritur in partibus quod in hoc etiam quod diversae sunt, invicem coaptari possint;
non enim ex coemento et lapide fieret domus, nisi invicem coaptarentur et similiter partes universi coaptantur,
inquantum possunt cadere sub uno ordine; et hoc est quod dicit: et adaptationes.
Tertio, requiritur quod una pars iuvetur ex alia: sicut paries et tectum sustentantur ex fundamento et tectum
cooperit parietem et fundamentum et similiter in universo superiora dant perfectionem inferioribus et in
inferioribus virtus superior manifestatur; et hoc est quod dicit: et inconfusae amicitiae, quia mutuum iuvamentum
est absque praeiudicio distinctionis rerum.

40

