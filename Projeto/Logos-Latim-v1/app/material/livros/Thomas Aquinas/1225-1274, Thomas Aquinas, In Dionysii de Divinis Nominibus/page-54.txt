huiusmodi passiones habere, sed contrariantur virtuti secundum quod inordinatae sunt. Omne autem inordinatum
non est de ratione earum. Huiusmodi igitur passiones contra rationem pugnant, quia sicut apprehensio sensitiva
est eius quod est hic et nunc ita appetitus sensitivus huiusmodi apprehensionem consequens est eius quod est
bonum hic et nunc et secundum hoc, bonum non simpliciter est quod ratio attendit. Cum igitur contingit id quod
est bonum hic et nunc, non esse bonum simpliciter, sequitur quod passio pugnet contra rationem et ex istis
passionibus contra rationem pugnantibus, necesse est dare aliquod malum esse contrarium bono, quamvis de
ratione passionum non sit malum, sicut erat de principio malitiarum. Et ideo necesse fuit ut probaret quod ex
huiusmodi pugna, sequatur contrarietas mali ad bonum.
Manifestum est enim quod bonum non est contrarium sibi ipsi, sed omne bonum sicut ab uno principio
procedens, et sicut genitum ab una causa gaudet mutua communione et amicitia et unitate.
Nec etiam potest dici quod minus bonum sit contrarium maiori bono, sicut nec minus calidum aut frigidum est
contrarium magis calido et frigido. Quod quidem intelligendum est ex ea parte qua utrumque est calidum aut
frigidum; sed inquantum minus calidum habet aliquod permixtum de frigido vel magis appropinquat ei, sic, quod
minus est calidum, est contrarium magis calido, ut dicit Philosophus, V physic. Sed hoc est secundum quid, non
simpliciter. Dionysius autem hic loquitur de contrariis et simpliciter.
Habito ergo quod bonum nullo modo contrarietur bono, relinquitur quod id quod contrariatur bono et pugnat
contra ipsum, sit malum. Sic igitur, non solum ex passionibus quae pugnant contra rationem, sed ex
quibuscumque aliis contrariis et contra pugnantibus, videtur sequi quod malum sit in numero existentium et sit
aliquid existens et quod contrarietur bono.
Deinde, cum dicit: et si corruptio... Procedit alia via ad idem ostendendum, scilicet ex concomitantia generationis
et corruptionis; et dicit quod si malum est corruptio existentium, istud non excludit ipsum ab hoc quod habeat
essentiam, sed magis per hoc probatur quod sit existens et quod sit generativum existentium.
Corruptio enim unius est generatio alterius, unde quod corruptivum existentium est, est etiam existentium
generativum. Omne autem quod est generativum existentium confert ad perfectionem universi; sequitur ergo
quod malum sit conferens ad completionem omnis, idest universi et quod largiatur toti, idest universo, quod non
sit imperfectum; et hoc per seipsum, quod est inconveniens; quia quod malum per accidens conferat ad
pulchritudinem et perfectionem universi non est inconveniens, inquantum ex malis per accidens consequuntur
bona, ut Augustinus dicit in enchiridio.
|#16 Lectio 16
Praepositis dubitationibus de existentia et causa mali, hic incipit solvere; et primo, solvit particulariter id quod
obiectum est de concomitantia generationis et corruptionis; secundo, universaliter, omnia quae supra opposita
sunt, investigans veritatis radicem.
Dicit ergo primo quod ad praemissa verus sermo respondet quod malum, secundum quod est malum, nullam
substantiam facit neque generationem, sed per se loquendo causat solummodo malum et corruptionem
existentium. Et si aliquis obiiciat quod malum est operativum generationis per hoc quod ex corruptione unius
datur generatio alterius, respondendum est secundum veritatem quod corruptio non dat generationem, sed
corruptio solum corrumpit et malum solum male facit per se loquendo; sed generatio et substantia fit propter
bonum.
Quod quidem patet tam in naturalibus quam in moralibus. Manifestum est enim quod ignis generat ignem et
corrumpit aerem; coniungitur enim in igne forma ignis quae pertinet ad bonum, et privatio formae aeris quae
pertinet ad malum. Quod autem ignis generat ignem non est ex hoc quod caret forma aeris, sed ex hoc quod
habet formam ignis. Alioquin quod careret forma aeris, faceret ignem quod falsum est, sed corrumpit aerem
inquantum ex necessitate formae ignis adiungitur privatio formae aeris. Similiter in moralibus, adulterium
corrumpit virtutem in quantum caret ordine debito, quod pertinet ad rationem mali; sed secundum quod est
delectabile, quod pertinet ad rationem boni, delectat et multa alia bona facit. Sic igitur apparet quod malum
secundum seipsum est corruptivum, sed generativum nonnisi per accidens, scilicet propter bonum. Et ulterius
sequitur quod secundum quod est malum neque existens neque effectivum existentium, sed per accidens, scilicet
propter bonum adiunctum, est existens et bonorum effectivum.
Deinde, cum dicit: magis autem... Hic Dionysius manifestat praedictam solutionem et virtutem totius
dubitationis profundius investigat; et circa hoc, tria facit: primo, enim, ostendit differentiam mali et boni;
secundo, universalem virtutem boni in essendo; ibi: magis autem: ut comprehendens dicam...; tertio, universalem
virtutem boni in hoc quod est facere magis vel minus bona et magis et minus existentia; ibi: magis autem:
existentia...* circa primum, tria facit: primo, distinguit malum a bono; secundo, ostendit quid conveniat malo;
ibi: igitur...; tertio, quid conveniat bono; ibi: bonum autem...* dixerat autem supra quod malum non generat,
inquantum est malum, sed inquantum est bonum. Ne autem aliquis crederet quod idem secundum idem esset
malum et bonum, subiungit quod non est idem secundum idem et bonum et malum.
Unde cum dicitur quod malum non generat inquantum malum, sed inquantum bonum, non est distinctio
secundum rationem tantum, scilicet quasi eadem res secundum unam rationem sit bona et secundum aliam mala;
sed aliqualiter secundum rem, scilicet secundum quod una et eadem res, inquantum habet de esse, est bona;
54

