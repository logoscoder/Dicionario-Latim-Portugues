erroris; uniformitas viae praeservat ab errore; et hanc uniformitatem in via amoris dicit cum subdit quod amor est
in eodem et secundum idem, idest in bono et secundum bonum procedit, sicut in causa; et manet semper,
inquantum retinet formam boni, ut proprii obiecti; et restituitur in idem, sicut in finem.
|#12 Lectio 12
Postquam Dionysius tractavit de amore, hic ad confirmationem praedictorum introducit verba Hierothei de
amore; et primo dicit quid intendat; secundo ponit ipsa verba; ibi: amorem...* dicit ergo primo quod haec quae
infra ponentur et sunt convenientia praemissis, noster recitavit Hierotheus, qui fuit perfector, idest Magister in
his quae ad sanctitatem pertinent, in quibusdam divinis laudibus quas de amore fecit inspiratus a Deo; quos
quidem hymnos hic commemorare non est inconveniens, ad hoc quod imponatur tractatui nostro de amore, sicut
quoddam sanctum caput, idest sicut quaedam regula et quoddam principium ad confirmandum quae supra dicta
sunt de amore.
Deinde, cum dicit: amorem...
Ponit verba Hierothei de amore et circa hoc tria facit: primo, ponuntur verba continentia divisionem et
diffinitionem amoris; secundo, verba demonstrantia ordinem amorum ex uno amore procedentium; ibi:
quoniam...; tertio, verba demonstrantia reductionem omnium amorum ad unum amorem; ibi: nunc rursus...*
distinguit, primo, quinque amores: quorum primus est amor divinus; secundus amor angelicus; tertius amor
intellectualis, quo scilicet homines amant secundum intellectivam partem; quartus est amor animalis qui pertinet
ad sensitivam partem sive in hominibus sive in animalibus; quintus est naturalis qui pertinet ad appetitum
naturalem, sive in animalibus quantum ad nutritivam partem sive in plantis sive etiam in rebus inanimatis. Cum
enim dictum sit quod amor importet primum motum voluntatis et appetitus, in quibuscumque contingit esse
voluntatem et appetitum, contingit esse amorem.
Communis autem quaedam notificatio amoris, omnibus praedictis amoribus conveniens est; unde subiungit
quod, quemcumque praedictorum amorum nominemus, intelligimus per nomen amoris, quamdam virtutem
unitivam et concretivam.
Sed virtus hic non accipitur nec pro passione nec pro habitu, cum amor non sit passio vel actus, sed accipitur
communiter prout omne illud quod habet efficaciam ad aliquid producendum, potest dici virtus vel virtuosum,
unde planius esset si diceretur unitio et concretio virtuosa, sed maluit dicere virtutem, emphatice loquens, ad
ostendendum efficaciam amoris. Unitio autem a concretione differt; est enim amor unitio secundum quod amans
et amatum conveniunt in aliquo uno sive illud sit substantia utriusque, sicut cum aliquis amat seipsum; sive sit
species, sicut animalia quae sunt eiusdem speciei se invicem diligunt; sive sit patria, sicut compatriotae se
diligunt; sive sit quodcumque aliud. Concretio autem ad amorem pertinet, secundum quod ea quae sic uniuntur
quantum ad aliquid distincta remanent, scilicet quantum ad divisionem amantis et amati.
Haec autem unitio vel concretio diversimode in diversis amoribus inveniuntur.
Nam in cognoscentibus haec unitio vel concretio est ex apprehensione amantis qui aestimat amatum aliquo modo
esse unum sibi et ex hoc movetur in illud per affectum amando, sicut etiam in seipsum; et propter hoc secundum
diversas rationes apprehensibilium distinguuntur diversi amores: alia enim est ratio cognitionis divinae et
cognitionis angelicae et humanae, secundum intellectum; et omnium animalium, secundum sensum. Sed unitio et
concretio in amore naturali est ex quadam convenientia naturali ex qua provenit ut aliquid inclinetur in alterum,
sicut in sibi conveniens et talis inclinatio amor naturalis dicitur. Ad quid autem se extendat virtus amoris ostendit
subdens, quod movet superiora ad providendum inferioribus; aequalia ad alternatim sibi convenientia
communicandum invicem; et inferiora ut convertantur ad sua superiora, subiiciendo se eis et attendendo ad ea,
sicut ad suas causas et desiderando ea, sicut ex quibus dependent eorum bona.
Deinde cum dicit: quoniam ex uno... Ponit verba Hierothei ostendentia ordinem multorum amorum derivatorum
ab amore divino; et videntur esse verba quasi recapitulantia aliqua supradicta.
Dicit ergo Hierotheus: quoniam ordinavimus multos amores ex uno, idest ostendimus quod ex uno divino amore
multi amores ordinati proveniunt, etiam consequenter dicemus quales sunt cognitiones et virtutes mundanorum
et supermundanorum amorum, idest qualiter mundani et supermundani amores cognosci possint et quae sit
efficacia utrorumque amorum. Ex quo datur intelligi quod amores omnes diviserat in mundanos et
supermundanos: mundanos amores nominans quibus bona sensibilis mundi amantur quocumque amore, maxime
autem animali; amores autem supermundanos quibus intelligibilia et vera bona amantur. Et inter istos amores
assignat ordinem quem consequenter tangit: ex quibus, scilicet mundanis et supermundanis amoribus, excedunt,
secundum assignatam rationem, supermundani amores qui in duos ordines dividuntur: quorum inferior et
propinquior mundano amori est ordo et ornatus amorum intellectualium, idest humanorum et intelligibilium,
idest supermundanorum. Intellectualem enim supra, vocavit humanum. Dicit autem: intellectualium, ex parte
amantium; intelligibilium autem ex parte eorum quae amantur.
Quod autem super ordines addit ornatus, ostendit in intellectualibus amoribus non solum ordinem, sed etiam
convenientiam ordinis esse, quae ordinem ornat et pulchrum facit. Sed, ascendentibus a mundanis amoribus, post
intellectuales amores humanos, supereminent et a Hierotheo laudati fuerunt amores angelici, quos vocat per se

50

