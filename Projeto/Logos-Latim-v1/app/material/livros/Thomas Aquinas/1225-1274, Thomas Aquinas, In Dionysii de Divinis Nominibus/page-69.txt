existentia; et quod mala quae dicuntur secundum privationem, ordinat in bonum quod est desiderabile omnibus
et diligibile; et quaecumque alia demonstrata sunt, secundum veritatem in praecedentibus, sunt vera.
|+5 Capitulus 5
|#1 Lectio 1
Postquam Dionysius tractavit de bono in 4 capitulo, hic in 5 determinat de ente; de quo determinat primum post
bonum, quia bonum quodammodo ad plura se extendit, ut Platonici dixerunt: nam etiam non existens actu, quod
est ens in potentia, ex hoc ipso quod habet ordinem ad bonum, habet rationem boni; sed causalitatem entis
participat quando fit ens actu. Et quia quidam ponebant res fieri in actu, secundum aliquod exemplum alicuius
formae praeexistentis, ideo in capitulo de ente, determinat etiam et de exemplis ad quae sunt entia, ut ex titulo
patet.
Dividitur autem hoc capitulum in duas partes: in prima, praemittit quaedam quae sunt necessaria ad propositam
intentionem; in secunda, prosequitur de causalitate primi entis; ibi: quoniam autem...* circa primum, tria facit:
primo, manifestat suam intentionem; secundo, excludit errorem; ibi: non autem...; tertio, respondet cuidam
obiectioni; ibi: et quidem...* dicit ergo primo quod a consideratione boni transeundum est nunc ad veram laudem
Dei secundum quod a sanctis theologis nominatur ut vere existens. Sed hoc praescire oportet quod non est in
praesenti sermone intentio quod ipsa supersubstantialis substantia Dei, secundum quod in seipsa
supersubstantialiter existit, manifestetur, idest ut cognoscatur Dei essentia, hoc enim sermone explicari non
potest nec nostra cognitione capi: quidquid enim intellectus noster apprehendit, minus est quam Dei essentia et
quidquid lingua nostra loquitur, minus est quam esse divinum nec potest divina essentia manifestari perfecte
unicuique intellectui creato ita quod eam comprehendat; sed excedit ipsam unitionem intellectus beatorum, qui
essentiam Dei vident per unitionem sui intellectus ad ipsam Dei essentiam: quamvis enim videant hoc ipsum
quod Deus est, non tamen est tanta perfectio visionis, quanta est perfectio ipsius esse divini et quanta est
perfectio visionis qua Deus se videt.
Non est ergo praesentis intentionis ut manifestetur ipsa Dei essentia, per quam omnia substantificantur,
secundum quod in se est, sed quod laudetur processus essendi a divino principio in omnia existentia. Quolibet
enim divino nomine manifestatur aliquis processus alicuius perfectionis a Deo in existentia et secundum quod de
Deo dicitur est supra omnia entia. Sicut nomen boni manifestat omnes processus universalis essentiae rerum et
extendit se tam ad existentia, quam ad non existentia, inquantum non existentia habent aliquid boni, prout sunt in
potentia ad esse.
Nomen vero entis designat processum essendi a Deo in omnia entia et secundum quod de Deo dicitur, est super
omnia existentia.
Nomen vero vitae extenditur ad omnia viventia et secundum quod de Deo dicitur, est super omnia viventia.
Nomen vero sapientiae significat processum qui extenditur ad omnia intellectualia et rationalia et sensibilia, quia
etiam ipse sensus, inquantum est cognitio quaedam, est participatio divinae sapientiae, cum tamen divina
sapientia sit super omnia ista.
Ad hoc ergo tendit iste sermo ut exponat Dei nomina secundum quod sunt manifestativa divinae providentiae,
per quam perfectiones rebus attribuuntur. Non enim promittit sermo iste quod narret istam Dei
supersubstantialem bonitatem et substantiam et vitam et sapientiam, secundum quod in seipsa
supersubstantialiter existit super omnia quae in creaturis inveniuntur; unde de sapientia Dei dicitur iob 28, quod
abscondita est ab oculis omnium viventium.
Intentio ergo praesentis sermonis est laudare Deum nomine boni, secundum quod est causa omnium bonorum; et
nomine existentis, secundum quod facit omnem substantiam; et nomine vitae, secundum quod vivificat omnia; et
nomine sapientiae, secundum quod dat sapientiam.
Deinde, cum dicit: non autem... Excludit errorem quorumdam Platonicorum qui universales effectus in
intelligibiliores causas reducebant. Et quia videbant effectum boni universalissimum esse, dicebant suam causam
esse ipsum bonum quod effundit bonitatem in omnia, et sub ea ponebant aliam causam quae dat vitam et sic de
aliis et huiusmodi principia dicebant deos.
Hoc ergo excludit ipse Dionysius, dicens quod praesens sermo non dicit aliud principium esse ipsum bonum et
aliud ipsum existens et aliud vitam et aliud sapientiam.
Neque dicit praesens sermo esse multas causas et diversas deitates productivas diversorum, quorum quaedam
sunt excedentes et quaedam inferiores, secundum omnes processus perfectionum in creaturis. Et omnia nomina
quae hic exponuntur, dicit praesens sermo, esse unius principii, et aliquod nomen esse quod manifestat totam
providentiam Dei, universaliter, scilicet nomen boni; quaedam vero manifestant divinam providentiam, quantum
ad aliquos determinatos effectus vel magis universales vel magis particulares, sicut ens, vivens et sapiens et
huiusmodi.
Deinde, cum dicit: et quidem...
Solvit quamdam obiectionem; et primo, ponit eam quae talis est: cum ipsum esse excedat vitam et vita excedat
sapientiam, unde est quod viventia supereminent existentibus et sentientia viventibus et rationabilia sentientibus,
69

