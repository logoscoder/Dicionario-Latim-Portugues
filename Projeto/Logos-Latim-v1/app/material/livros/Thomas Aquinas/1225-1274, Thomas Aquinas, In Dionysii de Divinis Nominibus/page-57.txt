inquantum magis et minus participant bono; quia ens inquantum ens est bonum. Item est de bono sicut et de ente;
quia in ipso esse si aliquid nullo modo existit participans, sequitur quod nullo modo erit. Illud autem quod
secundum aliquam partem est et secundum aliquam partem non est, sicut homo caecus qui est quidam homo, sed
non est videns, inquantum quidem deficit ab eo quod est semper et perfecte existens, non est; inquantum autem
participat esse, intantum est; et, ut universaliter loquamur, ipsum non-existens per ipsum esse tenetur et salvatur;
tamdiu enim remanet caecitas, quamdiu remanet homo.
Ita et similiter est de malo: quia si aliquid sit malum quod totaliter recedat a bono, illud nullo modo potest esse,
neque inter ea quae sunt magis vel minus bona. Sed illud quod est secundum aliquam partem bonum, secundum
vero aliam partem non bonum, contrariatur quidem bono non universali, quia non deficit universaliter a bono,
sed alicui bono a quo deficit, sicut malum caecitatis opponitur bono visionis. Sed ipsum malum quod opponitur
particulari bono, retinetur per participationem boni, inquantum scilicet subiectum privationis participat aliquo
bono et ipsum bonum dat subiectum alicuius boni, inquantum bonum universaliter participatur in omnibus
entibus. Nec est inconveniens quod bonum, universaliter loquendo, sit subiectum privationis alicuius particularis
boni, sicut quod est subiectum alicuius particularis entis continetur sub ente communi.
Omnino autem recedente bono, neque aliquid erit totaliter bonum, neque erit aliquod bonum mixtum cum malo,
neque erit ipsum malum, quia subiecto subtracto et privatio subtrahitur. Si enim malum est in aliquo bono
imperfecto, manifestum est quod si totaliter subtrahatur bonum, tolletur totaliter et bonum imperfectum et bonum
perfectum et per consequens tolletur malum.
Tunc igitur solum potest esse malum quando respectu quorumdam bonorum est malum quibus opponitur, sed ab
aliis bonis distinguitur sicut bonum a bono. Non enim est possibile quod aliqua opponantur sibi secundum
omnia, quia saltem oportet quod in esse conveniant. Sic igitur cum malum non sit totaliter privatum bono, sed
aliquo particulari bono, relinquitur quod hoc ipsum quod est malum, non est aliqua res per se existens.
|#17 Lectio 17
Postquam Dionysius ostendit quod malum non est aliquid existens per seipsum, hic incipit ostendere quod
malum non est aliquid in existentibus, ut pars vel accidens, ut color in corpore; et primo, ostendit hoc in generali;
secundo, in speciali; ibi: et quidem...* quod autem in existentibus non sit malum, tamquam aliquid inhaerens, sic
probat communi ratione: omnia existentia causantur ex bono, ut ex praemissis patet, sed effectus assimilatur
causae; ergo bonum invenitur in quolibet existente. Omne autem illud quod in aliquo invenitur bonum,
continetur sub illo, sicut omne in quo invenitur animal, continetur sub animali. Omne ergo subsistens continetur
sub bono, tamquam bonum existens. Aut ergo oportet quod malum non sit aliquid in aliquo existente aut oportet
quod sit in bono; sed hoc est impossibile; ergo impossibile est quod malum sit in existente.
Quod autem malum non sit in bono, probat dupliciter: primo, sic: nullum contrariorum est in suo contrario, sicut
frigidum non est in igne; sed si malum est aliquid quod sit contrarium bono, malum non potest convenire bono,
cum bonum etiam de malo faciat bonum. Secundo, probat sic: si malum est aliquid in bono, sicut in subiecto,
cum omne accidens causetur vel ex subiecto vel ex aliquo alio extrinseco, oportebit quod malum causetur ex ipso
bono vel ex aliqua causa alia. Sed inconveniens et impossibile est quod malum causetur ex bono naturali effluxu,
sicut accidentia naturalia causantur a suis subiectis, quia, ut Dominus dicit, Matth. 7, non potest arbor bona
fructus malos facere nec e converso. Si dicatur quod malum quod ponitur accidens boni non causatur ex ipso
bono, manifestum est quod oportet ipsum causari ex aliquo alio principio et causa: omne enim accidens, cum non
sit de esse subiecti, ex aliqua causa in subiecto causatur.
Similiter autem bonum, quod ponitur subiectum mali, oportet esse causatum, cum sit bonum per participationem
non autem per essentiam. Oportet ergo alterum duorum ponere: quorum unum est quod malum sit ex bono;
secundum est quod bonum sit ex malo; aut, si ista duo sunt impossibilia, ut patet per auctoritatem inductam,
oportet ponere tertium, scilicet quod et bonum et malum causentur ex quodam principio et causa boni. Quartum
enim poni non potest, scilicet, quod neque bonum sit causatum neque malum, quia binarius non potest esse
principium, sed omnis binarii principium est unitas et sic oportet quod contraria duo vel ita se habeant quod
unum sit causa alterius vel ab una causa causentur. Sicut autem duo prima sunt impossibilia, ita et tertium:
inconveniens enim est, quod ex uno et eodem principio procedant et sint aliqua quae totaliter sunt contraria, sicut
bonum et malum.
Et quia posset aliquis dicere quod idem secundum diversa facit contraria, ad hoc excludendum subiungit quod
impossibile est dicere, quod ipsum primum principium non sit simplex et singulare; idest uniforme, sed
divisibile, biforme et contrarium sibi ipsi et variatum a seipso. Oportet enim, si aliquid idem causet contraria
secundum aliud et aliud, quod ex contrariis componetur et sic non erit primum principium, quod oportet esse
simplex. Patet ergo quod malum non est in existente.
Deinde, cum dicit: et quidem...
Ostendit per singula, quod malum non est aliquid in existentibus; et primo, quod non potest esse in Deo; et circa
hoc, tria facit: primo, ostendit quod malum non est aliquod primum principium contrarium Deo; secundo, quod
malum non est in Deo; ibi: et quidem de amicitia...; tertio, quod malum non est ex Deo; ibi: sed neque ex Deo...*
primum ostendit duabus rationibus, quarum prima talis est: si malum esset aliquod primum principium
57

