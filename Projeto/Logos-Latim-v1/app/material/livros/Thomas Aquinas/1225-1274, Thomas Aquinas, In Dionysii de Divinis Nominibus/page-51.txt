intelligibiles quia intelligibilia amant absque communione affectus terreni. Et vocat eos divinos, quia maxime
assimilantur divino amori; quia in Angelis vere existunt pulchri amores, absque alicuius turpitudinis admixtione.
Deinde, cum dicit: nunc rursus... Praemisso ordine multorum amorum, nunc reducit omnes ad unum amorem; et
primo reducit omnes in duos; secundo, illos duos reducit ulterius in unum amorem; ibi: age igitur...* est autem
considerandum quod superior constructio pendet usque huc, quasi diceret: quoniam praemissa diximus, nunc
rursus resumentes omnes amores, convolvamus eos et congregemus, idest quadam revolutione adunemus et
reducamus ad amorem divinum qui in se est unus et conclusus, quia omnes rationes amorum in eo concluduntur
et est sicut pater, idest principium profundens, per quamdam similitudinem omnes amores. Et in hoc reductio est,
ut primo colligamus amorem omnem ad duas universales amativas virtutes, quia omne quod amatur vel amatur
propter bonum creatum vel propter bonum increatum; ratio enim amoris est bonum quod vel est ultimus finis vel
proximus. Inter has autem amativas virtutes, excedit incomprehensibilis causa omnis amoris, quae est bonum
increatum; et hoc est quod subdit: quae quidem causa amoris est ex eo qui est super omnia et ad quam causam
extendit se omnis amor ab omnibus entibus, diversimode tamen secundum naturam uniuscuiusque, quia omnia
convertuntur in ipsum Deum, sicut dictum est.
Nec solum dicit quod excedat amor habens Deum pro causa, sed etiam quod principatur, quia amor qui dependet
ex bono creato, regulatur ab amore qui dependet a bono increato.
Deinde, cum dicit: age igitur... Reducit ulterius praedictos duos modos amorum in unum primum; et dicit quod
rursus congregat praedictas duas virtutes amoris in unum primum amorem, scilicet divinum quo Deus quidem,
una quaedam simplex virtus, amat; quae per se movet ad quamdam unitivam concretionem omnia quae amat,
procedens a primo bono quod est Deus; et venit per modum cuiusdam derivationis usque ad infimum de numero
existentium et per quamdam conversionem in finem, rursus ab illo rediens, scilicet ab ultimo existentium,
consequenter per omnia ascendens, redit ad primum bonum per modum circulationis cuiusdam, reflectens
seipsam et semper eodem modo revoluta, ex ea prima virtute procedendo et per eamdem; quia omnes secundae
virtutes a prima per quamdam similitudinem derivantur et in eamdem redeunt, causa eadem: quia non solum per
causas, sed etiam per effectus, similitudo primae virtutis invenitur et sic amor semper manet in illa virtute et
ulterius semper revolvitur ad eamdem sicut ad finem.
|#13 Lectio 13
Postquam Dionysius determinavit de bono et de his quae ad bonum pertinent, hic determinat de malo; et primo,
movet dubitationem; secundo, determinat veritatem; ibi: igitur...* circa primum, duo facit: primo, repetit de bono
quae dicta sunt, dubitationis occasione; secundo, dubitationem movet; ibi: quomodo...* de his autem quae supra
dicta sunt, resumit quod pulchrum et bonum est amabile et desiderabile et diligibile omnibus et quod non solum
ea quae sunt desiderant bonum, sed etiam id quod non-est, scilicet materia prima, sicut supra dictum est,
desiderat bonum et suo modo certat ad hoc quod sit in bono, inquantum scilicet habet inclinationem ad ipsum,
secundum quod est in potentia ad illud; et bonum quod format ea quae non sunt formata et quod dicitur nonexistens dicitur de summo bono et est etiam in eo, non quidem per defectum, sicut dicitur de materia prima et de
pura negatione vel privatione sed supersubstantialiter.
Deus enim dicitur non-existens, non quia deficiat ab existendo, sed quia est super omnia existentia.
Deinde, cum dicit: quomodo...
Movet dubitationes de malo; et primo, quantum ad Daemones; secundo, communiter ad omnia; ibi: et totaliter...*
movet autem, circa malum Daemonum, quatuor quaestiones: quarum prima est: cum omnia bonum desiderent, ut
dictum est, quomodo multitudo Daemonum non desiderat pulchrum et bonum? sed inclinatur ad desiderandum
res materiales, sicut honores ab hominibus exhibitos et nidores sacrificiorum et alia huiusmodi materialia; et per
hoc quod ipsi lapsi sunt ab uniformitate desiderii quod Angeli habent circa summum bonum, efficiuntur causa
omnium malorum, non solum sibi ipsis, sed aliis quaecumque mala fieri dicuntur quantum ad homines, quia
invidia diaboli mors introivit in orbem terrarum ut dicitur sapient. 2.
Secunda quaestio est: quomodo multitudo Daemonum, cum sit producta a bono Deo, non est conformis ei in
bonitate, cum unumquodque natum sit similia facere? et quia posset aliquis dicere quod Daemones facti sunt
boni, sed versi sunt in malitiam, facit tertiam quaestionem: quomodo illud quod fuit naturaliter bonum, utpote ex
bono causatum, potuit variari? ea enim quae sunt naturalia, semper manent.
Et quia omne quod fit, fit ab aliquo, movet quartam quaestionem: quid fuit illud quod fecit Daemonem malum?
deinde, cum dicit: et totaliter...
Movet dubitationes in communi de malo et movet quatuor quaestiones, quarum prima est: quid est malum
universaliter? secunda quaestio est: ex quo principio processit malum? et apparet ordo quaestionum: prius enim
quaerendum est quid est malum et postea unde malum ortum sit, ut Augustinus dicit. Tertia quaestio est: in quo
existentium invenitur malum? his autem tribus quaestionibus propositis, secundam multiplicat dupliciter: primo:
quid sit; quia, aut causa mali est ipse Deus vel aliquid aliud. Si detur quod ipse Deus, duae dubitationes
consurgunt, quarum prima est: quomodo Deus, cum sit bonus, voluit producere malum? non enim boni est quod
velit malum facere.

51

