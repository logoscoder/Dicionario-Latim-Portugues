Deinde, cum dicit: pulchrum autem... Ostendit quomodo pulchrum de Deo dicitur; et primo ostendit quod dicitur
secundum excessum; secundo, quod dicitur per causam; ibi: ex pulchro isto...* circa primum, duo facit: primo,
proponit excessum; secundo, exponit; ibi: et semper existens...* excessus autem est duplex: unus in genere, qui
significatur per comparativum vel superlativum; alius extra genus, qui significatur per additionem huius
praepositionis: super; puta, si dicamus quod ignis excedit in calore excessu in genere, unde dicitur calidissimus;
sol autem excedit excessu extra genus, unde non dicitur calidissimus sed supercalidus, quia calor non est in eo,
eodem modo, sed excellentiori. Et licet iste duplex excessus in rebus causatis non simul conveniat, tamen in Deo
simul dicitur et quod est pulcherrimus et superpulcher; non quod sit in genere, sed quod ei attribuuntur omnia
quae sunt cuiuscumque generis.
Deinde, cum dicit: et semper existens... Exponit quod dixerat; et primo, exponit quare Deus dicatur
pulcherrimus; secundo, quare dicatur superpulcher; ibi: et sicut...* sicut enim aliquid dicitur albius, quia est nigro
impermixtius, ita dicitur aliquid pulchrius per remotionem a defectu pulchritudinis. Est autem duplex defectus
pulchritudinis in creaturis: unus, quod quaedam sunt quae habent pulchritudinem variabilem, sicut de rebus
corruptibilibus apparet et hunc defectum primo excludit a Deo, dicens quod Deus semper est pulcher secundum
idem et eodem modo et sic excluditur alteratio pulchritudinis; et iterum, non est in eo generatio aut corruptio
pulchritudinis, neque iterum augmentum vel diminutio eius, sicut in rebus corporalibus apparet. Secundus autem
defectus pulchritudinis est quod omnes creaturae habent aliquo modo particulatam pulchritudinem sicut et
particulatam naturam; hunc defectum excludit a Deo, quantum ad omnem modum particulationis: et dicit quod
Deus non est in aliqua parte pulcher et in alia turpis, sicut in rebus particularibus contingit quandoque; neque
etiam est in aliquo tempore et in aliquo non, sicut contingit in his quorum pulchritudo cadit sub tempore; neque
iterum est pulcher quantum ad unum et non quantum ad aliud, sicut contingit in omnibus quae sunt determinata
ad unum determinatum usum vel finem: si enim applicentur ad aliud, non servabitur consonantia unde nec
pulchritudo; neque iterum est in aliquo loco pulcher et in alio non pulcher, quod quidem in aliquibus contingit
propter hoc quod quibusdam videntur pulchra et quibusdam non videntur pulchra, sed Deus quoad omnes et
simpliciter pulcher est.
Et omnium praemissorum assignat rationem, cum subdit quod ipse est pulcher secundum seipsum; per quod,
excluditur quod non est pulcher secundum unam partem tantum, neque in aliquo tempore tantum, neque in
aliquo loco tantum; quod enim alicui secundum se et primo convenit, convenit et toti et semper et ubique.
Iterum, Deus est pulcher in seipso, non per respectum ad aliquod determinatum et ideo non potest dici quod ad
aliquid sit pulcher et ad aliquid non pulcher et neque quibusdam pulcher et quibusdam non pulcher.
Iterum, est semper et uniformiter pulcher, per quod excluditur primus defectus pulchritudinis, scilicet
variabilitas.
Deinde, cum dicit: et sicut omnis... Ostendit qua ratione dicatur Deus superpulcher, in quantum in seipso habet
excellenter et ante omnia alia, fontem totius pulchritudinis. In ipsa enim natura simplici et supernaturali omnium
pulchrorum ab ea derivatorum praeexistunt omnis pulchritudo et omne pulchrum, non quidem divisim, sed
uniformiter per modum quo multiplices effectus in causa praeexistunt.
Deinde, cum dicit: ex pulchro isto... Ostendit quomodo pulchrum de Deo dicitur secundum causam; et primo
ponit causalitatem pulchri; secundo, exponit; ibi: et est principium...* dicit ergo primo quod ex pulchro isto
provenit esse omnibus existentibus: claritas enim est de consideratione pulchritudinis, ut dictum est; omnis
autem forma, per quam res habet esse, est participatio quaedam divinae claritatis; et hoc est quod subdit, quod
singula sunt pulchra secundum propriam rationem, idest secundum propriam formam; unde patet quod ex divina
pulchritudine esse omnium derivatur. Similiter etiam dictum est quod de ratione pulchritudinis est consonantia,
unde omnia, quae, qualitercumque ad consonantiam pertinent, ex divina pulchritudine procedunt; et hoc est quod
subdit, quod propter pulchrum divinum sunt omnium rationalium creaturarum concordiae, quantum ad
intellectum; concordant enim qui in eamdem sententiam conveniunt; et amicitiae, quantum ad affectum; et
communiones, quantum ad actum vel ad quodcumque extrinsecum; et universaliter omnes creaturae,
quantamcumque unionem habent, habent ex virtute pulchri.
Deinde, cum dicit: et est principium... Exponit quod primo dixerat de causalitate pulchri; et primo, quantum ad
rationem causandi; secundo, quantum ad diversitatem causatorum; ibi: hoc unum bonum...* circa primum, duo
facit: primo, assignat secundum quam rationem pulchrum dicitur causa; secundo, infert quoddam corollarium ex
dictis; ibi: propter quod...* dicit ergo primo quod pulchrum quidem est principium omnium sicut causa effectiva
dans esse; et sicut causa movens et sicut causa continens, idest conservans omnia; haec enim tria videntur ad
rationem causae efficientis pertinere: ut det esse, moveat et conservet. Sed causa agens, quaedam agit ex
desiderio finis, quod est agentis imperfecti, nondum habentis quod desiderat; sed agentis perfecti est ut agat per
amorem eius quod habet et propter hoc subdit quod pulchrum, quod est Deus, est causa effectiva et motiva et
continens, amore propriae pulchritudinis.
Quia enim propriam pulchritudinem habet, vult eam multiplicare, sicut possibile est, scilicet per
communicationem suae similitudinis.
Secundo ait quod pulchrum, quod est Deus, est finis omnium sicut finalis causa omnium rerum. Omnia enim
facta sunt ut divinam pulchritudinem qualitercumque imitentur.
39

