Aliquid vero est quod neque simpliciter neque secundum se unum dicitur, sed per relationem ad alterum, sicut
unitas congregatorum et ideo subdit: congregationibus; congregata enim minus habent de ratione unitatis quam
unita: nam unitum absolute potest dici unum, licet non simpliciter, sed congregata absolute quidem sunt multa,
sed secundum quid, unum.
Indivisibilis ergo consensus constituitur ex divina pace in rebus, secundum quod unitatem consequuntur sive per
modum simplicis unitatis sive per modum identitatis sive per modum unitionis sive per modum congregationis.
Deinde, cum dicit: videlicet...
Ostendit modum praedictae connexionis ex parte causae connectentis; et dicit quod praedicta connexio in rebus
statuitur, secundum quod divina pax primo quidem consideratur ut stans immobiliter in seipsa; secundo autem
consideratur ut unum exemplar in quo exemplariter omnia, quae ad pacem pertinent, demonstrantur; tertio,
consideratur secundum quod suam similitudinem omnibus tradit. Secundum hoc enim dicitur per omnia
proficisci et tamen a propria identitate non recedere.
Ipsa enim divina pax procedit ad omnia, secundum quod per suam similitudinem omnibus se tradit, iuxta
proprietatem uniuscuiusque rei; et tamen supermanat secundum abundantiam pacificae fecunditatis, quia scilicet
plus est in Deo de virtute ad faciendum pacem, quam sit in rebus ad suscipiendum et ideo emanatio pacis a Deo
est supra omnem susceptibilitatem rerum. Et licet susceptio pacis sit secundum rerum proprietatem, cum divina
pax sic procedat ad omnia secundum emanationem effectuum, tamen ipsa manet immobilis in seipsa,
supereminenter unita tota ad totam, quia non est ibi diversitas partium, quae impediat totum uniri toti. Non enim
tota linea est unum cum tota, quia sic oporteret quod quaelibet pars lineae esset unum cum qualibet parte; sed in
simplicibus totum est unum toti. Addit autem: et secundum se totam, quia non est una participatione, sed
essentialiter; punctum enim, etsi totum sit unum toti, non tamen secundum se totum, sed secundum unitatem
quam participat. Si autem ipsa unitas separata subsisteret, esset tota una toti et secundum se totam. Et sic
intelligendum est de Deo, qui est unitus totus ad totum, secundum se totum, per hoc quod est simpliciter et
essentialiter unus.
|#3 Lectio 3
Postquam Dionysius determinavit de pace, hic movet dubitationem circa praedeterminata: dixerat enim supra,
quod omnia desiderant pacem; hic circa hoc quaestionem movet: primo ergo movet dubitationem; secundo,
solvit; ibi: et si quidem...* quaerit ergo primo quomodo possit dici quod omnia desiderant pacem, cum multa sint
quae in hoc gaudeant quod sunt alia ab aliis discreta et propria sponte quiescere non volunt, sed semper moveri
desiderant.
Cum autem ratio pacis in unitate et quiete consistat, haec omnia rationi pacis adversari videntur.
Deinde, cum dicit: et si quidem... Solvit propositam dubitationem, secundum tres intellectus dubitationis
propositae; quorum primum, primo prosequitur; secundo, secundum; ibi: si autem secundum casum...; tertio,
tertium; ibi: si autem istos...* circa primum, duo facit: primo, ponit solutionem; secundo, manifestat eam; ibi: et
est et mundae...* dicit ergo primo quod si ille qui praemissam dubitationem movet, cum dicit quod multa
gaudent alteritate et discretione, intelligat de alteritate et discretione quae competit unicuique secundum suam
propriam naturam, per quam alia ab aliis distinguuntur, quam quidem propriam naturam et distinctionem
consequentem, nulla res perdere vult, contra hunc intellectum non oportet nos contradicere, sed dicemus quod
desiderare talem discretionem est desiderare pacem: per hoc enim omnia diligunt ad semetipsa pacem habere et
sibimetipsis uniri, quod volunt sua et quae sunt suorum, idest suas proprias naturas et quaecumque ad eadem
pertinent, immobiliter et absque casu permanere. Per hoc autem quod id quod est proprium uniuscuiusque rei
conservatur, et servatur pax et unitas rei ad seipsam. Unde sequitur quod desiderare discretionem quae
consequitur propriam naturam, est desiderare pacem.
Deinde, cum dicit: et est et mundae... Manifestat praedictam solutionem per efficientiam divinae pacis:
praedictam enim discretionem in rebus statuere, ad divinam pacem pertinet, unde non est contrarium desiderio
pacis, si talis discretio desideretur. Hoc est ergo quod dicit quod perfecta pax, scilicet divina conservat
proprietatem, idest propriam naturam singulorum, in sua munditia et puritate, non permixtam extraneo, sed
discretam ab eo. Et hoc quidem pertinet ad providentiam Dei, secundum quod pacem rebus donat; quam quidem
providentiam, pluraliter nominat propter diversas providentiae participationes.
Et hoc sic apparet: pertinet enim ad providentiam Dei, secundum quod pacem facit in rebus, ut bellum a rebus
excludat quod adversatur paci. Bellum autem in rebus esset nisi confusio tolleretur, quia una res non contineretur
intra limites proprios, sed quodammodo invaderet alienos. Sic igitur, per hoc quod divina providentia servat
omnia non bellantia et inconfusa et unumquodque ad seipsum et diversas res ad invicem, statuit pacem in rebus;
et hoc est quod subdit quod omnia, secundum stabilem et indeclinabilem virtutem, statuit ad sui pacem et
immobilitatem, idest ut immobiliter in propria natura permaneant et sic ad se pacem habeant.
Et quia iam solvit dubitationem quantum ad hoc quod dictum erat quod multa gaudent et alteritate et discretione,
consequenter cum dicit: et si mota...
Solvit eodem modo dubitationem, quantum ad hoc quod dictum est quod multi non volunt sponte quiescere; et
dicit quod si illa, in quorum natura est quod moveantur, non volunt quiescere, sed volunt semper moveri proprio
106

