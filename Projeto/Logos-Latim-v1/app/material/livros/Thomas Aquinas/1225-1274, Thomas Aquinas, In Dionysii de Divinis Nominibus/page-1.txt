OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*DE_DIVINIS_NOMINIBUS
IN DIONYSII DE DIVINIS NOMINIBUS
|+PR Prologus
Prooemium
Ad intellectum librorum beati Dionysii considerandum est quod ea quae de Deo in sacris Scripturis continentur,
artificialiter quadrifariam divisit: nam in libro quodam, qui apud nos non habetur, qui intitulatur de divinis
hypotyposibus idest characteribus, ea de Deo tradidit quae ad unitatem divinae essentiae et distinctionem
personarum pertinent. Cuius unitatis et distinctionis sufficiens similitudo in rebus creatis non invenitur, sed hoc
mysterium omnem naturalis rationis facultatem excedit. Quae vero dicuntur de Deo in Scripturis, quarum aliqua
similitudo in creaturis invenitur, dupliciter se habent. Nam huiusmodi similitudo in quibusdam quidem attenditur
secundum aliquid quod a Deo in creaturas derivatur. Sicut a primo bono sunt omnia bona et a primo vivo sunt
omnia viventia et sic de aliis similibus. Et talia pertractat Dionysius in libro de divinis nominibus, quem prae
manibus habemus. In quibusdam vero similitudo attenditur secundum aliquid a creaturis in Deum translatum.
Sicut Deus dicitur leo, petra, sol vel aliquid huiusmodi; sic enim Deus symbolice vel metaphorice nominatur.
Et de huiusmodi tractavit Dionysius in quodam suo libro quem de symbolica theologia intitulavit. Sed quia
omnis similitudo creaturae ad Deum deficiens est et hoc ipsum quod Deus est omne id quod in creaturis
invenitur excedit, quicquid in creaturis a nobis cognoscitur a Deo removetur, secundum quod in creaturis est; ut
sic, post omne illud quod intellectus noster ex creaturis manuductus de Deo concipere potest, hoc ipsum quod
Deus est remaneat occultum et ignotum. Non solum enim Deus non est lapis aut sol, qualia sensu
apprehenduntur, sed nec est talis vita aut essentia qualis ab intellectu nostro concipi potest et sic hoc ipsum quod
Deus est, cum excedat omne illud quod a nobis apprehenditur, nobis remanet ignotum. De huiusmodi autem
remotionibus quibus Deus remanet nobis ignotus et occultus fecit alium librum quem intitulavit de mystica idest
occulta theologia. Est autem considerandum quod beatus Dionysius in omnibus libris suis obscuro utitur stilo.
Quod quidem non ex imperitia fecit, sed ex industria ut sacra et divina dogmata ab irrisione infidelium
occultaret. Accidit etiam difficultas in praedictis libris, ex multis: primo, quidem, quia plerumque utitur stilo et
modo loquendi quo utebantur Platonici, qui apud modernos est inconsuetus. Platonici enim omnia composita vel
materialia, volentes reducere in principia simplicia et abstracta, posuerunt species rerum separatas, dicentes quod
est homo extra materiam, et similiter equus, et sic de aliis speciebus naturalium rerum. Dicebant, ergo, quod hic
homo singularis sensibilis non est hoc ipsum quod est homo, sed dicitur homo participatione illius hominis
separati. Unde in hoc homine sensibili invenitur aliquid quod non pertinet ad speciem humanitatis, sicut materia
individualis et alia huiusmodi. Sed in homine separato nihil est nisi quod ad speciem humanitatis pertinet. Unde
hominem separatum appellavit per se hominem, propter hoc quod nihil habet nisi quod est humanitatis; et
principaliter hominem, inquantum humanitas ad homines sensibiles derivatur ab homine separato, per modum
participationis. Sic etiam dici potest quod homo separatus sit super homines et quod homo separatus sit
humanitas omnium hominum sensibilium, inquantum natura humana pure competit homini separato, et ab eo in
homines sensibiles derivatur. Nec solum huiusmodi abstractione Platonici considerabant circa ultimas species
rerum naturalium, sed etiam circa maxime communia, quae sunt bonum, unum et ens. Ponebant, enim, unum
primum quod est ipsa essentia bonitatis et unitatis et esse, quod dicimus Deum et quod omnia alia dicuntur bona
vel una vel entia per derivationem ab illo primo. Unde illud primum nominabant ipsum bonum vel per se bonum
vel principale bonum vel superbonum vel etiam bonitatem omnium bonorum seu etiam bonitatem aut essentiam
et substantiam, eo modo quo de homine separato expositum est. Haec igitur Platonicorum ratio fidei non
consonat nec veritati, quantum ad hoc quod continet de speciebus naturalibus separatis, sed quantum ad id quod
dicebant de primo rerum principio, verissima est eorum opinio et fidei christianae consona. Unde Dionysius
1

