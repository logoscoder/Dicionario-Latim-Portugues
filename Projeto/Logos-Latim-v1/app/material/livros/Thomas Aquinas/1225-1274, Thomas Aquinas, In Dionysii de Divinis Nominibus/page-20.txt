secundum divinam discretionem, idest secundum communem modum divinae discretionis, qui secundum
processionem attenditur.
Et quae sint istae traditiones ostendit subdens: substantificationes secundum quod dat esse omnibus
subsistentibus; vivificationes secundum quod dat vitam; sapientificationes, secundum quod dat sapientiam et alia
dona divinae bonitatis, quae est omnium causa, secundum quae dona divina participata per similitudinem, non
participabiliter, inquantum essentia manet imparticipata, laudantur ex participationibus, idest ex donis
participatis, ut est esse, sapientia et vita et participantibus, quibus scilicet, ista communicantur. Loquitur autem
pluraliter de divinis vel propter pluralitatem personarum vel propter pluralitatem nominum quae ipsi Deo
attribuuntur; et hoc est toti divinitati commune.
Et ne intelligatur communitas rationis tantum sicut genus est commune speciebus et species individuis, addidit:
et unitum, ut ostendat unum numero esse in tribus. Et ne aliquis intelligat unitatem ex multis congregatam, sicut
domus unitur ex partibus, addidit: et unum hoc, scilicet omnem ipsam divinitatem, idest, secundum quamlibet
personam, totam participari ab unoquoque participantium per similitudinem et a nullo participantium in nulla sui
parte participari, per commixtionem suae substantiae.
Dicit autem totam eam participari, non tamen totaliter vel perfecte, qui omnibus incomprehensibilis est, ut supra
dictum est.
Et quia hoc ultimo dictum difficile videbatur et contradictionem implicans, manifestat hic consequenter per
exempla, cum dicit: quemadmodum...; et circa hoc tria facit: primo, ponit exempla; secundo, ostendit ea esse
deficientia; ibi: excedit...; tertio, obiicit contra praedicta et solvit; ibi: quamvis...* dicit ergo quod hoc ita est de
participatione deitatis sicut punctum quod est in medio circuli participatur ab omnibus lineis in circulo
circumpositis quae scilicet protrahuntur a centro ad circumferentiam, inquantum quaelibet linea sortitur
indivisibilitatem secundum latitudinem, ad similitudinem indivisibilitatis puncti, prout imaginamur punctum suo
motu facere lineam et tamen punctum secundum situm distinctum est a longitudine lineae.
Et sicut etiam, multae expressiones sigilli participant archetypo sigillo, idest principali figurae sigilli (dicitur
enim archetypum ab archon, quod est princeps et typos, quod est figura) toto et eodem archetypo existente in
unaquaque expressionum, secundum similitudinem et in nulla earum secundum nullam sui partem per
substantiae commixtionem.
Deinde, cum dicit: excedit...
Ostendit haec exempla esse deficientia a repraesentatione divina et dicit quod imparticipabilitas divinitatis quae
est omnium causa, excedit haec praedicta exempla, quia imparticipabilior et minus commixta est deitas
participantibus, quam punctum et sigillum. Non enim est aliquis tactus deitatis ad creaturas, eo scilicet modo
quo, ex sigillo et cera, fit unum per contactum; neque etiam est alia quaedam communio per quam commisceatur
partibus rerum, sicut punctum commiscetur lineae, inquantum est terminus eius.
Deinde, cum dicit: quamvis...
Obiicit contra hoc quod dixerat, quod sigillum totum existit in unaquaque expressionum.
Potest enim aliquis dicere hoc non esse verum, propter hoc quod aliqua expressio invenitur quae non perfecte
recipit formam sigilli.
Sed ipse respondet quod huius causa non est ex parte sigilli, quia sigillum unum et idem totum se ingerit
unicuique expressioni, sed diversitas participantium facit dissimiles expressiones, idest repraesentationes, unius
et eiusdem principalis formae, quae totaliter habet formam.
Quomodo autem diversimode recipiatur in diversis, forma unius sigilli, ostendit subdens: si enim ea in quibus fit
expressio, sint intantum mollia quod facile possint recipere figuram; et plana, idest absque tumorositatibus, ut
uniformis in eis fiat impressio; et immaculata, ne commixtio alienae materiae expressionem figurae impediat; et
neque sit contraria figura, utpote si quis unius sigilli figuram imprimere velit in cera iam alio sigillo signata; et
cum ad recipiendum figuram sint aliqualiter dura, ut non sint facile fusibilia et calefactibilia aut nimis liquefacta
et mollia et instabilia, quia sic non remaneret figurae impressio; istis conditionibus existentibus, materiae in
quibus fit impressio, habebunt figuram sigilli quamdam, absque permixtione alterius figurae impressam et
planam, idest inturgidam, absque deformitate et permanentem. Sed si aliquid deficiat de dicta opportunitate
figurationis, haec erit causa quod figura non participetur vel quod non plane, idest uniformiter, participetur et
aliorum defectuum, quicumque pertinent ad inopportunitatem participationis.
Deinde, cum dicit: discretum est autem..., exponit discretionem quae est secundum humanitatem Christi et dicit
quod discretum est, idest ad unam tantum personam pertinens, supersubstantiale verbum, idest Dei filium esse
factum secundum nos, idest hominem similem nobis in natura; ex nobis, accepta carne, non de coelo allata,
secundum valentinum; totaliter, idest non subtracta anima vel intellectu, secundum Arium et Apollinarium; et
vere, non phantastice, secundum Manichaeum. Et non solum ipsa incarnatio est discretum, sed etiam actiones et
passiones Dei incarnati; quaecumque sunt cum quadam electione et segregatione ab aliis attributa Christo,
secundum considerationem humanitatis ipsius, ut concipi, nasci, comedere, bibere, dormire, crucifigi et alia
huiusmodi; istis enim pater et spiritus secundum nullam rationem communicaverunt, quia neuter eorum est
incarnatus aut mortuus; nisi forte dicat aliquis quod communicaverunt praemissis, secundum voluntatem bonitati
divinae convenientem et benignam quoad nos: acceptaverunt enim pater et spiritus sanctus incarnationem filii et
20

