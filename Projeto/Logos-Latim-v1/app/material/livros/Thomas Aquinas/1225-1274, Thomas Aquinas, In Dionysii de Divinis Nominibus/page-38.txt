auditu cognoscimus, sed secundum unam virtutem cognoscit omnia; et superhabet, quia excellentius
unumquodque cognoscit quam ab aliquo cognoscatur; et praehabet, quia non acquirit cognitionem virtutis vel
virtutem docendi ab aliquo, sed omnes ab ipso; et hoc competit ei, inquantum est principalis lucens, ut
principium luminis et inquantum est super omnia lucens.
Deinde, cum dicit: et intellectualia..., ostendit finem et fructum causalitatis luminis; et dicit quod, per
illuminationem congregat omnia intellectualia, idest Angelos et rationalia, idest homines et facit ea
indestructibilia, quia dum uniuntur in veritate, in ea conservantur. Et hoc, consequenter, exponit ex opposito:
sicut enim ignorantia est divisiva eorum qui in errorem inducuntur, ita praesentia intellectualis luminis, per quod
cognoscitur veritas, congregat eos qui illuminantur, ad invicem et unit eos in una veritate cognita; manifestum
est enim quod circa unum non contingit nisi uno modo verum dicere, sed multipliciter errare a veritate contingit.
Et ideo illi qui cognoscunt veritatem, conveniunt in una sententia, sed illi qui ignorant, dividuntur per diversos
errores. Est etiam praesentia luminis perfectiva, inquantum constituit in fine rei cognitae, quae est veritas et est
etiam conversiva, idest revocativa ad veritatem, convertens homines a multis opinionibus quae non habent
firmitatem veritatis; et non solum ab opinione ad certam scientiam transfert, sed etiam a veritate ad
uniformitatem; et hoc est quod subdit, quod congregat varias visiones vel ut magis proprie dicatur phantasias ad
unam veram cognitionem, per oppositum falsitatis. Et non solum convertit ad lumen veritatis sed etiam replet
ipso lumine veritatis, quod in se est unum et aliorum unitivum.
|#5 Lectio 5
Postquam Dionysius tractavit de lumine, nunc agit de pulchro, ad cuius intellectum praeexigitur lumen; et circa
hoc, duo facit, primo: praemittit quod pulchrum attribuitur Deo; secundo, ostendit modum quo ei attribuitur; ibi:
pulchrum autem...* dicit ergo, primo, quod hoc supersubstantiale bonum quod est Deus laudatur a sanctis
theologis in sacra Scriptura sicut pulchrum; Cant. I: ecce tu pulcher es, dilecte mi; et sicut pulchritudo; psalm.
95: confessio et pulchritudo in conspectu eius; et sicut dilectio: I Ioan. 4: Deus caritas est, et sicut diligibile, ut in
auctoritate canticorum inducta; et quaecumque aliae sunt convenientes Dei nominationes, ad pulchritudinem
pertinentes: sive per causalitatem pulchritudinis, quod dicit propter pulchrum et pulchritudinem; sive secundum
quod pulchritudo gratiose habetur, quod dicit propter dilectionem et diligibile.
Deinde, cum dicit: pulchrum autem... Ostendit quomodo Deo attribuitur; et circa hoc, tria facit: primo, praemittit
quod differenter attribuitur Deo et creaturis pulchrum et pulchritudo; secundo, quomodo attribuitur creaturis; ibi:
haec enim...; tertio, quomodo attribuitur Deo; ibi: supersubstantiale...* dicit ergo primo quod in causa prima,
scilicet Deo non sunt dividenda pulchrum et pulchritudo, quasi aliud sit in eo pulchrum et pulchritudo; et hoc
ideo quia causa prima propter sui simplicitatem et perfectionem sola comprehendit tota, idest omnia in uno, unde
etsi in creaturis differant pulchrum et pulchritudo, Deus tamen utrumque comprehendit in se, secundum unum et
idem.
Deinde, cum dicit: haec enim... Ostendit qualiter attribuuntur creaturis; et dicit quod in existentibus, pulchrum et
pulchritudo distinguuntur secundum participans et participatum ita quod pulchrum dicitur hoc quod participat
pulchritudinem; pulchritudo autem participatio primae causae quae omnia pulchra facit: pulchritudo enim
creaturae nihil est aliud quam similitudo divinae pulchritudinis in rebus participata.
Deinde, cum dicit: supersubstantiale...
Ostendit quomodo praedicta Deo attribuantur: et primo, quomodo attribuatur ei pulchritudo; secundo, quomodo
attribuatur ei pulchrum; ibi: pulchrum autem...* dicit ergo primo quod Deus qui est supersubstantiale pulchrum,
dicitur pulchritudo propter hoc quod omnibus entibus creatis dat pulchritudinem, secundum proprietatem
uniuscuiusque: alia enim est pulchritudo spiritus et alia corporis, atque alia huius et illius corporis. Et in quo
consistat pulchritudinis ratio, ostendit subdens quod sic Deus tradit pulchritudinem, inquantum est causa
consonantiae et claritatis in omnibus: sic enim hominem pulchrum dicimus, propter decentem proportionem in
quantitate et situ et propter hoc quod habet clarum et nitidum colorem. Unde proportionaliter est in caeteris
accipiendum, quod unumquodque dicitur pulchrum, secundum quod habet claritatem sui generis vel spiritualem
vel corporalem et secundum quod est in debita proportione constitutum.
Quomodo autem Deus sit causa claritatis, ostendit subdens, quod Deus immittit omnibus creaturis, cum quodam
fulgore, traditionem sui radii luminosi, qui est fons omnis luminis; quae quidem traditiones fulgidae divini radii,
secundum participationem similitudinis sunt intelligendae et istae traditiones sunt pulchrificae, idest facientes
pulchritudinem in rebus. Rursus exponit aliud membrum, scilicet quod Deus sit causa consonantiae in rebus; est
autem duplex consonantia in rebus: prima quidem, secundum ordinem creaturarum ad Deum et hanc tangit cum
dicit quod Deus est causa consonantiae, sicut vocans omnia ad seipsum, inquantum convertit omnia ad seipsum
sicut ad finem, ut supra dictum est et propter hoc pulchritudo in Graeco callos dicitur quod est a vocando
sumptum; secunda autem consonantia est in rebus, secundum ordinationem earum ad invicem; et hoc tangit cum
subdit, quod congregat omnia in omnibus, ad idem. Et potest hoc intelligi, secundum sententiam Platonicorum,
quod superiora sunt in inferioribus, secundum participationem; inferiora vero sunt in superioribus, per
excellentiam quamdam et sic omnia sunt in omnibus; et ex hoc quod omnia in omnibus inveniuntur ordine
quodam, sequitur quod omnia ad idem ultimum ordinentur.
38

