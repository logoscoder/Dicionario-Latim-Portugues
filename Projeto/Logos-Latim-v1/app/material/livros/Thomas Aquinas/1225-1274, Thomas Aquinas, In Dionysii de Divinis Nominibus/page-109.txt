Alio autem modo, per se esse et per se vita dicuntur virtutes vel perfectiones quaedam secundum providentiam
unius Dei imparticipabilis datae creaturis ad participandum.
Licet enim Deus, qui est harum virtutum principium, in se imparticipabilis maneat et per consequens non
participetur, tamen dona ipsius dividuntur in creaturis et partialiter recipiuntur, unde et participari dicuntur a
creaturis; et secundum quod participantur secundum proprietatem uniuscuiusque participantium, secundum hoc
participantia et sunt et dicuntur ex natura existentia, inquantum participant esse; et viventia, inquantum
participant vita; et divina inquantum participant deitate; et simile est de aliis. Et quia principium imparticipatum,
causa est et participationum et participantium, ideo Deus et participationum et participantium substantificator est.
Participationes autem ipsae tripliciter considerari possunt: uno modo secundum se, prout abstrahunt et ab
universalitate et a particularitate, sicut signatur cum dicitur: per se vita; alio modo considerantur in universali,
sicut dicitur vita totalis vel universalis; tertio modo in particulari, secundum quod vita dicitur huius vel illius rei.
Similiter et participantia dupliciter considerari possunt: uno modo in universali, ut si dicatur vivens universale
vel totale; alio modo, in particulari, ut si dicatur hoc vel illud vivens.
Et horum omnium Deus causa est; et hoc est quod dicit quod bonus, idest Deus primo quidem dicitur esse
substantificator ipsorum, scilicet per se vitae et per se esse et huiusmodi, prout per se et absolute consideratur;
postea, totorum ipsorum, idem universalis esse et similium; postea particularium ipsorum, ut particularis esse vel
particularis vitae; postea totaliter participantium ipsis, viventis universalis et existentis universalis; postea
particulariter ipsis participantium, ut huius vel illius entis aut viventis.
Deinde cum dicit: et quid oportet... Confirmat solutionem propositam per dicta aliorum et dicit quod non oportet
de praemissis dubitare, cum aliqui ex doctoribus divinae et christianae religionis, sicut Hierotheus et alii
apostolorum discipuli, hoc ipsum dicant, scilicet quod bonitas et deitas omnibus supereminens, est causa ipsius
per se deitatis et bonitatis, nominantes per se bonitatem quoddam donum ex Deo proveniens per quod entia sunt
bona; et per se deitatem quoddam Dei donum, per quod aliqui fiunt participative dii; et similiter nominant per se
pulchritudinem, ipsam effusionem pulchritudinis per quam causatur et universalis et particularis pulchritudo in
rebus et per quam fiunt aliqua et universaliter et particulariter pulchra.
Et similiter est dicendum de omnibus aliis quaecumque dicuntur secundum eumdem modum, quibus
demonstrantur dona divinitus provisa et bonitates participatae ab entibus creatis, quae procedunt copiosa
effusione et supermanant a Deo qui est imparticipabilis, cum ipse non fiat pars alicuius; ita quod ipse, qui est
causa omnium, perfecte sit super omnia et ipse Deus, qui est supersubstantialis et supernaturalis, excedat omnem
substantiam et naturam, inquantum neque participat neque participatur, sed remanet in sua puritate simplex et
indivisus.
|+12 Capitulus 12
Prooemium
Postquam Dionysius exposuit divina nomina per quae significatur emanatio perfectionum a Deo in creaturas, hic
exponit nomina Dei quae designant rerum gubernationem; in qua quidem gubernatione, sunt quatuor attendenda:
primo quidem, divinae cognitionis providentia, ad quam pertinet nomen deitatis; secundo, potestas exequendi
sapientiae divinae ordinationem, ad quam pertinet nomen dominationis; tertio, ipsa executio gubernationis, ad
quam pertinet nomen regis; quarto, gubernationis effectus, qui est munditia ab omni inordinatione et ad hoc
pertinet nomen sanctitatis; unde in hoc capitulo agit de sancto sanctorum; rege regum; Domino dominorum; Deo
deorum, ut patet ex titulo. Similiter etiam ex ipso modo loquendi quo dicitur: sanctus sanctorum vel rex regum,
quaedam gubernationis praesidentia designatur.
Circa hoc ergo duo facit: primo, dicit de quo est intentio; secundo, exequitur propositum, ibi: igitur sanctitas...*
dicit ergo primo quod quia, secundum suum arbitrium, ad convenientem finem adducta sunt quae de praemissis
dicere oportebat, conveniens est ut Deum qui infinitis modis nominari potest in suis effectibus, laudemus nunc
sicut sanctum sanctorum, secundum illud Daniel. 9, secundum aliam litteram: cum venerit sanctus sanctorum; et
sicut regem regum, secundum illud apocal. 19: habet in vestimento et in femore suo scriptum: rex regum et
Dominus dominantium; et regnatorem saeculorum, secundum illud psalm. 144: regnum tuum, regnum omnium
saeculorum; et in saecula et adhuc, secundum illud Exod. 15: Dominus regnabit in aeternum et ultra; et sicut
Dominum dominorum, ut est ex Apocalypsi introductum; et Deum deorum, secundum illud Psalmistae, psalm.
49: Deus deorum Dominus locutus est. Has enim laudes divinas in Scripturis positas, in hoc capitulo exponere
intendit.
Circa horum autem expositionem sic procedere intendit, ut primo dicat quid sit per se sanctitas; et quid regnum;
et quid dominatio; et quid deitas; deinde, quid intendunt Scripturae demonstrare per huiusmodi nominum
duplicitatem, cum dicitur sanctus sanctorum vel Deus deorum.
Deinde, cum dicit: igitur sanctitas... Exequitur intentum de praemissis; et primo, manifestat primum, scilicet per
unumquodque praedictorum quid sit intelligendum; secundo, manifestat secundum, scilicet causam praedictae
reduplicationis in Scripturis; ibi: quoniam autem...* circa primum, duo facit: primo, ostendit quid sit
unumquodque praedictorum, secundum se consideratum; secundo, qualiter Deo attribuantur; ibi: igitur haec...*
circa primum, quatuor exponit: primo exponit quid sit sanctitas; et dicit quod, secundum nostram acceptionem,
109

