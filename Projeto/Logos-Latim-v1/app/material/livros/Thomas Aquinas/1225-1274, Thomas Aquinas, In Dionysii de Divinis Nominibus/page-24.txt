Quarto, ostendit idem quantum ad substantias; et dicit quod deitas Christi potest dici causaliter substantia,
inquantum supervenit totis substantiis, idest omnibus et unicuique secundum totum, per modum cuiusdam
participationis; sed tamen supervenit immaculate, quia non participatur per commixtionem substantiae, sed per
modum similitudinis; et, iterum, est segregata ab omni substantia, inquantum supersubstantialiter existit.
Quinto, ostendit idem quantum ad principia; et dicit quod deitas Christi, determinat omnia principia (diversorum
enim diversa sunt principia) et determinat ordinem principiorum ad principiata, sed tamen, est supercollocata
super omnem ordinem et super omnem principatum.
Deinde, ostendit idem per comparationem ad ea quae sunt exemplum rei; et primo, quantum ad mensuram
durationis rerum et dicit quod deitas Christi est mensura existentium, quasi determinans unicuique mensuram sui
esse vel quia unumquodque intantum habet esse, inquantum appropinquat ei; et etiam est aevum quod dicitur
mensura essendi, sicut tempus est mensura durationis et tamen est super aevum, inquantum est mensura
superexcedens totum creatum.
Secundo, ostendit causalitatem eius, quantum ad perfectionem supervenientem qua rerum capacitas impletur,
sicut intellectus impletur speciebus intelligibilibus; et dicit quod deitas Christi, comparata ad deficientia quae
dicuntur minus existentia, dicitur plena, quasi plenitudinis causa et comparata ad ea quae sunt plena, dicitur
superplena, quasi excedens super omnem plenitudinem.
Tertio, ostendit eam per comparationem ad intellectum et locutionem quae sunt extra rem et dicit, quod est
indicibilis et ineffabilis, quia neque sermone complexo, neque incomplexo, sufficienter exprimi potest; et est
super mentem et super omnem vitam, quia excedit omnem cognitionem et omnem actum vitae.
Et quia multa supernaturalia attribuerat deitati Christi, consequenter ostendit quod non habet ea defectivo modo,
sed supereminenti; et hoc est quod dicit, quod habet id quod est supernaturale, supernaturaliter et id quod
supersubstantiale, supersubstantialiter.
Absolvere enim a peccatis est supernaturale, sed purus homo non habet hoc supernaturaliter sicut habet filius Dei
et similiter dicendum est de aliis huiusmodi.
Deinde, cum dicit: unde...
Laudat humanitatem Christi et dicit quod deitas Christi est tanta et excellens; inde est quod ipse per suam
benignitatem venit usque ad naturam nostram et vere factus est substantia, idest hypostasis nostrae naturae et
cum superdeus esset, factus est vir, idest homo. Haec quae dicuntur secundum propitiationem ipsius, per quam
humanam naturam assumpsit, debent laudari super mentem et super rationem. Quamvis enim acceperit propria
nostrae naturae, tamen in ipsis rebus humanis habuit supernaturale et supersubstantiale, idest: uno modo,
inquantum communicavit nobis, assumens nostram naturam absque variatione divinae naturae et absque
commixtione ipsius et confusione ad humanam naturam, ita quod per exinanitionem ineffabilem, de qua
apostolus loquitur ad philipp. 2, nihil passus est ad superplenum ipsius, idest nihil diminutum est de plenitudine
suae deitatis; non enim dicitur exinanitus per diminutionem deitatis, sed per assumptionem nostrae naturae
deficientis; alio modo, quia, quod est inter omnia nova magis novum et mirabile, ipse erat in naturalibus nostris
supernaturaliter et in substantialibus nostris supersubstantialiter, omnia humana, quae ex nobis accepit, supra nos
habens; quia caro eius maioris virtutis est et dignitatis quam alterius et anima eius dignior omni anima et actus
eius et operationis fuerunt unificae, ex virtute deitatis, ad invicem.
|#6 Lectio 6
Postquam Dionysius exposuit divinae discretionis et unitionis modum, hic prosequitur de illo modo qui
principaliter pertinet ad materiam huius libri, scilicet de discretione divina quae attenditur secundum
processionem creaturarum; quae quidem discretio unita est et communis toti trinitati, ut supra dictum est.
Circa hoc, ergo, duo facit: primo, exponit quomodo ista discretio est cum unitione; secundo, promittit de istis
quae ad hanc discretionem pertinent, in sequentibus se determinaturum; ibi: istas...* circa primum, tria facit:
primo, dicit de quo est intentio; secundo, manifestat propositum; ibi: et ut plane...; tertio, assignat rationem
dictorum; ibi: etenim...* dicit ergo, primo quod, de illis quae pertinent ad laudem Christi, sufficiant ad praesens
quae dicta sunt tam ab ipso, quam a Hierotheo; sed procedendum est ulterius ad ea quae pertinent ad intentionem
verbi quod intendit in hoc opere, ut scilicet discutiamus, secundum nostram possibilitatem, nomina pertinentia ad
illam discretionem divinam, quae attenditur secundum processionem creaturarum; quae quidem nomina
communia sunt toti trinitati et non solum communia, sed etiam unita.
Est enim animal commune homini et equo, non tamen eadem numero animalitas est in utroque; sed bonitas et
essentia et huiusmodi sic sunt communia toti trinitati, quod unum numero sunt in tribus.
Deinde, cum dicit: et ut plane... Manifestat quomodo possit esse divina discretio cum unitione; et hoc manifestat
in quatuor: primo, quidem, in ipso bono; secundo, in ente; ibi: postea...; tertio, in uno; ibi: sed et unum...; quarto,
in ipso nomine deitatis; ibi: rursus...* haec enim quatuor maxime videntur Deo convenire: primo, quidem, tam
propter eorum communitatem, non enim determinatur ad genus vel speciem quod infinitati divinae naturae
convenire videtur, quam etiam propter usum nominis, quod omnes supposito rerum principio attribuunt.
Dicit ergo primo quod discretionem divinam dicimus esse processiones deitatis, quae conveniunt ei secundum
rationem boni, sicut supra dictum est.
24

