quod ratio, idest proportio harmoniae et commensurationis quae est secundum naturam, debilitatur per aliquem
defectum ordinis, ita tamen quod non totaliter tollitur, sed aliquantulum manet. Ista autem infirmitas, qua
debilitatur talis proportio, non est perfecta, quia si esset perfecta destrueret ipsum subiectum et per consequens
corruptionem quae est in subiecto et sic talis corruptio corrumpit seipsam. Hoc ergo quod est infirmum, non
simpliciter, sed secundum quid, non est naturaliter malum, sed bonum cum defectu; quia illud quod omnino
expers est boni non potest inveniri inter existentia.
Eadem ratio est de corruptione virtutis naturalis; quia si semper remaneret in re quae dicitur mala vel corrupta
per malum, corrumperetur per malum. Relinquitur ergo quod nihil est malum secundum naturam.
Deinde, cum dicit:... Quomodo a Deo facti, sunt mali Daemones? ostendit quomodo sit malum in Daemonibus;
et primo, quaestionem movet; secundo, solvit; ibi: et quidem mali dicuntur...* quaeritur ergo primo quomodo
Daemones, cum sint facti a Deo, sunt mali. Boni enim est bona producere et conservare.
Deinde, cum dicit: et quidem...
Solvit propositam quaestionem et circa hoc duo facit: primo, ostendit quod Daemones dicuntur mali, non
secundum aliquam naturam, sed secundum defectum boni; secundo, ostendit quod iste defectus in eis non est ex
variatione ipsius boni, sed ex eorum voluntate; ibi: et non variatum...* quod autem Daemones non sint mali
naturaliter, sed secundum quod carent aliquo bono, tripliciter ostendit: primo quidem per auctoritatem sacrae
Scripturae; et dicit quod sic debet aliquis dicere quod Daemones dicuntur mali, non inquantum sunt quia ex
bono, scilicet Deo causatur eorum esse et ab eodem bonam essentiam obtinuerunt, sed dicuntur mali, inquantum
non sunt, prout scilicet sunt infirmi servare principatum sui ipsorum, ut dicunt eloquia sacrae Scripturae. Et
sumitur hoc de canonica Iudae, ubi dicitur: Angelos vero qui non servaverunt suum principatum...
Vinculis aeternis reservavit. Dicuntur autem non servasse suum principatum vel quia non servaverunt suam
innocentiam, in qua a principio conditi sunt vel quia a Deo, qui est eorum principium, sunt aversi. Et huic
expositioni consonat quod subdit: non enim dicimus Daemones fieri malos nisi in hoc quod carent habitu et
operatione per quam ordinari deberent in bona divina.
Secundo, cum subdit: et aliter: si natura... Subdit idem per rationem; et circa hoc, tria facit: primo, ostendit quod
Daemones non sunt naturaliter mali, sed per defectum alicuius boni; secundo, quod non totaliter bono carent; ibi:
et non omnino...; tertio, ostendit cuius boni in eis defectus sit; ibi: mali autem...* circa primum, ponit talem
rationem: si Daemones essent naturaliter mali, semper essent mali, quia quod naturaliter inest alicui, semper
inest ei. Sed si semper sunt mali non naturaliter sunt mali, quod sic probat: quia omne instabile est quoddam
malum et esse semper idem est proprium boni; unde videmus quod omnia sempiternitatem desiderant, quantum
possibile est. Et sic apparet quod si semper se habent eodem modo, non sunt naturaliter mali; ergo de primo ad
ultimum, si sunt naturaliter mali, non sunt naturaliter mali, quod est impossibile.
Sic igitur patet quod si non semper sunt mali, quia hoc est proprium boni, non erunt naturaliter mali, sed per
defectum aliquorum bonorum quae debentur Angelis.
Deinde, cum dicit: et non omnino... Ostendit quod non totaliter bono privantur; et dicit quod non sunt omnino
expertes boni, participant enim bono, inquantum sunt et vivunt et intelligunt et inquantum est in eis aliquis motus
desiderii, qui non tendit nisi in bonum verum vel apparens.
Deinde, cum dicit: mali autem... Ostendit secundum cuius boni defectum, dicantur mali; et dicit quod dicuntur
mali propter hoc quod defective se habent in operatione quae competit naturae eorum.
Et quo ordine hoc eveniat, consequenter ostendit dicens: aversio igitur est ipsis malum.
Ubi considerandum est quod omne illud quod est naturaliter subiectum alicui, bonum suum habet in hoc quod ei
subdatur, sicut bonum appetitus sensibilium in homine est quod reguletur ratione. Omnis autem voluntas et
Angeli et hominis est Deo naturaliter subdita. Bonum igitur voluntatis angelicae et humanae est ut a divina
voluntate reguletur.
Aversio igitur a regula divinae voluntatis est malum in Daemonibus. Omnis autem appetitus deficiens a sua
regula tendit in suum obiectum ultra quam rectum sit, sicut concupiscibilis in delectabile secundum sensum plus
debito tendit, quando ratione non regulatur.
Sic igitur voluntas Daemonum, aversa a regula divinae voluntatis, magis debito in appetitum sui boni tendit; et
hoc est quod subdit: et convenientium ipsis excessus; quia scilicet appetiverunt sibi aliquid quod excedebat
conditionem eorum. Omne autem quod natum est consequi aliquem finem per determinatum modum, si recedat
ab illo modo finem consequi non potest. Modus autem quo Angeli nati sunt consequi ultimum finem suae
voluntatis est per voluntatem moderatam secundum divinam regulam.
Si igitur excedant istum modum, non consequentur finem; et hoc est quod subdit: et non consecutio. Omne
autem quod non consequitur suam perfectionem remanet imperfectum, unde subditur: et imperfectio.
Omne autem imperfectum inquantum huiusmodi est impotens, unde subditur: et impotentia.
Et quia virtus est perfectio potentiae sequitur circa virtutem, quae salvare perfectionem ipsorum poterat,
infirmitas et fuga et casus. Et ponit haec tria secundum ea quae accidunt circa homines: si enim aliquis sit
infirmus ad resistendum alicui vel ad consequendum aliquid, fugit ab illo et fugiens propter infirmitatem cadit.
Et similiter Daemones infirmati circa consecutionem divini finis, fugiunt ab eo et cadunt, praecipitati in
peccatum.
60

