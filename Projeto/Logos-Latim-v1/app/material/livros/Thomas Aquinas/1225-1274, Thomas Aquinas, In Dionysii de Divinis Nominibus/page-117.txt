Deinde, cum dicit: si autem ista... Petit corrigi de non bene dictis; et primo, ponit petitionem; secundo, rationem
petitionis assignat; ibi: ne pigriteris...* dicit ergo primo quod si ista quae dicta sunt ab eo in expositione
divinorum nominum aut non recte aut imperfecte se habent et si ipse vel in toto vel in parte erravit a veritate,
petit a timotheo ut ex sua benignitate dirigat eum; quia si ipse alicubi erravit, non hoc fuit ex voluntaria
ignorantia et ideo vult dirigi: si qui enim voluntarie ignorant, dirigi nolunt. Haec est ergo prima conditio ex parte
sui quare petit se dirigi, quia non voluntarie ignoravit.
Secunda conditio est quia, secundum suam reputationem indiget addiscere et ideo tradendae sunt ei rationes
quibus addiscere possit: supervacaneum autem videtur tradere disciplinam ei qui se non reputat disciplina
indigere.
Tertia conditio est quia subveniendum est ei qui non reputat se sufficientem virtutem habere.
Quarta conditio est quia sanitatis cura impendenda est ei qui nolens aegrotat.
Quomodo autem ipsum possit dirigere ostendit subdens quod quaedam potest ei tradere, ad eius directionem,
quae per seipsum timotheus cognoscit; quaedam autem quae potest invenire accipiendo ab aliis, accipiat: certum
est enim quod recipiuntur a bono quod est Deus et accepta a Deo qualitercumque, petit ad se transferri.
Deinde, cum dicit: ne pigriteris...
Assignat rationem petitionis positae; et primo quidem ex parte amicitiae, quia non debet homo esse piger ad
benefaciendum amico. Maximum autem beneficium alicui impenditur, si ab errore ad veritatem reducatur.
Secundo, assignat rationem ex sui exemplo, quia scilicet ipse nullum sacrorum sermonum sibi traditorum, ad se
contraxit, idest sibi avare retinuit, sed currendo sursum ad Dei imitationem, ea quae sibi tradita sunt, iam tradidit
et in futuro tradere intendit et timotheo et aliis sanctis viris, secundum quod ipse sufficiens est dicere et alii sunt
sufficientes audire. Et in hoc, in nullo facit iniuriam traditioni divinorum, cui fit iniuria dum vel tradita avare
retinentur vel inconsiderate sparguntur.
Sic autem ea quae sibi sunt tradita, aliis tradere intendit, nisi forte in aliquibus ipse non sit potens ad
intelligendum aut ad exponendum aliis.
Deinde, cum dicit: sed haec quidem... Continuat se ad sequentem librum. Et quia quaedam dixerat ad futurum
pertinentia, scilicet quod tradet aliis quae sunt sibi tradita, ideo dicit quod haec ita habeantur et dicantur sicut est
Deo amicum, idest sicut Deo placet, secundum illud Iacob. 4: pro eo ut dicatis: si Dominus voluerit.
Et in hoc fit finis expositionis intelligibilium divinorum nominum, quantum ad ipsum.
Sed intendit ulterius transire Deo duce ad symbolicam theologiam in qua scilicet exponit nomina quae symbolice
dicuntur de Deo, puta: quod dicitur leo, lapis, ignis et alia huiusmodi; qui quidem liber apud nos non habetur.
Et nos, post expositionem dictorum beati Dionysii, longe ab eius intellectu deficientes, corrigi de non recte dictis
postulamus.
Si qua autem bene dicta sunt referendae sunt gratiae bonorum omnium largitori qui est trinus et unus Deus
vivens et regnans per omnia saecula saeculorum.
Amen.

117

