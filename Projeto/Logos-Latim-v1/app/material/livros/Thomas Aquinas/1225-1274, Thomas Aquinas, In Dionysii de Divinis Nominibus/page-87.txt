hoc dicit quod acceperunt a virtute infiniti-boni ipsam fortitudinem, per quam bonum desiderant absque
diminutione talis desiderii.
Haec quidem omnia habent a divina virtute, inquantum divina virtus immittit eis et esse et posse respectu
ipsorum et quod desiderant absque fastidio, habentes ea quae semper eis adsunt; et hoc ipsum quod est posse
desiderare quod semper possunt, est eis a Deo.
Deinde, cum dicit: procedunt...
Ostendit processum divinae virtutis ad inferiores creaturas; et dicit quod effectus indeficientis Dei virtutis
procedunt et ad homines et ad animalia et ad plantas et ad omnes res naturales.
Deinde, cum dicit: et firmat... Ostendit quae inveniantur in rebus, divina virtute; et primo quantum ad ea quae
sunt communia omnibus: quorum primum est unitio; et quantum ad hoc dicit quod divina virtus omnia quae sunt
unita confirmat ad quamdam amicitiam sui et communionem.
Secundum est discretio; et quantum ad hoc dicit quod divina virtus firmat ea quae sunt discreta ad invicem, ad
hoc quod singula secundum propriam rationem et diffinitionem conservet inconfusa et incommixta ad invicem.
Tertium est ordo; et quantum ad hoc dicit quod divina virtus conservat cuiuslibet rei ordines, secundum quos res
ad invicem ordinantur et iterum dirigit unumquodque in ordine ad finem quod est proprium bonum rei.
Deinde, ponit ea quae pertinent ad singula: et primo, quantum ad Angelos dicit quod divina virtus custodit
immaculate a quacumque corruptione immortales vitas angelicarum unitatum, idest substantiarum simplicium
ipsorum.
Secundo, quantum ad corpora coelestia dicit quod custodit invariabiliter substantias et ordines coelestium
corporum et luminarium, scilicet solis et lunae et stellarum.
Tertio, quantum ad aevum quod mensurat substantiam coeli et dicit quod divina virtus facit quod possit esse
aevum, quod est simplex mensura essendi; et quantum ad tempus quod est mensura motus coeli subiungit quod
divina virtus omnes circumvolutiones temporis discernit processibus et congregat restitutionibus.
Attribuit autem tempori circumvolutionem eo quod sequitur circularem revolutionem coeli. Est autem in motu
coeli, duo considerare: primo quidem quod in motu coeli semper sit renovatio situs, secundum transitum de loco
ad locum; secundo vero quod coelum redit ad eumdem situm secundum circularem motum; ita etiam est et in
tempore quia, secundum processum motus, succedit tempus tempori, ut hora horae et dies diei; et quantum ad
hoc dicit quod tempus discernitur processibus; secundum autem reditum alicuius coelestis corporis ad eumdem
locum, etiam tempus restituitur in id quod praeterierat et sic quod erat futurum quodammodo ad praeteritum
congregatur: puta, cum dies et mane incipiens terminatur, iterum reditur ad mane et idem apparet in mense et
anno.
Quarto, ostendit effectum divinae virtutis ex elementis et dicit quod divina virtus facit virtutes ignis
inextinguibiles; licet enim ignis in hac materia extingui possit, tamen ignis universaliter inexstinguibilis est.
Facit etiam indeficientes fluxiones aquae, quod dicit propter perpetuum fluxum fluviorum et commotiones maris,
quae apparent in fluctibus et fluxu et refluxu maris. Qui etiam terminat effusionem aeream: hoc autem dicit, quia
aeri maxime competit proprietas humidi, ut non bene terminetur termino proprio et ideo, quantum est de se, aer
habet omnimodam effusionem, sed divina virtute terminatur intra limites sui naturalis loci. Divina etiam virtus
collocat terram in nihilo, quia semper divina virtute in medio mundi collocatur et nihil est quod ipsam sustentet.
Divina etiam virtus conservat generativos partus ipsius terrae, scilicet plantarum et aliorum quae ex terra
nascuntur indifferentes, idest uniformiter in sua natura manentes, dum scilicet ex seminibus terrae mandatis,
similes plantae nascuntur.
Et non solum ea quae ad singula elementa pertinent divina virtus facit, sed etiam quae pertinent ad
commixtionem elementorum ad invicem. In qua quidem commixtione, tria inveniuntur: necesse est enim esse
primo quamdam proportionem elementorum ad invicem, quam Dionysius hic nominat harmoniam; secundo,
requiritur quod cuiuslibet elementi remaneat virtus propria incorrupta, alioquin non esset mixtio, sed corruptio;
et quantum ad hoc, dicit: et concretionem inconfusam; tertio, requiritur quod elementa sint concreta et simul
commaneant et non statim ab invicem separentur; et quantum ad hoc dicit: et indivisibilem salvat.
Quinto etiam ponit effectum divinae virtutis in rebus animatis; et universaliter quidem dicit quod divina virtus in
unum tenet coniunctionem animae et corporis; et specialiter de plantis adiungit quod movet sursum virtutes
plantarum nutritivas et augmentativas: nutritivas quidem, inquantum alimentum per radices attractum usque ad
cacumen plantarum sublevatur; augmentativas vero, inquantum ipsum corpus plantae ex terra procedens,
paulatim in altum producitur.
Deinde, quantum ad omnia, universaliter subdit quod divina virtus fortiter tenet substantiales et naturales virtutes
omnium et cuiuslibet rei firmat indissolubilem mansionem, inquantum scilicet omnia gradum sibi praefixum a
Deo conservant.
Ulterius autem effectum divinae virtutis ostendit in his quae pertinent ad gratiam; et dicit quod divina virtus dat
ipsam deificationem, idest participationem deitatis, quae est per gratiam; et ne aliquis credat quod hanc
participationem aliquis sua virtute possit acquirere, subdit quod Deus praebet virtutem ad hoc ut aliqua praedicto
modo deificentur.

87

