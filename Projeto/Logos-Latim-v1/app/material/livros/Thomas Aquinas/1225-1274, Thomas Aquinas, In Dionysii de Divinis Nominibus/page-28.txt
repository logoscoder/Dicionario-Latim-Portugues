Dionysius scripsit et alios tractatus de rebus divinis et praesentem librum ac si tractatus Hierothei non
sufficerent, quod ad quamdam irreverentiam pertinere videtur.
Deinde, cum dicit: etenim...
Procedit ad sui excusationem; et circa hoc, tria facit: primo, excusat se ab irreverentia; secundo, ostendit
reverentiam suam ad Hierotheum; ibi: quoniam...; tertio, concludit intentionem suam in hoc opere conscribendo;
ibi: igitur istis...* excusat autem tripliciter: prima excusatio est quod ea quae Hierotheus in unum dixerat, ipse ex
mandato Hierothei et ad petitionem timothei per singula tractavit; et hoc est quod dicit: quod si Hierotheus
dignatus esset tractare per ordinem omnia quae pertinent ad theologicam considerationem et tractatum totius
theologiae, quem scilicet quasi in quodam genere et summa peregit, voluisset percurrere perscrutando in
particulari, Dionysius non pervenisset ad tantum furorem vel pravitatem, quod vellet scribere de divinis.
Quod autem ad furorem vel pravitatem pertinuisset, ostendit altero duorum modorum, quorum unus est quod
Dionysius arbitraretur se elevare ad considerationes theologicas perspicacius quam Hierotheus et magis divine;
alius modus est quod ipse non crederet se altiora dicere et tunc sequerentur duo inconvenientia: quorum unum est
quod eadem repetendo quae Hierotheus dixisset, inutiliter scriberet et sic incurreret vaniloquium; aliud
inconveniens est quod, quasi furtive arripiendo sibi nobilissimam contemplationem et manifestationem
divinorum ipsius Hierothei, faceret ei iniuriam, cum tamen ipse fuerit Magister eius et amicus et Dionysius fuerit
introductus ad theologicam cognitionem, maxime ex verbis Hierothei, tamen post doctrinam Pauli.
Sed Hierotheus exposuit quasdam determinationes conspicaces, idest ex magna difficultate et intelligentia
acceptas et comprehendentes multa in uno universali, secundum rei veritatem prudenter homines ad divina
inducens; et praecepit Dionysio et aliis ei similibus qui sunt Magistri animarum quae de novo instruuntur, quod
secundum eorum possibilitatem manifestarentur et distinguerentur ab eis, universales determinationes profundae
contemplationis illius viri, in quibus multa involvebat in uno et hoc facerent sermone eis commensurato, non ita
universali sicut usus fuerat Hierotheus. Ipse etiam timotheus multoties exhortatus est Dionysium ad hoc ipsum
complendum et librum Hierothei ei remiserat, sicut eius capacitatem excedentem.
Quia ergo ista ita sunt, ideo nos determinamus praedictum librum esse Magistrum perfectarum considerationum,
non aptum quibuscumque, sed his tantum qui sua capacitate multitudinem excedunt, ita quod ille liber habet
quamdam secundam auctoritatem ab eloquiis Scripturae canonicae, cui nulla auctoritas adaequari potest; ita quod
verba illius libri consequenter se habent ad verba christorum Dei, idest ad verba sanctorum apostolorum, qui
dicuntur Christi, propter plenitudinem spiritualis gratiae et propter sacerdotii dignitatem. Et sic cum ille liber tam
altus conveniat tantum perfectis, nos secundum nostram proportionem trademus divina his qui sunt secundum
nos, idest imperfectis, nobis similibus. Non enim sufficimus ad perfectam doctrinam perfectis tradendam, quia si
solidus cibus, idest perfecta doctrina, perfectorum tantum est, ut dicitur Hebr. 5, quia ipsi soli doctrinam
perfectam capere possunt, maioris perfectionis est tali cibo alios cibare. Maius enim est perfectam doctrinam
alios docere, quam eam ab aliis capere posse. Considerandum est autem quod quanto aliquis intellectus est altior
et perfectior, tanto plura in uno potest comprehendere. Infirmitas autem intellectus requirit ut singula singulariter
explicentur.
Et ideo doctrinam Hierothei, in paucis multa comprehendentem, dixit perfectam.
Secundam excusationem ponit, ibi: recte igitur... Et dicit quod recte dici potest, ad suam excusationem, quod ad
hoc quod aliquis per se inspiciat intelligentiam eloquiorum divinorum, quae sunt eloquia sanctae Scripturae et
ipsa perspicua eorum doctrina in se considerata, requirit perfectam virtutem. Sed quod aliquis habeat scientiam et
considerationem verborum introducentium ad praemissam considerationem et doctrinam et quod ista verba
addiscat, potest convenire etiam imperfectioribus et doctoribus quos vocat sanctificatores et doctis quos vocat
sanctificatos. Sicut igitur per se inspicere et docere scientiam divinorum perfectam ad Hierotheum pertinebat qui
perfectus fuit, ita habere scientiam exponendi praedictam doctrinam et addiscere huiusmodi expositionem, ad
minores pertinet, inter quos Dionysius se computat.
Tertia excusatio ponitur ibi: quamvis... Et dicit quod etiam hoc studiose Dionysius observavit, quod ipse totaliter
manum non apposuit nec etiam ad manifestandum verba Hierothei in illis quae Hierotheus distinguere voluit
secundum planam manifestationem.
Deinde, cum dicit: quoniam...
Ostendit reverentiam quam ad Hierotheum habet; et primo, ostendendo magnitudinem eius; secundo,
recognoscendo propriam humilitatem: ibi: ita enim...* ex his enim duobus sequitur quod aliquis alium in
reverentia habeat, quod de illo magna sentit et de se parva. Commendat autem Hierotheum dupliciter: primo
quidem, quantum ad hoc quod fuit subtilissimus et totus divinus; secundo, quantum ad hoc quod parvulis in
Christo lac utiliter noverat dare; ibi: et ut mystica...* dicit ergo primo quod ipse Dionysius simul cum timotheo et
ipso Hierotheo et multis aliis sanctis fratribus, convenerunt apud apostolos ad videndum corpus eius qui est
principium totius vitae et quod suscepit Deum. Et potest intelligi de corporali visione Christi, de qua facit
mentionem apostolus I corinth. 15.
Corpus enim Christi est corpus Dei qui est vitae princeps et illud corpus per unitionem Deum suscepit, unde et
templum dictum est, secundum illud Ioan. 2: hoc autem dicebat de templo corporis sui. Potest etiam intelligi

28

