inquantum sunt actu secundum suam naturam et intellectuales, inquantum actu intelligunt; quamvis Platonici in
substantiis separatis distinguerent intelligibilia ab intellectualibus. Nam intellectus per participationem
intelligibilis fit intelligens et ideo intelligibile est magis abstractum et altius. Et secundum hoc, posset dici quod
intelligibiles substantias, supremos Angelos vocat, intellectuales autem inferiores. Licet melius sit quod
intelligantur intelligibiles, inquantum intelliguntur et intellectuales, inquantum intelligunt.
Deinde, cum dicit: propter istos... Prosequitur de vita Angelorum et dicit quod propter diffusionem divinae
bonitatis, Angeli non solum habent esse, sed et vivere, eminentiori vita quam nos; non enim deficit per mortem
sicut vita nostra, quando prolongatur. Hoc enim accidit in viventibus inferioribus, quia subiacent generationi et
corruptioni et varietati quae est secundum qualitatem et quantitatem, per quam res instabiles redduntur et
defluentes et diversimode se habentes; et hoc accidit rebus inferioribus, quae habent materiam; sed Angeli supra
omnia ista sunt elevati et depurati.
Deinde, cum dicit: et sicut incorporales... Prosequitur de intellectu eorum: et primo, quomodo sint intelligibiles
et dicit quod intelliguntur sicut incorporales et immateriales.
Corpora enim sunt sensibilia et imaginabilia, non tamen intelligibilia actu; similiter, nulla forma in materia
existens est actu intelligibilis, sed potentia tantum.
Ideo Angeli sunt intelligibiles actu, inquantum sunt incorporei et immateriales.
Secundo, ostendit quomodo intelligant et dicit quod intelligunt supermundane, idest supra modum quo nos
intelligimus, sicut quaedam mentes et intellectus separati. Forma enim immaterialis ex hoc quidem quod est in
mente, intelligitur, sed per hoc quod est mens subsistens, intelligit. Tertio, dicit quid intelligant et unde; et dicit
quod illuminantur a Deo de rationibus intelligibilibus per rationes intelligibiles existentium, quia per rationes
intelligibiles eis a Deo inditas, rerum cognitionem habent, non colligendo rationes intelligibiles ex rebus, sicut
nos.
Quarto, dicit quod propria intellecta deferunt ad ea quae sunt proxima sui generis, inquantum superiores
manifestant sua intellecta inferioribus.
Deinde, cum dicit: et mansionem...
Ponit ea quae pertinent ad conservationem et ponit quinque per similitudinem corporalium rerum: res enim
corporales habent mansionem in loco, secundum quod substantiae; Angeli habent mansionem vel habitationem
per operationem intellectus et voluntatis in his quae intelligunt et amant, secundum illud apostoli, Philip. 3:
nostra conversatio in coelis est.
Habitatio autem corporalis indiget fundamento in quo firmetur, et similiter mansio, quae est secundum
intellectum, fundatur in prima veritate intelligibili et mansio, quae est secundum voluntatem, in ultimo fine; et
ideo dicit quod ex bonitate divina non solum est eis mansio, sed etiam collocatio vel fundamentum, secundum
aliam translationem. Rursus, corporalia inferiora continentur sub ordine superiorum, ita et Angeli continentur
sub ordine divinae providentiae; solus autem Deus est qui continet et continetur et ideo subdit: et continentia.
Item, corporalia, inquantum sunt corruptibilia, indigent custodia ne corrumpantur; Angeli autem non sunt
mutabiles secundum substantiam, sed secundum voluntatem et ideo indigent custodiri a Deo ne eorum voluntas
ab ordine divino avertatur et hoc est quod subditur: et custodia. Item, viventia corporalia indigent refectione per
quam sustententur et similiter Angeli conservantur in esse per hoc quod intellectus et affectus ipsorum satiatur
divina fruitione et intelligibilium consideratione; ideo quinto, subditur: et cibus bonorum.
Deinde, cum dicit: et ipsam desiderantes... Prosequitur de ordine in finem.
Divina enim bonitas convertit omnia ad seipsam, ut supra dictum est et ideo sequitur quod propter divinam
bonitatem, Angeli ipsam desiderant, non tamquam carentes eo quod desiderant, sicut imperfecti, sed sicut
habentes esse et bene esse, quantum ad ipsos et configurati divinae bonitati et deiformes effecti, inquantum
inferioribus communicant divina dona, quae ad eos de summo bono veniunt et hoc, sicut lex divina inducit.
Est enim lege divina sancitum, ut bona quae a Deo accipimus, inferioribus communicemus et sic conformamur
bonitati eius, ex qua omnia bona profluunt.
Positis his quae Angeli a divina bonitate consequuntur ad eorum naturam pertinentia, hic primo, ponit ea quae
pertinent ad eos, secundum quod continentur in ordine; secundo, ea quae pertinent ad eos, secundum quod sunt
in hierarchia, ibi: sed et quaecumque...; tertio, ea quae conveniunt eis, secundum quod communiter Angeli
nominantur, ibi: ex qua...* dicit ergo primo, quod ex divina bonitate sunt praemissis substantiis ordines
supermundani, prout quidam dicuntur esse in ordine seraphim, quidam in ordine cherubim et de aliis similiter.
Considerandum est autem quod ad ordinem tria concurrunt: primo quidem distinctio cum convenientia; secundo,
cooperatio; tertio, finis. Dico autem distinctionem cum convenientia, quia ubi non est distinctio, ordo locum non
habet; si autem quae distinguuntur in nullo convenirent, unius ordinis non essent. Oportet ergo, Angelos, qui sunt
unius ordinis, ad invicem uniri, inquantum sub uno ordine continentur et hoc est quod dicit: ad se invicem
unitiones. Tamen quaedam uniuntur in ordine tantum absque continuitate vel contactu, sicut domus in civitate et
civitates in regno, sed unitiones Angelorum in ordine, sunt cum quodam contactu sive etiam continuitate et ideo
subdit: in se invicem captiones, quia scilicet unus Angelus alium in se capit per intellectum et affectum. Talis
tamen unio non tollit distinctionem quae est secundum proprietatem substantiae uniuscuiusque et ideo subdit:
inconfusae discretiones.
31

