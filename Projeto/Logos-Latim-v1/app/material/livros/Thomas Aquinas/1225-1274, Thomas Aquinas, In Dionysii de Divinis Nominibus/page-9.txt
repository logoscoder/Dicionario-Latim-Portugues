humanam naturam; et qui, secundum deitatem, supersubstantialiter excellit omnem ordinem secundum omnem
naturam, factus est intra nostram naturam, vere homo sub specie humana contentus sicut et coeteri homines; per
quae omnia dat intelligere quod idem est suppositum Deus et homo.
Et ne aliquis perverse intelligeret quod Deus factus sit homo secundum aliquam conversionem deitatis in carnem
vel in animam vel etiam secundum aliquam commassationem ut sic esset una natura Dei et hominis, ut eutyches
confinxit, subiungit: cum intransmutabili et inconfusa collocatione, idest firma salvatione propriorum, idest
proprietatum utriusque naturae, quia neque divinitas conversa est in humanitatem neque humanitas in
divinitatem.
Et quia de mysterio incarnationis plura dici possent, quae ad praesens omittit, quia non est de hoc principalis
intentio, subdit quod non solum praedicta intelliguntur per divinam benignitatem, sed et quaecumque alia deifica
lumina, idest quascumque alias divinas illuminationes et veritates, occulta traditio nostrorum ducum, scilicet
apostolorum et aliorum doctorum post eos, nobis donavit manifestative iuxta consequentiam eloquiorum
divinorum, idest secundum quod in sacra Scriptura traditur.
Deinde, cum subdit: haec et nos docti sumus, ostendit differentiam cognitionis, quam in praesenti vita de Deo
per nomina divina accepimus, ad cognitionem quam sancti habent in vita futura, cum dicit quod haec quae dicta
sunt in expositione divinorum nominum de Deo, nos sumus edocti nunc, idest in praesenti vita, iuxta
proportionem nostram per sancta velamina eloquiorum, idest sacrae Scripturae, et hierarchicarum traditionum,
idest aliorum dogmatum quae apostoli et eorum discipuli tradiderunt quae non continentur in sacra Scriptura, ut
puta quae pertinent ad sacrorum mysteriorum cognitionem. Hierarchia enim idem est quod sacer principatus,
unde apostoli et alii ecclesiae praelati, hierarchae dicuntur quasi sacri principes. Dicit autem: per sancta
velamina, quia in praesenti vita, non possumus per ea quae nobis tradita sunt, ipsam Dei essentiam, prout in se
est, videre, sed instruimur de Deo in Scripturis, per similitudinem effectus ipsius, quasi per quaedam velamina,
secundum illud, I corinth. 13: videmus nunc per speculum in aenigmate.
Qualia vero sunt ista velamina exponit subdens quod ex bonitate Dei intelligibilia circumvelantur per sensibilia,
sicut cum Scripturae de Deo et Angelis sub similitudine quorumdam sensibilium loquuntur ut patet esa. 6: vidi
Dominum sedentem super solium excelsum et infra: seraphim stabant super illud, sex alae uni et sex alae alteri;
et similiter velantur supersubstantialia scilicet divina, cum existentibus, sicut cum Deo attribuuntur non solum
sensibilia, sed etiam intelligibiles perfectiones creaturarum, ut cum attribuimus Deo vitam, intellectum et
huiusmodi perfectiones in rebus creatis inventas; similiter ex eadem bonitate, circumponuntur formae corporeae
et figurae, rebus incorporeis non sic formabilibus vel figurabilibus; et, similiter, res simpliciter supernaturalis et
infigurabilis multipliciter componitur per varietatem divisibilium signorum, inquantum scilicet ipse Deus, qui est
supernaturalis et simplex per diversa nobis manifestatur in Scripturis sive sint diversae processiones sive
diversae similitudines.
Signanter autem dixit benignitate; quod enim in Scripturis exprimuntur nobis intelligibilia per sensibilia et
supersubstantialia per existentia et incorporalia per corporalia, et simplicia per composita et diversa, non est
propter invidiam, ut subtrahatur nobis cognitio divinorum, sed propter nostram utilitatem, quia Scriptura nobis
condescendens tradidit nobis quae supra nos sunt, secundum modum nostrum. Et hic quidem modus cognitionis
est quo Deum in praesenti vita cognoscere possumus.
Tunc autem, scilicet post resurrectionem beatam, quando incorruptibiles et immortales erimus, corruptibili hoc
accipiente incorruptionem, et mortali hoc accipiente immortalitatem, ut dicitur I corinth. 15 et quando
consequemur finem christiformem, idest assimilationem ad Christum secundum illud philipp. 3: reformabit
corpus humilitatis nostrae, configuratum corpori claritatis suae, et beatissimum quia non solum beatificabitur
anima sed etiam, suo modo, glorificabitur corpus, tunc semper cum Domino erimus, secundum eloquium, ut
dicitur I thessal. 4. Nos, inquam, adimpleti visibili apparitione, idest sensibili et corporali ipsius Dei, quantum ad
humanitatem Christi et hoc in castissimis contemplationibus, quia ad carnem Christi non afficiemur carnaliter,
sed spiritualiter, secundum illud apostoli II corinth. 5: et si cognovimus secundum carnem Christum, sed nunc
non novimus; ipso, inquam, Christo refulgente circa nos per sui corporis claritatem, manifestissimis splendoribus
sicut factum est circa discipulos in illa divinissima transformatione, idest transfiguratione, ut habetur Matth. 17:
facies eius resplenduit sicut sol; et non solum erimus adimpleti sensibili apparitione ipsius, sed etiam erimus
participantes intelligibili datione luminis ipsius Christi, quod effundet in nos, secundum virtutem suae divinitatis.
Et hoc lumen participabimus in impassibili et immateriali mente. Mens enim nostra nunc quidem passibilis est
per accidens, ex unione ad corpus et materialis efficitur secundum affectionem ad res materiales; et ideo, nunc,
non est idonea ad tanti luminis participationem, sicut tunc erit, quando in nullo impedietur per corporales
passiones neque subdetur materialibus affectionibus.
Et per hanc participationem luminis erimus et participantes unitionem quae est super mentem, quia scilicet mens
nostra, ut intelligibili, ipsi Deo qui est super mentem, unietur; et hoc fiet per ignotas et beatas immissiones
superclarorum radiorum, idest divinarum illuminationum quae, nunc, sunt nobis occultae sicut inexpertae;
quibus, tunc, eaedem mentes beatificabuntur. Et hoc quidem consequentur homines, secundum imitationem
supercoelestium mentium, idest Angelorum, diviniore modo quam nunc; nunc, enim, licet in qualibet
contemplatione veritatis, mentes humanae ad Angelorum unitionem illustrentur, tamen multum deficimus ab
9

