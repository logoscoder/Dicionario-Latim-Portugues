substantiam vini ut bene sit ei, sed ut per vinum bene sit nobis vel inquantum delectamur eius sapore vel
inquantum sustentamur eius humore. Omne autem quod est per accidens reducitur ad id quod est per se. Sic
igitur hoc ipsum quod aliquid amamus, ut eo alicui bene sit, includitur in amore illius quod amamus, ut ei bene
sit. Non est enim alicui aliquid diligendum per id quod est per accidens, sed per id quod est per se; et ideo
oportet quidem diversitatem amorum accipere secundum ea quae sic amamus ut eis velimus bonum.
Et quia unumquodque amamus inquantum est bonum nostrum, oportet tot modis variare amorem, quot modis
contingit aliquid esse bonum alicuius. Quod quidem contingit quadrupliciter: uno modo, secundum quod aliquid
est bonum suipsius et sic aliquid amat seipsum; alio modo, secundum quod aliquid per quamdam similitudinem
est quasi unum alicui et sic aliquid amat id quod est sibi aequaliter coordinatum in aliquo ordine, sicut homo
amat hominem alium eiusdem speciei et sicut civis amat concivem et sicut consanguineus, consanguineum; alio
modo, aliquid est bonum alterius quia est aliquid eius, sicut manus est aliquid hominis et universaliter pars est
aliquid totius; alio vero modo, secundum quod, e converso, totum est bonum partis: non enim est pars perfecta
nisi in toto, unde naturaliter pars amat totum et exponitur pars sponte pro salute totius. Quod enim est superius in
entibus, comparatur ad inferius sicut totum ad partem, inquantum superius, perfecte et totaliter, habet quod ab
inferiori, imperfecte et particulariter habetur et inquantum supremum continet in se, inferiora multa.
Unde et Dionysius hic quatuor modos amoris ponit: et primus est secundum quod inferius amat suum superius;
et hoc est quod dicit quia propter bonum et pulchrum et ipsius gratia, minora, idest inferiora, amant meliora,
idest superiora, convertendo se ad ea, quia in eis habent suam perfectionem; secundo, ponit modum, quo
aequalia amant aequalia; et dicit quod ordinata, idest ea quae sunt unius ordinis, amant coordinata, idest aequalia
communicative, idest inquantum communicant cum eis vel in specie vel in quocumque ordine; tertio, ponit
modum quo superiora amant inferiora; et dicit quod meliora, idest superiora amant minora, idest inferiora
provisive, idest inquantum provident eis ut sub se contentis; quarto, ponit modum quo aliqua amant seipsa et
dicit quod ipsa singula amant seipsa contentive, idest inquantum unumquodque in seipso continetur.
Deinde, cum dicit: et omnia pulchrum... Ostendit quid facit amor in amante. Quia enim amor est communis radix
appetitus, oportet quod omnis operatio appetitus ex amore causetur, ut dictum est.
Et quia omnis operatio uniuscuiusque rei ex appetitu causatur, sequitur quod omnis actio cuiuscumque rei ex
amore causetur; et hoc est quod dicit quod omnia ex desiderio pulchri et boni faciunt et volunt quaecumque
faciunt et volunt. Et sumit hic desiderium pro amore, quia est effectus eius, ut dictum est.
Deinde, cum dicit: confidit...
Ostendit quomodo Deus amat; et dicit quod confidenter dicere possumus quod Deus qui est omnium causa,
propter excessum suae bonitatis, omnia amat; et ex amore facit omnia dans eis esse; et omnia perficit, implendo
singula propriis perfectionibus; et omnia continet, conservando ea in esse; et cuncta convertit, idest in se ordinat
sicut in finem; et sic dicimus: amor divinus est bonus et est boni, idest Dei quasi amantis et est propter bonum
sicut propter obiectum; Deus enim nihil amat nisi propter suam bonitatem. Et ad exponendum hoc quod dixerat,
subdit quod amor, quo Deus amat existentia est operativus bonitatis in ipsis; et propter hoc dicit ipsum bonum,
quia causaliter praeexistit in bono, idest Deo, secundum excessum, sicut omnia ad perfectionem pertinentia quae
sunt in creaturis, excellentius sunt in Deo et ideo dixerat divinum amorem esse boni; hic, inquam, divinus amor
non permisit manere ipsum in seipso sine germine, idest sine productione creaturarum, sed amor movit ipsum ad
operandum, secundum excellentissimum modum operationis inquantum produxit omnia in esse. Ex amore enim
bonitatis suae processit quod bonitatem suam voluit diffundere et communicare aliis, secundum quod fuit
possibile, scilicet per modum similitudinis et quod eius bonitas non tantum in ipso maneret, sed ad alia efflueret.
Et non aliquis...* hic excludit quamdam objectionem: posset enim alicui videri quod nomen amoris semper
naturalem passionem significaret et ideo non esset eo utendum in divinis. Hanc autem obiectionem primo
quidem excludit per rationem; secundo, per auctoritatem, ibi: sed ut non ista...* circa primum, duo facit: primo,
dicit obiectionem esse irrationabilem; secundo, adhibet rationem; ibi: oportet autem...* dicit ergo primo quod
nullus debet opinari quod nos commendemus in Deo nomen amoris praeter consuetudinem et convenientiam
sacrarum Scripturarum. Irrationabile enim est et pravum, sicut arbitror, quod homo non attendat ad virtutem
intentionis, idest ad id quod aliquis intendit significare per nomen, sed ad ipsas dictiones; et hoc non pertinet ad
eos qui volunt intelligere divina, sed ad eos qui respiciunt ad ipsas dictiones vel ipsos sonos leviter non
ponderando significationem eorum et qui etiam continent sonos extra tantum, scilicet usque ad aures, ita quod
non transeant ultra usque ad intellectum; qui non volunt videre quid talis dictio significet et quomodo contingit
unam dictionem exponere per alias dictiones manifestiores, idem significantes. Sed tales patiuntur aliquid ab
ipsis elementis, idest litteris, syllabis et lineis, idest figuris scriptis sensibilibus et non intelligibilibus, quia ipsi
soni dictionum non transeunt usque ad intelligibilem partem animae, sed morantur circa labia loquentium et circa
auditus audientium, sicut non sit possibile quod quaternarius numerus significetur per bis duo aut hoc quod dico
rectilineum significetur per habens rectas lineas aut maternum solum significetur per patriam. Et simile est de
quibuscumque aliis in quibus contingit unam intentionem significari diversis partibus orationis.
Illi autem dicuntur compati litteris et dictionibus vocalibus et non intellectualibus, qui acceptant aliquas
dictiones, quia afficiuntur ad ipsa voces et non attendunt ad sensus eorum.

45

