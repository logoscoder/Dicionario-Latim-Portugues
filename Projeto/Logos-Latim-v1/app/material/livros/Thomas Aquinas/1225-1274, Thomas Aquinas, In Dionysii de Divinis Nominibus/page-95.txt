Unde consequenter ostendit differentiam Dei ad ea quae dicuntur generata: omnis enim generatio est
transmutatio ex hoc toto in hoc totum, ex quo sequitur quod non sit semper idem; et ad hoc excludendum dicit: et
idem existens.
Quod autem res generata non sit semper idem, ex duobus contingit: primo quidem, quia determinatur ad esse
specificum non per seipsum totum, sed per aliquam sui partem, scilicet per formam et propter hoc corrumpitur et
generatur secundum quod una forma separatur a materia et advenit altera; quod autem est forma tantum
determinatur secundum seipsum totum ad suum esse specificum.
Secundo, quia res generata determinatur ad suum esse non a seipsa sed ab actione generantis; et ideo ad hoc
excludendum a Deo, dicit quod Deus existit idem sicut determinatum ad hoc quod uniformiter se habeat et
secundum formam identitatis, non secundum aliud aut ab alio, sed secundum seipsum et a seipso.
Deinde, cum dicit: et idem... Ostendit, quomodo per Deum alia identitatem habent; et hoc dupliciter: uno modo,
secundum quod tribuit identitatem rebus, in propria natura existentibus; et dicit quod hoc idem quod est Deus,
supersplendet omnibus ad hoc quod participent suam identitatem, secundum uniuscuiusque convenientiam:
alicui enim dat quod sit idem simpliciter; et his quae sunt secundum se diversa, dat identitatem ordinis,
secundum quod alia aliis coordinat.
Alio modo, secundum quod res, quae in propriis naturis sunt diversae, sunt idem prout sunt in Deo; et quantum
ad hoc, dicit quod hoc est propter abundantiam suae identitatis et propter hoc quod ipse est omnis identitatis
causa. Et contraria praehabet in seipso non diversimode, sed eodem modo, sicut diversi effectus sunt uniformiter
in eo quod est una et singularis per excessum causa totius identitatis.
Deinde, cum dicit: alterum autem... Ostendit quomodo alterum attribuatur Deo et ponit duos modos, quorum
primus est quod alterum attribuitur Deo inquantum adest omnibus, sicut participantibus ipsum per quamdam
similitudinem secundum perfectiones quas per eius providentiam recipiunt quia, propter salutem et bonum
omnium, fit omnia in omnibus, inquantum scilicet nulla perfectio est in rebus quae non sit aliqua Dei similitudo
ita ut dici possit semper, per suae similitudinis participationem, in sapientibus sapientia; in iustis, iustitia; in
viventibus, vita; et in potentibus, virtus; et sic de aliis.
Et ne aliquis male intelligeret quod Deus sit omnia in omnibus, excludit a Deo modos quibus una creatura fit in
alia.
Quod quidem contingit dupliciter: uno modo, per transmutationem eius quod in alio fieri dicitur, sicut ignis fit in
corpore mixto per hoc quod in corpus convertitur; unde ad hoc excludendum, dicit: manens in seipso.
Alio modo aliquid fit in altero per hoc quod sua actione transmutat illud in sui similitudinem, sicut ignis
generans sibi formam secundum sui similitudinem, fit quodammodo in igne generato; et hoc, aliquo modo,
accedit ad modum quo dixerat Deum in rebus fieri, sed multipliciter deficit: primo quidem, quia ea quae in rebus
naturalibus generant sibi similia, non semper eadem manent et ideo, ut conservent se, secundum similitudinem
speciei, similia sibi generant; et ad hoc excludendum dicit: et propria identitate.
Secundo, quia actio agentis qua facit sibi simile, est aliquid egrediens ab agente in patiens quod in Deo locum
non habet, quia eius actio est eius substantia; unde ad hoc excludendum dicit: et inegressibiliter.
Tertio, quia agens creatum facit se in diversis, secundum diversas operationes quod Deo non convenit; et ideo
subdit: secundum operationem unam.
Quarto, quia actio agentis facientis sibi simile non est continua, et sempiterna, sicut actio Dei; et ideo dicit: et
impausabilem.
Quinto, quia agens naturale simul et patitur et movetur; et ad hoc excludendum a Deo, subdit: stans.
Sexto, quia virtus agentis naturaliter in sua actione debilitatur propter hoc quod simul patitur; et ad hoc
excludendum dicit quod Deus indeclinabili virtute donat seipsum per quamdam sui participationem ad
deificationem conversorum, idest ut assimilet sibi ea quae ad se convertit.
Deinde, cum dicit: et alteritatem...
Ponit secundum modum quo alterum attribuitur Deo; et primo, ponit istum modum; secundo, ostendit eum ad
propositam intentionem non pertinere; ibi: sed ne lateamus...* dicit ergo primo quod Deo etiam attribuitur
alteritas diversarum figurarum, secundum multiplices visiones prophetarum, in quibus aliquando visus est ut leo,
aliquando ut agnus, aliquando ut homo; quae quidem diversimode signant. Alia quidem signant praeter ea quae
in superficie apparent; et hoc manifestat per exemplum in anima: si enim aliquis vellet describere animam ad
modum corporis, quamvis ipsa sit simplex, aliter quam in corpore intelligeremus in ipsa, partes corporeas
attributas simplicitati. Nam per caput intelligeremus mentem quae praesidet omnibus partibus animae, sicut
caput omnibus partibus corporis; per collum autem opinionem, quae medio modo se habet inter rationem
scientem veritatem et inter irrationabiles partes animae, scientia veritatis carentes; per pectus autem
intelligeremus furorem, idest irascibilem propter pectoris fortitudinem; per ventrem autem concupiscibilem,
propter ventris mollitiem vel quia concupiscentia deservit ventri, sicut et irascibilis habet sedem in corde quod
est in pectore; sed per crura et pedes diceremus significari naturales vires animae nutritivae, per quas sustentatur
vita. Et ita uteretur nominibus partium corporalium, quasi quibusdam signis potentiarum animae, secundum
similitudinem quamdam.

95

