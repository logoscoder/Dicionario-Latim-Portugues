tertio, quantum ad totum universum; ibi: propter quam una...* dicit ergo primo quod propter primam et
simplicem causam, pacifice unientem, divinae mentes, idest Angeli tripliciter uniuntur: primo quidem
unusquisque secundum proprium intellectum, secundo, prout quidam uniuntur ordine quodam aliis Angelis
unitis; tertio, secundum quod ulterius ascendunt ad hoc quod coniungantur rebus divinis, quae sunt collocatae
super omnem mentem; et haec coniunctio est nobis ignota.
Deinde, cum dicit: propter quam animae... Ostendit effectum divinae pacis in anima rationali prout scilicet ad
unitatem reducitur. In qua quidem reductione, triplex gradus consideratur: primo enim anima dicitur habere
largissimam rationem, inquantum ratio se ad diversa diffundit ex multis actibus vel effectibus, naturam rei
investigando. Secundo, largitas rationis reducitur ad unitatem intellectualis puritatis seu simplicitatis; nullum
enim effectum haberet investigatio rationis, nisi ad intelligibilem veritatem perduceret.
Tertio, quodam ordine, per huiusmodi immaterialem et intellectualem veritatem, pervenit anima secundum
proprietatem suae virtutis ut uniatur Deo, qui est supra intellectum, cui non ita perfecte anima in hac vita uniri
potest, sicut Angeli boni.
Deinde, cum dicit: propter quam una... Ostendit effectum divinae pacis, quantum ad totum universum; et circa
hoc, duo facit: primo, ostendit quid divina pax perficiat in universo; secundo, ostendit per quem modum; ibi:
transit enim...* dicit ergo primo quod propter praedictam simplicem naturam est quaedam una et indissolubilis
complexio omnium, secundum scilicet quod omnia conveniunt in uno ordine universi qui indissolubilis manet
secundum quod ex Deo in ipso universo quaedam harmonia, idest proportionata concordia causatur; et hoc est
quod exponit, subdens: et concordatur consonantia perfecta.
Nihil enim est aliud harmonia, quam concors consonantia. Haec autem concors consonantia in rebus, causatur
secundum consensum et connaturalitatem: ut scilicet consensus referatur ad concordiam voluntatis in his quae
voluntatem habent; connaturalitas autem ad concordiam naturalis appetitus. Haec autem harmonica complexio
sive concors consonantia et ordinem habet et firmitatem; unde quantum ad ordinem dicit: et congregata
inconfuse: confusio enim ordinem tollit; unde illa inconfuse congregantur quae secundum ordinem quemdam,
complexionem habent ad invicem. Quantum autem ad firmitatem subdit: et indissolubiliter contenta: est enim
indissolubilis firmitas in rerum complexione, non ex congregatorum multitudine, sed ex virtute unius causae
continentis et in unum congregantis.
Deinde, cum dicit: transit enim... Ostendit quomodo praedicta harmonia concors statuatur in rebus ex divina
pace.
Hunc autem modum connexionis exponit tripliciter: primo quidem quantum ad ea quae connectuntur; secundo,
quantum ad ipsam connexionem; ibi: et omnia...; tertio, quantum ad causam connectentem; ibi: videlicet...* dicit
ergo primo quod ideo dictum est quod propter divinam naturam, una et indissolubilis connexio in omnibus
consistit, quia pax perfectae totalitatis, idest pax quae est a causa universali perfecta, secundum quod causae
totales dicuntur causae universales, haec inquam pax pertransit a prima causa ad omnia existentia, secundum
quod virtus unifica primae causae uniens, idest faciens unitatem in rebus, est praesens omnibus simpliciter, idest
absque aliqua sui multiplicatione et immixte, quia rebus non permiscetur, sed secundum suam essentiam est
rebus absoluta.
Haec quidem pax divina ad omnia transit, omnia uniendo, per hoc quod reducit omnia in quemdam ordinem: qui
quidem ordo consistit in hoc quod quaedam extrema coniunguntur aliis extremis per media. Nam suprema
influunt infimis per media et infima convertuntur ad recipiendum a supremis per media; et sic omnia
coniunguntur secundum unam connaturalem amicitiam. Et non solum divina pax coniungit extrema extremis per
media, sed etiam ulterius omnia coniungit sibi ipsi, inquantum dat omnibus suo modo ut ipsa divina pace
fruantur et infimae creaturae et quidquid est infimum in quacumque creatura; et hoc est quod dicit: et extremis
omnis rei terminationibus; nihil enim est ita infimum in rebus quod non aliquo divino dono participet, ex qua
participatione sortitur ut habeat connaturalem amicitiam ad alias creaturas et ut ordinetur ad Deum, sicut ad
ultimum finem, qui est frui Deo.
Deinde, cum dicit: et omnia consentientia faciens... Ostendit modum praedictae connexionis quantum ad ipsam
connexionem.
Ratio autem connexionis in quadam unitate perficitur et ideo, secundum modum unitatis, attenditur modus
connexionis.
Est autem considerandum quod unitas attribuitur rebus multipliciter: aliquid enim est quod est simpliciter et
secundum se unum, sicut aliquid simpliciter dicitur unum in seipso et quantum ad hoc dicit quod facit omnia
consentientia unitatibus.
Dicitur autem aliquid simpliciter idem, non secundum seipsum, sed per relationem ad aliquid quod est alterum:
vel ratione aut nomine tantum, sicut si marcum dicamus idem tullio vel vestem indumento; aut est alterum
secundum rem, sicut si dicamus: socrates Platoni est idem specie et equus bovi est idem genere; et quantum ad
hoc dicit: identitatibus; unum enim dicitur absolute, sed idem relative.
Aliquid vero est quod non est unum simpliciter, sed quasi ex multis adunatum, sicut omne compositum et
quantum ad hoc dicit: unitionibus.

105

