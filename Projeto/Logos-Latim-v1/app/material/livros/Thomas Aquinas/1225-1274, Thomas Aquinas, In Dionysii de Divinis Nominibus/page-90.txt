Solvit praedictam obiectionem; et dicit quod si isti, qui dicuntur sancti, amant ea quae sunt super terram, pro
quibus zelant homines rebus materialibus inhaerentes, omnino ceciderunt a divino amore. Quod intelligendum
est si ita ea amant quod in eis finem constituant et quod propterea spiritualia bona contemnant. Et hoc est quod
subdit, quod ipse nescit quomodo dici debeant sancti illi qui faciunt iniuriam rebus divinis, quae sunt vere
amabilia, ut reprobent ea contra religionis debitum propter bona temporalia, quae non sint amanda principaliter
nec pro eis est zelandum.
Sed si ipsi amant bona spiritualia quae vere sunt existentia quia sunt sempiterna, debent laetari, si ea desiderant,
quando ea desiderata consequi possunt. Consequuntur autem ea cum afflictiones in rebus temporalibus patientes,
quodam fervore amoris, spiritualibus magis inhaerent. Tunc enim, magis per similitudinem appropinquant
angelicis virtutibus, in quibus nulla est materialium rerum affectio, quando homines, secundum suam
possibilitatem, ex desiderio rerum divinarum recedunt ab affectione materialium rerum. Et hoc quidem faciunt
quando pro bono, idest amore Dei et pro iustitia et virtute luctantur viriliter in adversitatibus existentes.
Et sic, si vere sancti saeculi istius in adversitatibus consequuntur quod desiderant, scilicet, contemnendo
temporalia bona, adhaerere spiritualibus, non male cum eis agitur, sed bene. Unde vere dici potest quod
proprium est divinae iustitiae quod animosam virtutem non destruat aut emolliat per collationem prosperitatis,
sed si aliquis conatur hoc facere, ut scilicet pugnet pro veritate, quod ipse non dimittat tales sine adiutorio, sed
firmet eos in pulchra et firma statione spiritualium bonorum per quae in adversis consolantur; et ulterius, quod
talibus retribuat in futuro, secundum proprii meriti dignitatem.
|#5 Lectio 5
Postquam Dionysius determinavit de iustitia divina, hic determinat de effectibus divinae iustitiae; et primo, de
salvatione; secundo, de liberatione; ibi: propter quod...; tertio, de inaequalitate, quam quodam modo iustitia facit,
quodam vero modo removet; ibi: sed de istis...* circa primum, tria facit: primo, ponit salvationis propriam
rationem; secundo, ponit quamdam aliam rationem salvationis, ab aliis assignatam; ibi: si autem...; tertio,
ostendit quomodo hae duae rationes se habent ad invicem; ibi: et hanc primam...* dicit ergo primo quod divina
iustitia laudatur sicut salvatio omnium quia scilicet omnia salvat, inquantum scilicet custodit et conservat in
unoquoque, tria: primo quidem, substantiam uniuscuiusque conservans et propriam, idest in proprietate suae
naturae et mundam, idest absque permixtione extranei; secundo, similiter, conservat ordinem uniuscuiusque,
proprium et mundum; tertio vero, est causa in omnibus rebus propriae et mundae operationis. Et sic omnis ratio
salvationis consistit secundum quod res conservantur in his quae eis conveniunt secundum suam proprietatem.
Deinde, cum dicit: si autem... Ponit secundam rationem salvationis; et dicit, quod si aliquis velit dicere quod
ratio salvationis consistit in hoc quod Deus omnino eripit a malis, non est ei in hoc repugnandum, sed debemus
recipere eum qui sic laudat largiter divinam salvationem non solum quantum ad conservationem in Deo, sed
etiam quantum ad separationem a malo.
Deinde, cum dicit: et hanc primam... Comparat has duas rationes ad invicem; et dicit quod ipse rogat humiliter
persuadendo eum qui secundam rationem salvationis assignat, quod ipse hanc diffiniat quod prima ratio
salvationis consistat in conservatione in bono, quae quidem conservatio in bono multipliciter fit.
Quaedam enim conservantur in bono a Deo qui constituit ea intransmutabilia in seipsis, sicut sunt corpora
coelestia quae sunt longe a corruptione et beati qui peccare non possunt. Secundo, prout aliqua quae
intransmutabilia sunt, conservantur ut non habeant aliquam contrapugnantiam, sicut aliquando videns Deus
aliquos esse infirmos, non permittit eos tentari et sic salvat eos, conservando eos in bono. Tertio, ex eo quod
permittit quod aliqui impugnentur, sed dat eis fortitudinem ut resistere possint contra impugnantia, sicut fortia
contra peiora, idest contra infirmiora.
Et ita omnia custodit et salvat neque facit ea pugnantia neque bellantia, ut pugna referatur ad actualem
impugnationem, bellum vero ad habitualem. Et hoc convenit quod impugnationem non habeant, prout singula
sunt ordinata, idest firmiter disposita in his quae pertinent ad proprias rationes.
Et non solum facit aliqua non pugnantia, sed etiam exterminat, idest destruit ab omnibus rebus, omnem
inaequalitatem et alienam operationem, ut inaequalitas referatur ad id quod est extraneum in essentia aut virtute;
aliena operatio autem ad id quod est extraneum in operatione. Constituit etiam divina iustitia salvans
proportiones cuiuslibet rei, non valentes decidere ad inconvenientiam neque qualitercumque transire. Transitus
enim superiorum ad inferiora casus dici potest; inferiorum vero ad superiora transitus omnino dicitur non casus,
sed secundum se transitus. Non est autem mirandum quod dicit transmutabilia non pugnantia nec transire ad
contraria, quamvis in multis inveniatur pugna et permixtio extranei et transitus ad contraria; quia in omnibus
transmutabilibus semper permanet aliquid non transitum et non permixtum et non impugnatum, sicut subiectum
non transit, quando fit transitus secundum formam.
Et haec tria quae secundo ponit, respondent tribus primo positis, non tamen eodem ordine: nam id, quod inter
secundam et ultimam ponit, cum dicit: et proportiones uniuscuiusque constituit, respondet ei quod inter prima,
primo posuit cum dixit: in seipsis intransmutabilia; quod autem secundum est inter ultima, scilicet: et omnem
inaequalitatem et alienam operationem ex totis exterminat, respondet ei quod supra, ultimo, dixerat: et fortia

90

