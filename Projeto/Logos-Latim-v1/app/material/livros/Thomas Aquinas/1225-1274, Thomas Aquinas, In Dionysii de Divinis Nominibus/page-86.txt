duo facit: primo, movet quaestionem: quomodo virtus dicatur de Deo; secundo, solvit quaestionem; ibi: dicimus
igitur...* dicit ergo primo quod nullus, qui habuit consuetudinem in sacris eloquiis, ignorat quod principalis
deitas est separata ab omni virtute, quae, quocumque modo, in rebus existit, vel cogitari potest.
Separatur autem ab omni virtute, non quasi ab ea deficiens, sed eam superans et excedens, unde et sacra
Scriptura tradita est quae attribuit Deo et dominationem coelestium virtutum, secundum illud psalm. 23:
Dominus virtutum, ipse, est rex gloriae, et in multis locis dicitur Dominus exercituum, ex quo datur intelligi
quod si coelestes virtutes excedit, multo magis alias.
Cum ergo divinitas sit ab omni virtute segregata, potest quaeri: quomodo vel ipsi qui sacras Scripturas ediderunt,
Deum sicut virtutem laudaverunt, iuxta illud I Cor. I: Christum Dei virtutem et Dei sapientiam, et iterum:
quomodo nos qui sacras Scripturas exponimus, accipimus in divinitate, virtutis-nominationem? deinde, cum
dicit: dicimus igitur... Solvit propositam quaestionem; et circa hoc, duo facit: primo, ostendit quomodo virtus
accipiatur in Deo; secundo, ostendit processum virtutis a Deo in singula; ibi: ex ipsa sunt...* circa primum, duo
facit: primo, ostendit quomodo virtus attribuatur Deo; secundo, qua ratione virtus Dei infinita dicatur, ibi: et
sicut infinitae...* dicit ergo primo quod virtus attribuitur Deo, propter tria: primo quidem, secundum hoc quod
omnium rerum virtutes in ipso primordialiter et supereminenter existunt, sicut et de vita et sapientia, dictum est;
secundo vero, secundum hoc quod est causa omnis virtutis; tertio, vero, secundum hoc quod ipse operatur
producendo omnia secundum virtutem indeclinabilem, idest quae non potest minorari aut fatigari et
incircumfinitam; sicut et sapientia Deo attribuitur, inquantum in ipso praeexistit omnis sapientia et inquantum
ipse est sapientiae causa et inquantum habet sapientiae actum, cognoscendo; et non solum est virtutis causa sicut
largiens virtutem, sed quia ipsam virtutem causat sive accipiamus virtutem universalem sive aliquam virtutem
particularem.
Deinde, cum dicit: et sicut infinitae... Quia dixerat quod Deus producit omnia secundum virtutem infinitam,
secundo ostendit quomodo virtus Dei infinita dicatur; et circa hoc, duo facit: primo, dicit secundum quam
rationem, virtus Dei infinita dicatur; secundo, manifestat infinitatem divinae virtutis per exempla; ibi: quae
propter...* est autem considerandum quod infinitum in Deo non dicitur per extensionem sicut in quantitate
continua, sed per negationem quia scilicet non finitur aut determinatur aliquo. Sic ergo virtus Dei quintupliciter
dicitur infinita: primo quidem quia non determinatur ad aliquem effectum, sed omnem virtutem producit;
secundo, non solum propter hoc, sed eo quod non terminatur per commensurationem alicuius virtutis, sed est
super omnem virtutem particularem et ulterius super omnem ipsam per se virtutem, quia hoc ipsum quod nomine
communi virtutis intelligitur, est minus divina virtute; tertio, quia non terminatur per ea quae sunt, sed potest
infinitis modis et infinitas alias virtutes producere, praeter eas quae sunt; quarto, quia si infinitis modis etiam
infinitas virtutes produceret praeter eas quae sunt, non propter hoc hebetaretur aut debilitaretur eius actio
superinfinita, quae est factiva omnis virtutis; et sic etiam patet quod nec sua actione finitur, secundum quod actio
ad effectus terminatur; quinto, dicitur infinita eo quod non terminatur intellectu: est enim ineffabilis et ignota et
quae cogitari non potest, divina virtus cuncta excedens.
Deinde, cum dicit: quae propter abundantiam... Manifestat infinitatem divinae virtutis per signa et exempla; et
dicit quod divina virtus per abundantiam possibilis, idest potestatis, etiam quae sunt infirma firmat, idest
conservat, continet et fortiter tenet etiam illas res in quibus est ultima resonantia virtutis, idest quae minimum
participant de virtute; quod est signum infinitae virtutis: sicut videmus in potentiis sensibilium quod lumina quae
sunt valde splendida possunt videri etiam ab eis qui habent debiles visus et magni sonus perveniunt ad auditus
debiles, qui non de facili recipiunt sonos; et ultra hoc non potest se extendere virtus luminis et soni, quia quod
omnino non habet auditum non potest audire quantumcumque magnum sonum et quod totaliter non videt, non
potest videre splendidum lumen.
Sic igitur concludit quod distributio divinae virtutis, propter sui infinitatem, procedit ad omnia existentia et
nullum est existens quod non habeat aliquam virtutem; sed oportet quod habeat aut virtutem intellectualem, sicut
Angeli aut rationalem, sicut homines aut sensibilem, sicut animalia aut vivificam, sicut plantae aut
substantialem, sicut alia; et non solum existentia, sed etiam ipsum esse habet virtutem ad hoc quod sit, a
supersubstantiali Dei virtute. Et dicit, si fas est dicere, quia non sic proprie dicitur quod esse sit, sed quod per
esse, aliquid sit.
|#2 Lectio 2
Postquam Dionysius ostendit, in communi, processum divinae virtutis ad entia, hic ostendit in speciali; et primo,
distinguendo res in quas effectus divinae virtutis proveniunt; secundo, distinguendo ea quae a divina virtute
inveniuntur in rebus; ibi: et firmat...* circa primum, duo facit: primo, ostendit processum divinae virtutis ad
superiores creaturas, scilicet Angelos; secundo, ad inferiores; ibi: procedunt...* dicit ergo primo quod ex divina
virtute procedunt omnes virtutes angelicorum ornatuum, quae sunt Deo conformes.
Apparet autem in Angelis virtus quantum ad ipsum esse: et secundum hoc dicit quod ex divina bonitate habent
esse intransmutabile.
Secundo, quantum ad intelligere: et secundum hoc dicit quod ex divina virtute habent sempiternos motus
intellectuales et immortales, quia scilicet semper actu intelligunt. Tertio, quantum ad appetere: et quantum ad
86

