secundum speciem; et similiter, omne quod est in aliquo, est in eo per modum eius in quo est, ut omnes effectus
sunt in principio.
Omnia autem participata operantur ad id quod participant, sicut ad principium. Unde relinquitur quod unum,
inquantum est singulare, in omnibus participatum, singulariter idest indivisibiliter coaccepit in se, sicut in
principio uno, omnia existentia, et tota omnia, sicut universa genera et opposita, sicut sunt differentiae quibus
dividitur totum genus.
Deinde, cum dicit: et sine uno... Ponit secundam rationem quae talis est: illud a quo non convertitur consequentia
essendi, est naturaliter prius et quodammodo principium. Sed unum est huiusmodi quia sine uno non invenitur
aliqua multitudo, sed invenitur aliquod unum absque omni multitudine.
Unum igitur est prius omni multitudine et principium eius. Cuius signum apparet in numeris, quia unitas est ante
omnem numerum, qualitercumque multiplicetur.
Deinde, cum dicit: et si omnibus... Ponit tertiam rationem, quae procedit ex quadam suppositione, scilicet, quod
omnibus omnia sint unita. Hoc enim negant soli illi qui non ponunt unum principium omnium, sicut illi qui
dicunt quod bonum et malum sunt duo prima principia et quod mala non coordinantur bonis. Sed cum ex
supradictis sit manifestum esse unum principium omnium quod est bonum, necesse est omnia omnibus
coordinata esse et unita.
Quaecumque autem uniuntur ad invicem, se habent sicut partes unius totius quod per eorum unitionem
constituitur. Sic igitur, si omnia omnibus sunt unita, necesse est quod omnia conveniant in uno toto; et sic, omnia
participabunt uno, sicut partes participant forma totius. Erit igitur unum, principium omnium.
Deinde, cum dicit: et aliter...
Ponit quartam rationem ex eadem suppositione procedentem: quae enim ad invicem sunt unita, non solum
conveniunt in una forma totius, sed etiam secundum aliquam unam praeexcogitatam speciem unita esse dicuntur,
sicut partes domus quae uniuntur in una forma domus, praeexcogitata ab artifice. Sic igitur, si omnia omnibus
sunt unita, non solum conveniunt in una forma totius, sed etiam conveniunt in hoc quod sunt unita omnia
secundum unam formam, ab eo excogitatam qui est auctor universorum.
Ipsa enim unitas universi procedit ab unitate divinae mentis, sicut forma domus quae est in materia, provenit a
forma domus quae est in mente artificis.
Deinde, cum dicit: et omnium... Ponit quintam rationem, quod unum est omnium elementatum. Est autem
elementum ex quo componitur aliquid primo et est in eo et non dividitur secundum formam. Manifestum est
autem quod, in omni composito, est aliqua componentium multitudo; omnis autem multitudinis elementum est
unum, cum unum sit indivisibile et unum sit in multitudine, sicut id ex quo primo componitur multitudo.
Relinquitur ergo quod unum sit sicut principium elementare omnium elementatorum.
Patet ergo ex praemissis, quod unum quinque modis habet rationem principii: uno modo, sicut participatum
participantium; alio modo, sicut universale a quo non convertitur consequentia essendi.
Et hi duo modi procedunt secundum opinionem Platonis.
Tertio modo, sicut formatio eius et principium formale, ex quibus componitur totum; quarto modo, sicut forma
praeexcogitata ab artifice est principium eorum quae producunt effectum; quinto modo, sicut elementum est
principium.
Et ita, probato multipliciter quod unum sit principium omnium, quasi concludendo, subdit quod si removeatur
unum neque totum neque pars neque aliquod existentium remanebit; quia unum in se omnia praeaccepit,
tamquam principium omnium.
|#3 Lectio 3
Postquam Dionysius ostendit quod unum secundum propriam rationem est principium omnium, hic ostendit
quomodo unum attribuatur Deo; et dividitur in partes duas: in prima, ostendit quomodo unum attribuatur Deo; in
secunda, ostendit differentiam huius unius, quae est ad omne aliud unum; ibi: et oportet et nos...* circa primum,
duo facit: primo, assignat rationem quare unum attribuatur Deo; secundo, rationem etiam assignatam manifestat;
ibi: propter quod...* est autem advertendum quod tria supra dixerat de uno, scilicet: quod sit omnium causa;
quod sit singulare vel simplex et indivisum; et quod omnia in se praeaccepit.
Unde per haec tria unitatem Deo attribuens, ex praemissis concludit quod sacra Scriptura laudat totam
thearchiam idest principalem deitatem totius trinitatis, sicut omnium causam, in hoc quod nominat eam, unam:
dicit enim apostolus I ad corinth. 8: unus Deus pater... Et unus Dominus Iesus Christus; et ibid. 12: unus atque
idem spiritus haec omnia operatur.
Et sic attribuit singulis unitatem propter excellentem simplicitatem divinam. In qua quidem simplici unitate
omnia, sicut in causa, sunt aggregata et supereminenter unita singulariter, idest indivisibiliter et omnia
praeexistunt in ea, non per modum proprium, sed per modum ipsius Dei, scilicet supersubstantialiter.
Deinde, cum dicit: propter quod... Manifestat rationem positam de causalitate divinae unitatis; et primo, per
auctoritatem Scripturae; secundo, per experimentum humanae rationis; ibi: et non invenies...* dicit ergo primo
quod quia Deus laudatur unus, sicut omnium causa et sicut omnia in se praehabens, propter hoc in sacra
Scriptura, iuste, idest rationabiliter, omnia ad ipsam deitatem remittuntur, idest reducuntur, sicut effectus ad
114

