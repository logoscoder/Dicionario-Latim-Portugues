Quod enim Deus dicatur bonus, vivus, sapiens et multis aliis nominibus nominetur, non est ex aliqua multitudine
seu diversitate in eius natura existente (quia omnia haec in eo unum sunt), sed ex diversis perfectionibus
creaturarum accipimus diversa nomina, quae attribuimus Deo sicut primo principio omnium horum processuum;
et hoc manifestative et laudative: manifestative, quidem, inquantum Deus nobis per suos effectus innotescit et
inquantum per huiusmodi nomina, Deo attributa, nobis manifestantur huiusmodi perfectiones esse in rebus a
Deo; laudative, vero, inquantum hoc totum ad Dei pertinet bonitatem, quod rebus perfectiones communicantur.
Et hoc, primo exponit in nomine unitatis, subdens quod fere in omni theologico negotio, idest in omni libro
theologiae, videmus thearchiam, idest deitatem, laudatam sicut monadem et unitatem; quae duo idem significare
videntur, cum unum sit Graecum et aliud Latinum. Quod quidem nomen unitatis Deo videtur maxime attribui
propter duo: primo quidem, propter quod in seipso est; et hoc tangit cum dicit, propter simplicitatem et unitatem
supernaturalis impartibilitatis.
Ratio enim unitatis in impartibilitate consistit; unum enim est ens quod non dividitur.
Contingit autem aliqua non dividi in actu, quae dividuntur in potentia, sicut linea aut domus, quorum utrumque
potest dici unum, sed non simpliciter. Aliquid vero est indivisum non solum actu, sed etiam potentia, ut unitas et
punctus; et haec possunt dici non solum unum, sed etiam simplicia.
In Deo autem utraque indivisibilitas consistit, quia non dividitur actu nec potentia; et ideo signanter dixit: propter
simplicitatem et unitatem et addit: supernaturalis impartibilitatis, quia nulla simplicitas aut unitas naturalium
rerum, divinae simplicitati et unitati comparari potest.
Secundo, vero, nomen unitatis attribuitur Deo propter hoc quod rebus unitatem communicat; et hoc est quod
subdit: ex qua, scilicet unitate divina, ut unifica virtute mirifica, duo nobis proveniunt: quorum primum est quod
nos unimur, idest quamdam unitatem habemus, secundum quod dicitur unus homo aut unum animal; secundum
est quod, cum unitas nostra non sit ita perfecta quod omnem diversitatem excludat, ipsa etiam quae sunt diversa
in nobis, ad quamdam unitionem reducuntur, secundum quod etiam ea quae sunt simpliciter diversa in creaturis,
unum quodam ordine sunt, ut sic saltem, Dei unitatem imitentur; et hoc est quod dicit, quod nos congregamur ad
quamdam monadem, idest unitatem, deiformem, idest, Deo similem, quantum ad ea quae iam facta sunt unum; et
ad quamdam unitionem Dei imitativam, quantum ad ea quae fiunt unum; et hoc, conclusis alteritatibus idest
diversitatibus, nostris divisibilibus, idest quae ex aliqua divisione contingunt, supermundane, idest,
supermundana virtute.
Vel hoc quod dicit, unimur, potest referri ad hoc quod unumquodque in se est unum; quod autem sequitur: et
divisibilibus nostris alteritatibus, potest referri ad hoc quod multa, licet sint diversa et altera, tamen ad aliquam
unitatem reducuntur vel perfecte vel imperfecte. Monas enim, idest unitas, perfectionem unitatis designat; unitio
vero, viam ad unitatem, in quo imperfectio unitatis ostenditur.
Deinde, ostendit idem in nomine trinitatis; et dicit quod invenimus Deum laudari sicut trinitatem ad
manifestandum supersubstantialem fecunditatem trium personarum, quae non distinguuntur nisi secundum
originem; ex qua quidem fecunditate divina derivatur omnis paternitas idest fecunditas quae nomine paternitatis
intelligitur, ut apostolus dicit, ad Eph. 3, quod ex Deo patre, omnis paternitas in coelo et in terra nominatur; nec
solum nominatur, sed etiam existit sive causatur.
Tertio autem, manifestat idem in nomine causae; et dicit quod Deus laudatur sicut causa existentium, propter hoc
quod omnia sunt deducta ad esse ex bonitate eius, substantificante res, non autem ex necessitate naturae.
Quarto, autem, manifestat idem per nomen sapientis et pulchri; et dicit quod laudant deitatem theologi sicut
sapientem et pulchram, quia omnia existentia, in quibus invenitur propria natura salvata absque corruptione, sunt
plena omni harmonia divina, idest perfecta consonantia seu ordine a Deo et sunt, iterum, plena sancto decore; ut
quod dicit: harmonia, referatur ad sapientiam cuius est ordinare et commensurare res; quod autem dicit: decore,
maxime ad pulchritudinem referatur. Per hoc, autem, quod diminuitur aliquid de harmonia vel decore, accidit
corruptio in rebus, secundum excessum a propria natura, sicut aegritudo in corporibus et peccatum in anima.
Quinto manifestat idem de nomine benignitatis; et dicit quod divina Scriptura laudat deitatem sicut benignam,
differenter tamen a praedictis nominibus. Nam secundum praedicta nomina, laudatur Deus, inquantum non
communicabat sua; benignus autem laudatur, inquantum in opere incarnationis, in una personarum ipsius
deitatis, scilicet in persona filii, communicavit nostris, idest his quae ad naturam nostram pertinent, non afferens
corpus coeleste, ut valentinus dixit; ad veritatem, idest secundum veritatem, non phantastice, ut dixit
Manichaeus; totaliter, idest quantum ad omnes partes nostrae naturae, non assumens corpus absque anima aut
animam absque corpore aut animam et corpus absque intellectu, ut Arius et Apollinaris dixerunt.
Et ut finem incarnationis ostendat, subdit: revocans a statu peccati humanam extremitatem, idest humanam
naturam, quae est ultima creaturarum, secundum ordinem creationis, ad seipsam, scilicet deitatem, et non solum
revocans amovendo, sed etiam reponens, operando.
Et ne aliquis crederet quod ita communicaverit nostris, secundum inhabitationem solam, ut Nestorius dixit, sed
secundum veram unionem in persona et hypostasi ut, scilicet, ipse, qui est Deus, vere sit homo, subiungit: ex
qua, scilicet deitate operante vel ex qua, idest secundum quam humanitatem, Iesus, qui est ineffabiliter simplex,
secundum deitatem, ipse idem hypostasi est compositus secundum humanitatem; et qui est aeternus, secundum
deitatem, accepit praesentationem temporalem, idest ut sit temporalis in hoc praesenti tempore, secundum
8

