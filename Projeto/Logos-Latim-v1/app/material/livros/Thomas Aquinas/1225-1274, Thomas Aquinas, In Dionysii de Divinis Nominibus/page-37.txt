mentem, idest angelicam, intelligibili lumine, quod nihil est aliud quam cognitio veritatis. In hoc autem quod
dicit: implet, designat perfectam veritatis cognitionem, Angelis a Deo datam.
Deinde, cum dicit: omnem autem... Ostendit causalitatem luminis in animabus; et primo, ponit duo quae facit
divinum lumen in animabus; secundo, assignat modum utriusque; ibi: et intellectuales...* duorum autem quae
facit divinum lumen in animabus, primum est: quod ab omnibus animabus quibus innascitur, expellit omnem
ignorantiam et errorem. Ignorantia pertinet ad remotionem veritatis, sed error ad inhaesionem falsitatis; dicit
autem: ingignitur, ut alludat ei quod dicitur II Petri, 1: donec dies illucescat et Lucifer oriatur in cordibus vestris.
Unde patet quod hoc de Angelis non dixit, in quibus ignorantia et error locum non habent, licet in eis sit
aliquorum nescientia, a qua purgantur, ut dicit Dionysius VII cap. Coelestis hierarchiae.
Non enim omnis nescientia ignorantia dici potest, sed solum nescientia eorum ad quae quis natus est et debet
scire. Secundum est: quod tradit sanctum lumen; et nota quod dicit: sanctum lumen, tum quia a Deo immittitur,
tum quia ad Deum cognoscendum nos ordinat. Et notandum quod non fuit usus verbo impletionis, sed simplicis
traditionis, ad ostendendum quod cognitio veritatis est imperfecta in animabus in comparatione ad illam
plenitudinem quam Angeli a Deo possident.
Deinde, cum dicit: et intellectuales...
Exponit modum utriusque; et primo, primi; secundo, secundi; ibi: et tradit...* circa primum, considerandum est
quod corporalis tenebra, tria facit in corporibus: primo enim reddit ea squalida et sordida ex eo quod non
studiose purgantur quae in tenebris sunt; secundo, tenebrae reddunt animalia immobilia, unde plerisque
animalium naturale est ut in nocte quiescant et in die moveantur, quia per lucem diriguntur in motu, videntia quo
vadunt; tertio, tenebrae corporales concludunt, ut in tenebris aliquis non praeparet se ad aliquid agendum et
naturaliter aliquam pigritiam ingerunt.
Et haec tria facit etiam spiritualis tenebra, idest ignorantia veritatis: primo enim, contrahuntur ex ea sordes non
solum errorum in intellectu, sed etiam pravarum affectionum in affectu et inordinatio actionum in actu, dum
mala quae ignorat homo nec vitat nec purgat; secundo, tenebra reddit homines otiosos, qui, dum habent
ignorantiam boni quod est finis et viae qua ad ipsum pervenitur, non se movent ad finem consequendum; tertio,
reddit eos conclusos, quia dum non cognoscunt bonum, non aperitur eorum affectus per desiderium ad
capiendum ipsum intra se.
Sed haec tria removet intelligibile lumen, idest cognitio veritatis: et quantum ad primum, dicit quod intelligibile
lumen mundat intellectuales oculos ipsarum, scilicet animarum, a faece, idest immunditia, circumposita ipsis,
idest superveniente eis ex ignorantia; quantum ad secundum, dicit: et movet, scilicet ad bene agendum; et
quantum ad tertium, dicit: et aperit, idest apertos reddit ad recipiendum per desiderium, conclusos, idest qui prius
erant conclusi tenebris aggravantibus, idest tarditatem quamdam ad bonum immittentibus. Quia ergo conclusi
erant, indigebant aperitione; quia aggravati, indigebant motione.
Deinde, cum dicit: et tradit..., ostendit modum et ordinem quomodo traditur sanctis animabus lumen
intellectuale; et dicit primo quod quidem traditur unicuique lumen intelligibile, secundum determinatam
mensuram, secundum illud Ephes. 4: unicuique data est gratia, secundum mensuram donationis Christi; et quia
spiritualia gustata desiderium excitant quae prius ignorata contemnebantur, post primam receptionem luminis,
gustata iam cognitione luminis veritatis, magis desideratur, et magis desiderantibus magis immittitur: effectus
enim divinae gratiae multiplicantur, secundum multiplicationem desiderii et dilectionis, secundum illud Luc. 7:
dimissa sunt ei peccata multa, quoniam dilexit multum; sic enim quaedam circulatio attenditur, dum ex lumine
crescit desiderium luminis et ex desiderio aucto crescit lumen.
Circulatio autem secundum suam naturam perpetua est et sic semper divinum lumen extendit animas ad anteriora
per profectum, non tamen in omnibus aequaliter, sed secundum proportionem ipsarum ad respectum luminis:
quaedam enim diligentius respiciunt ad lumen immissum, quae magis desiderant et magis proficiunt.
Deinde, cum dicit: igitur..., ostendit quomodo Deus se habeat ad ea in quibus lumen intelligibile causat; et ponit
tres habitudines, scilicet: diffusionis et excessus et comprehensionis. Quantum ad primum ergo dicit quod
supersubstantiale bonum, licet sit super omne lumen et sensibile et intelligibile, tamen nominatur lumen
intelligibile, inquantum est quidam radius et fons omnis intellectualis luminis: et ne intelligatur fons in se solo
consistens, subdit quod est effusio luminis desuper manans; et ut sciatur ad quos manat, subdit quod ex sua
plenitudine illuminat omnem mentem supermundanam, quantum ad Angelos assistentes et circamundanam
quantum ad ministrantes, quorum ministerio mundus iste gubernatur, et mundanam, quantum ad animas; et non
solum a principio illuminat mentes, naturalem cognitionem eis praebendo, sed etiam renovat omnes
intellectuales virtutes ipsarum, novum lumen superfundendo gratiae et gloriae et novarum revelationum.
Secundo, ponit id quod pertinet ad excessum et dicit quod lumen divinum excedit omnes mentes, licet in eas
diffundatur, quia semper superexcessus est per suam substantiam. Tertio, ponit id quod pertinet ad
comprehensionem, et dicit quod Deus omnia comprehendit quae sunt in praedictis mentibus, inquantum
superiacet eis, sicut causa superior praehabet in se quod in effectibus inferioribus invenitur; unde, ad hoc
exponendum, subdit quod ipse Deus, universaliter, omnem dominationem, seu potestatem illuminativae virtutis,
idest quidquid pertinet ad cuiuscumque cognitionem vel ad quamcumque virtutem docendi, Deus in se
coassumens, idest simul assumens, non per diversas virtutes diversa cognoscens, sicut nos colores visu et sonos
37

