Ex nomine autem rationis, quatuor intelliguntur: primo quidem dicitur esse quaedam cognoscitiva virtus; et sic
Deus dicitur ratio causaliter, inquantum ipse est largitor omnis cognitionis, scilicet rationis et mentis et
sapientiae et omnium huiusmodi.
Alio modo, ponitur pro causa, ut cum dicitur: qua ratione hoc fecisti? idest, qua de causa? et sic Deus dicitur
ratio, non solum quia ipse est omnium causa, sed quia etiam omnes causas secundas in seipso causaliter
praeaccipit, non tamen per modum compositionis, sed per modum uniformitatis et simplicitatis.
Tertio modo, dicitur ratio etiam computatio, sicut habetur Matth. 18, quod rationem coepit ponere cum servis
suis. Et sic dicitur Deus ratio, quia ipse est summa rerum dispositio quae per omnia vadit pertingens, ut dicitur
Sap. 8, a fine usque ad finem omnium fortiter et disponens omnia suaviter.
Quarto modo, dicitur ratio aliquid simplex abstractum a multis, sicut dicitur ratio hominis id quod per
considerationem abstrahitur a singularibus, ad hominum naturam pertinens. Et quantum ad hoc dicit quod supra
omnia haec, Deus est ratio magis proprie, quia divina ratio est magis simplex super omnem simplicitatem et
absoluta est, idest separata vel abstracta ab omnibus, inquantum secundum suam supersubstantialitatem est super
omnia.
Deinde, cum dicit: haec ratio... Agit de veritate et fide; et primo, proponit quod intendit; secundo, manifestat
propositum; ibi: sicut enim...* dicit ergo primo quod sicut ex ratione humana causatur aliqua fides, ita ista divina
ratio est quaedam simplex veritas totius entis; circa quam rationem vel veritatem, sicut puram et non erroneam
cognitionem omnium, consistit fides: quae quidem divina fides est quaedam permanens collocatio credentium,
inquantum scilicet firmiter locat eos in veritate et veritatem in ipsis, prout credentes habent simplicem
cognitionem veritatis absque dubitatione et inquisitione, secundum quamdam intransmutabilem identitatem, quia
scilicet eodem modo et intransmutabiliter, in veritate permanent. Et propter hanc fidei firmitatem, apostolus
fidem substantiam dixit, quasi quoddam fundamentum et collocationem.
Deinde, cum dicit: sicut enim... Probat praedictam fidei firmitatem, tripliciter: primo quidem, per rationem
cognitionis: quia cognitio est unitiva mutuo eorum qui cognoscunt, non solum ex eo quod omnes cognoscentes
veritatem, in una veritatis cognitione uniuntur, sed etiam, quia qui cognoscit veritatem, semper eodem modo,
permanet in una et eadem veritate; ignorantia vero, e contrario, est causa ut ignorans ex seipso transmutetur, hoc
modo illud opinans ut dividatur ab aliis, quia ignorantium diversi diversa opinantur; et ideo, secundum
sermonem sacrae Scripturae, eum qui credit in veritate divinae fidei, nihil potest removere a vera fide, inquantum
habet impermutabilem permanentiam: dicit enim apostolus, Rom. 8: certus sum quia neque mors neque vita
neque aliquid aliud potest me separare a caritate Dei.
Secundo, ibi: bene autem...
Probat idem ex iudicio credentium. Ille enim qui veritati per fidem unitus est, bene cognoscit quam bene sit ei,
sic veritati fidei adhaerendo; quamvis multi reprehendant ipsum sicut extasim passum, idest sicut fatuum et a se
alienatum; etenim latet ipsos reprehendentes ex eorum errore, quod ipse sine dubio per veram fidem est passus
extasim veritatis, quasi extra omnem sensum positus et veritati supernaturali coniunctus, quia ipse credens novit
de seipso quod non est furens, ut ipsi dicunt, sed est liberatus per veritatem simplicem et semper eodem modo se
habentem, ne circumferatur per instabiles et variabiles ventos diversorum errorum.
Tertio, ibi: ita igitur...
Probat idem exemplo apostolorum, qui sunt principes et duces sapientiae christianae et pro veritate mortificantur
tota die, contestantes, ut est conveniens, non solum verbo, sed etiam opere et per veram Dei cognitionem quae
est unitiva christianorum, quod ipsa Dei cognitio in qua christiani uniuntur, est simplicior et divinior quacumque
Dei cognitione quae in hoc mundo ab hominibus habetur; immo, ut verius dicamus, ipsa sola est vera et una et
simplex Dei cognitio.
Quaecumque enim alia Dei cognitio discordat a communi christianorum cognitione, quae catholica fides
nominatur, magis dicenda est error, quam Dei cognitio.
|+8 Capitulus 8
|#1 Lectio 1
Postquam determinavit Dionysius de Dei sapientia, hic determinat de virtute et iustitia. Sicut enim processus
sapientiae minus se extendit quam processus vitae, eo quod non omnes viventes cognitionem habent, ita
processio virtutis et iustitiae deficit a sapientiae processione. Circa hoc ergo duo facit: primo, dicit de quo est
intentio; secundo, exsequitur propositum; ibi: et quod quidem...* dicit ergo primo, quod quia divina veritas et
sapientia super omnem sapientiam existens, laudatur in sacra Scriptura et sicut virtus et sicut iustitia et sicut
salvatio et sicut liberatio, idest sicut salvationis et liberationis causa, istas etiam Dei-nominationes exponemus,
sicut est nobis possibile.
Deinde, cum dicit: et quod quidem... Exequitur propositum: et primo, determinat de virtute; secundo, de iustitia
quae est virtutis species; ibi: iustitia autem...; tertio, de salvatione et liberatione et inaequalitate quae sunt
iustitiae effectus, ibi: ipsa igitur...* prima pars dividitur per partes duas: in prima, determinat de Dei virtute; in
secunda solvit quamdam obiectionem contra infinitatem divinae virtutis; ibi: et quidem dicit...* circa primum,
85

