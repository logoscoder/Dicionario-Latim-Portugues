|#2 Lectio 2
Postquam Dionysius ostendit excessum divinae sapientiae, hic ostendit causalitatem ipsius; et primo, in generali;
secundo, in speciali; ibi: ex ipsa...* recolligit ergo primo excessum divinae sapientiae dicens quod divina
sapientia laudatur excellenter sicut irrationabilis, inquantum excedit rationem; et sicut amens, inquantum excedit
mentem sive intellectum; et sicut stulta, inquantum excedit habitum mentis, scilicet sapientiam; et adiungit
causalitatem divinae sapientiae, ponens tres conditiones huius causae: primo quidem causalitatem eius, dicens
quod divina sapientia causa est per suae similitudinis aliqualem participationem, potentiarum et practicarum et
cognoscitivarum, scilicet: mentis, idest intellectus; et rationis, quae est intellectuum et habituum practicorum et
cognoscitivorum; sapientiae, quae est habitus contemplativus mentis; et prudentiae, quae est ratio recta in
agendis.
Secunda conditio huius causae est quod effectus dicuntur de ipsa: ipsa enim est omne consilium et tamen ab ipsa
est omnis cognitio et prudentia.
Tertia conditio huius causae est quod effectus existunt in ipsa: in ipsa enim sapientia Dei, quae est Christus, sunt
omnes thesauri sapientiae et scientiae absconditi, sicut apostolus dicit, Coloss. 2. Et huiusmodi tertia conditio est
causa secundae: ideo enim Deus nominatur a suis effectibus, quia effectus supereminenter praeexistunt in ipso.
Unde quantum ad abundantiam sapientiae et cognitionis in Deo, utitur nomine thesaurorum; quantum vero ad
eminentiam divinae cognitionis, prout excedit nostrum intellectum, attribuit huiusmodi thesauro, absconsionem.
Et hanc quidem universalem divinae sapientiae causalitatem manifestat per similitudinem praemissorum, scilicet
bonitatis; essentiae; et vitae et dicit: sicut dicitur in praedictis, consequenter et hic dicendum est quod Deus, qui
est causa supereminenter sapiens et abundanter, utpote omnem sapientiam habens, est causa dans etiam ipsi per
se sapientiae, prout intelligitur ut quoddam formale, sive intelligatur in universali sive in particulari, prout
inducit sapientiam huius vel illius.
Deinde, cum dicit: ex ipsa... Ostendit causalitatem divinae sapientiae in particulari respectu singulorum; et
primo, quantum ad Angelos; secundo, quantum ad animam rationalem; ibi: propter divinam...; tertio, quantum ad
sensus; ibi: sed et aliquis...; quarto, quantum ad Daemones, non inquantum est depravatio cognitionis, sed
inquantum est de natura sua, in quibus est scientia quaedam cognoscens.
Circa primum, tria facit: primo, ponit processum angelicae cognitionis a Deo et dicit quod ex divina sapientia
virtutes angelicarum mentium, quae sunt intelligibiles inquantum sunt immateriales et sunt intellectuales
inquantum intelligere possunt, secundum quamdam divinae similitudinis participationem, habent quidem
intellectus simplices, secundum proprietatem suae naturae; et beatos, secundum unitionem ad Deum; et bonos,
secundum proprietatem suae scientiae, dirigere sermonem ad Deum.
Secundo, ibi: non in divisibilibus...
Manifestat simplicitatem angelici intellectus per remotionem eorum quae in nostro intellectu compositionem
inducunt.
Est autem considerandum quod in nobis est duplex compositio intellectus: una quidem quae pertinet ad
inventionem veritatis, alia vero quae pertinet ad iudicium; inveniendo, quidem, quasi congregantes ex multis ad
unum procedimus sive multa dicantur diversa sensibilia per quorum experimentum universalem cognitionem
accipimus sive multa dicantur diversa signa ex quibus ratiocinando ad talem veritatem pervenimus. Non solum
autem huiusmodi multis et divisibilibus procedimus ad unam intelligibilem veritatem cum primo scientiam
acquirimus, sed etiam iam scientiam habentes, in ipsis multis vel divisibilibus per quamdam applicationem
consideramus quod in universali cognitione tenemus.
In iudicio, vero, procedimus ab aliquo communi principio ad praedicta multa et divisibilia sive particularia sui
effectus et signa.
Utrumque autem istorum ab Angelis excludens, dicit quod intellectus Angelorum non congregant sicut nos,
divinam cognitionem, in divisibilibus diversis considerantes quae iam sciunt aut ab huiusmodi divisibilibus
scientiam acquirentes: divisibilibus dico aut sensibus, quantum ad sensibilia aut sermonibus diffusis, idest
rationibus, ut alia translatio habet; nam logos, in Graeco et rationem et sermonem significat; et dicitur ratio
diffusa, propter processum ex uno in aliud. Neque etiam praedictae intellectuales virtutes, similiter ut in nobis,
aguntur ab aliquo communi ad ista multa et divisa, sed cum sint purae ab omni materia, per quod differunt a
sensibus et sensibilibus, et multitudine, per quod differunt a rationibus diffusis, intelligunt intelligibilia
divinorum non sensibiliter neque rationabiliter, sed intellectualiter; sed et immaterialiter, ad differentiam sensus
et uniformiter ad differentiam rationis.
Tertio, ibi: et est ipsis... Assignat causam tam excellentis cognitionis in Angelis: et primo quidem ex parte
naturae ipsorum; et dicit quod ipsis Angelis est virtus et operatio intellectualis resplendens puritate munda et
immaculata: munda quidem per remotionem interioris immunditiae; immaculata per remotionem exterioris
inquinantis; et haec puritas in eis pervenit ex duobus: primo quidem ex quadam simplicitate naturali et
immaterialitate et convenit ipsis intellectibus angelicis, quos vocat divinos, propter propinquitatem et
similitudinem ad Deum; et ex hac simplicitate et immaterialitate redduntur conspicaces, idest acute intelligentes.

81

