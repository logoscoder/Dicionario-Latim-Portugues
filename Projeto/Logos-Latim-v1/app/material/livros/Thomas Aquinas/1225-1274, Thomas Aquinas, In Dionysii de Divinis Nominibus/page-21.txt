passionem et alia huiusmodi et similiter communicaverunt secundum omnem divinam operationem superpositam
creaturis et ineffabilem nobis, quam faciebat Christus factus secundum nos, idest factus homo passibilis,
invariabilis manens secundum quod Deus et Dei verbum.
Non enim sic factus est homo quod divinitatem amitteret, sed homo existens habebat operationem divinam, quae
communis est sibi et patri et spiritui sancto. Et sic destruitur hic error ponentium unam operationem in Christo,
per hoc quod attribuit Christo operationem divinam communem toti trinitati et operationem propriam sibi.
Ultimo autem epilogat: quod sic studemus divina nostro sermone et unire et discernere sicut, secundum rei
veritatem, sunt unita et discreta.
|#4 Lectio 4
Postquam Dionysius exposuit modum unitionis et discretionis divinae, excusat se a perfecta horum
manifestatione; et dividitur in partes duas: in prima, ostendit quod discretiones divinae et unitiones non possunt
sufficienter a nobis manifestari; in secunda, prosequitur de discretione quae est secundum processionem
creaturarum, quia hoc maxime pertinet ad intentionem praesentis libri; ibi: igitur...* circa primum, duo facit:
primo, ponit excusationem a perfecta manifestatione praedictorum; secundo, rationem assignat; ibi: omnia
enim...* dicit ergo, primo, quod in libro de theologicis hypotyposibus, ipse exponit sicut erat sibi possibile,
causas idest rationes praedictarum unitionum et discretionum, quascumque invenit in sacris Scripturis, Deo
convenientes, tractans id quod erat proprium unicuique; ita, tamen, quod quaedam revolvit et discussit veridico
sermone et reseravit, idest aperuit et ulterius reduxit in manifestas visiones eloquiorum, idest manifestas
auctoritates sacrae Scripturae quae continent visiones et revelationes factas prophetis et apostolis; id quod sancte
intelligi potuit et manifeste, post discussionem et reserationem.
Non enim sufficit in rebus divinis humano ingenio veritatem discutere et aperire, nisi veritas, quae post
discussionem invenitur, sacrae Scripturae concordet et per eam confirmetur. Et cum quaedam sic reseravit,
quibusdam tamen sicut mysticis, idest occultis, unitus fuit super operationem intellectualem et hoc secundum
quod tradita est a Deo: ordinatum est enim nobis a Deo, ut in his quae super intellectum nostrum sunt, uniamur
adhaerentes per fidem.
Deinde, cum dicit: omnia enim... Assignat rationem quare in rebus divinis sint quaedam mystica, quae
intellectum nostrum excedunt; et circa hoc, duo facit: primo, manifestat hoc ex parte deitatis; secundo, ex parte
humanitatis Christi; ibi: sed quod est...* circa primum, tria facit: primo, assignat rationem praemissorum;
secundo, manifestat rationem assignatam, per exempla; ibi: sicut...; tertio, probat per similitudinem in aliis causis
et causatis; ibi: neque enim...* dicit ergo, primo, quod omnia divina etiam quae nobis manifestata sunt,
cognoscuntur a nobis solum participationibus.
Cuius ratio est, quia nihil cognoscitur nisi secundum quod est in cognoscente. Sunt autem quaedam
cognoscibilia, quae sunt infra intellectum nostrum, quae quidem habent simplicius esse in intellectu nostro,
quam in seipsis, sicut sunt omnes res corporales, unde huiusmodi res dicuntur cognosci a nobis per
abstractionem. Divina autem simplicia et perfectiora sunt in seipsis quam in intellectu nostro vel in
quibuscumque aliis rebus nobis notis, unde divinorum cognitio dicitur fieri non per abstractionem, sed per
participationem.
Sed haec participatio est duplex: una quidem, secundum quod divina in ipso intellectu participantur, prout
scilicet intellectus noster participat intellectualem virtutem et divinae sapientiae lumen; alia vero, secundum
quod divina participantur in rebus quae se intellectui nostro offerunt, inquantum scilicet per participationem
divinae bonitatis, omnia sunt bona et per participationem divini esse seu vitae, res dicuntur existentes seu
viventes. Et secundum utramque istarum participationum divina cognoscimus.
Ostensum est autem supra, quod Deus ita participatur a creaturis per similitudinem, quod tamen remanet
imparticipatus super omnia per proprietatem suae substantiae. Unde, si divina non cognoscuntur a nobis nisi
solis participationibus, consequens est quod ipsa divina, qualia sunt et secundum propriam rationem principii et
secundum quod divina collocantur in seipsis, sunt super omnia, sicut supra omnem mentem et supra omnem
substantiam et supra omnem cognitionem.
Deinde, cum dicit: sicut si...
Manifestat rationem propositam per exempla; et primo, in processionibus creaturarum; secundo, in
processionibus divinarum personarum; ibi: rursus...* dicit ergo, primo, quod si illud occultum divinae essentiae,
quod est super omnem substantiam, nominemus aut Deum aut vitam aut substantiam aut lumen aut rationem vel
quocumque alio tali nomine, non per hoc intelligimus id ipsum quod Deus est, sed nihil aliud intellectus concipit,
nisi virtutes quae rebus ex Deo proveniunt, quibus formaliter deificantur vel substantificantur aut vivificantur aut
sapientificantur.
Sed cum Deus sit super omnes huiusmodi processiones, oportet quod nos immittamus nos in Deum, ad
cognoscendum ipsum secundum remotionem ab omnibus operationibus intellectualibus, idest ab omni eo quod
cadit in intellectum nostrum et hoc ideo quia nos non possumus per intellectum videre aliquam deificationem aut
vitam vel substantiam, quae perfecte comparari possit illi causae quae est segregata ab omnibus rebus secundum
totalem excessum. Non enim cadit in visionem intellectus nostri, nisi aliquod ens creatum et finitum quod
21

