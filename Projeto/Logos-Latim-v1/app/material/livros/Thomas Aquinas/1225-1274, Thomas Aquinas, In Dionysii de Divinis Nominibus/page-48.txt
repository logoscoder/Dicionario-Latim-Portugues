Sic igitur cum affectus amantis fertur in amatum superius, cuius aliquid est ipse amans, ipsum suum bonum
amans ordinat in amatum; sicut si manus amaret hominem, hoc ipsum quod ipsa est in totum ordinaret, unde
totaliter extra se poneretur, quia nullo modo aliquid sui sibi relinqueretur, sed totum in amatum ordinaret. Non
autem ita est, cum aliquid amat sibi aequale vel id quod infra se est: non enim una manus, si aliam amaret, totam
se in aliam ordinaret, neque homo amans suam manum, totum bonum suum in bonum manus ordinat.
Sic ergo aliquis debet Deum amare, quod nihil sui sibi relinquat, quin in Deum ordinetur. Cum autem aequalia
vel inferiora amat, sufficit quod sit extra se exiens in illa ita dumtaxat quod non sibi soli intendat, sed aliis; nec
oportet quod totaliter se in illa ordinet.
Sic igitur amor divinus dupliciter potest hic accipi: uno modo, amor quo Deus amatur et sic exponenda est haec
littera quod amor divinus facit extasim, idest ponit amantem extra se, idest ordinat ipsum in Deum ita quod non
permittit ipsos amatores esse sui ipsorum, sed rerum divinarum quae amantur, quia nihil sui sibi relinquunt quin
in Deum ordinent. Alio modo, potest intelligi amor divinus qui est a Deo derivatus, non solum in Deum, sed
etiam in alia, scilicet aequalia vel inferiora et sic intelligendum est: non dimittens amatores esse sui ipsorum
tantum, sed amatorum, idest eorum quae amantur, quia amor facit quod non solum sibi intendant, sed etiam aliis.
Deinde, cum dicit: et monstrant...
Manifestat quod dixerat, in creaturis; et primo, per inductionem; secundo, per auctoritatem; ibi: propter quod...*
dicit ergo primo quod praedictum effectum amoris, demonstrant superiora per providentiam quam faciunt de
inferioribus; in hoc enim quodammodo extra se ponuntur, quod aliis intendunt; et similiter, monstrant
coordinata, idest aequalia, per continentiam qua se invicem continent, prout scilicet, unum ab altero iuvatur et
fovetur; et monstrant etiam inferiora per hoc quod divinius convertuntur in sua superiora, ut in quibus eorum
bonum existit. In omnibus enim his apparet quod aliquid extra se exit, dum ad alterum convertitur. Utitur autem
hic genitivis pro ablativis, quia Graeci ablativis carent.
Deinde, cum dicit: propter quod... Ostendit idem per auctoritatem; et dicit quod propter hoc quod amor non
permittit amatorem esse sui ipsius, sed amati, magnus Paulus constitutus in divino amore sicut in quodam
continente et virtute divini amoris faciente ipsum totaliter extra se exire, quasi divino ore loquens dicit, Galat. 2:
vivo ego, iam non ego, vivit autem in me Christus scilicet quia a se exiens totum se in Deum proiecerat, non
quaerens quod sui est, sed quod Dei, sicut verus amator et passus extasim, Deo vivens et non vivens vita sui
ipsius, sed vita Christi ut amati, quae vita erat sibi valde diligibilis.
Deinde, cum dicit: audendum...
Dicit quod praedicta operatio amoris etiam in Deo invenitur, dicens quod hoc audacter dicendum est pro veritate,
idest veritatem hanc audacter faciente; vel pro veritate, idest pro vero hoc asserendo, quod ipse qui est omnium
causa per suum pulchrum et bonum amorem quo omnia amat, secundum abundantiam suae bonitatis qua amat
res, fit extra seipsum, inquantum providet omnibus existentibus per suam bonitatem et amorem vel dilectionem
et quodammodo trahitur et deponitur quodammodo a sua excellentia, secundum quod supra omnia existit et ab
omnibus segregatur, ad hoc quod sit in omnibus, per effectus suae bonitatis, secundum quamdam extasim, quae
tamen sic ipsum facit in omnibus inferioribus esse, ut supersubstantialis eius virtus non egrediatur ab ipso. Sic
enim implet omnia quod ipse in nullo evacuetur sua virtute.
Quod quidem addit, ut per hoc quod dixerat: deponitur, non intelligatur aliqua minoratio, sed hoc solum quod se
inferioribus ingerit propter suae bonitatis participationem.
Deinde, cum dicit: propter quod... Determinat de zelo, qui importat quamdam intensionem amoris; et dicit quod,
quia operatio amoris excellentissime in Deo invenitur, propter hoc illi qui sunt excellentes in cognitione
divinorum nominant Deum zelotem, ut patet Exod. 20: ego Dominus Deus tuus zelotes, quia habet multum de
amore bono ad existentiam creaturarum. Zelus autem importat intensionem amoris; quae quidem intensio
contingit quandoque in hominibus, quia homo volens singulariter possidere quod amat, non patitur illud ab alio
amari et secundum hoc quidam diffiniunt zelum dicentes: zelus est amor intensus non patiens consortium in
amato. Sed hoc excludit a divino zelo, cum subdit quod excitat omnia ad zelum sui desiderii amativi; facit enim
quod illud quidem quod amat ipse, etiam ab aliis ametur.
Invenitur etiam in zelo et amore humano, alia conditio per quam differt a divino: amor enim in nobis causatur et
similiter zelus ex pulchritudine et bonitate; non enim ideo aliquid est pulchrum quia nos illud amamus, sed quia
est pulchrum et bonum ideo amatur a nobis; voluntas enim nostra non est causa rerum, sed a rebus movetur;
voluntas autem Dei est causa rerum et ideo amor suus facit bona ea quae amat et non e converso: quia sua
bonitas movet seipsum in seipso, quod non facit nostra; et hoc est quod dicit quod Deus dicitur zelotes, sicut per
quem fiunt zelabilia, idest intense amabilia, ea quae sunt volita vel desiderata ab ipso vel a quibuscumque aliis.
Contingit autem, quandoque, quod etiam nos facimus quaedam amabilia quae sunt ex opere nostro, sed tamen
non omnia quae operamur amabilia sunt; facimus enim interdum mala et defectiva opera; Deus autem omnia
quae facit, ex hoc ipso sunt bona et amabilia; et hoc est quod subdit quod Deus dicitur zelotes, sicut omnibus
quae per eius providentiam proveniunt, existentibus zelabilibus, idest amabilibus intense.
Sic igitur, finito eo quod dicere intendebat de bono et pulchro et amore, subiungit, quasi ex praemissis
colligendo, quod amabile et amor totaliter est pulchri et boni. Sic amor et praeexistit in pulchro et bono sicut in

48

