circumstantias, quarum quaecumque tollatur, efficitur actus vitiosus. Et ideo Philosophus dicit in II ethic. Quod
bonum contingit uno modo, malum vero multipliciter.
Deinde, cum dicit: vidit Deus... Ponit secundam considerationem quae talis est: quidquid est in mundo, sive
bonum sive malum, sic est visum a Deo; omne autem visum, inquantum est visum, est in vidente; et quia Deo
convenit nobilissimus modus videndi, qui est videre aliquid per causam, manifestum est quod in Deo, qui videt
bona et mala, sunt causae et bonorum et malorum. Sed causae malorum, quae apud Deum sunt, sunt ipsae
virtutes quae faciunt bonum: eadem enim virtus est quae facit bonum, inquantum est perfecta et quae facit
malum, inquantum est deficiens: sicut patet de libero arbitrio, quod est causa boni et mali et, universaliter, omne
quod est causa mali est etiam causa alicuius boni.
Deinde, cum dicit: si autem...
Ponit tertiam considerationem, quae est contra hoc quod malum non sit primum principium: quia si malum sit ab
aeterno non causatum, sed potius alia causans et habeat potestatem aliqua faciendi et habeat existentiam et
habeat causalitatem, dum aliqua facit, quaerendum remanet unde hoc habeat: quandocumque enim aliquod unum
convenit multis, oportet quod illius unius sit una aliqua causa: non est enim causa multiplicior quam effectus, ut
scilicet effectus sit unus et causae sint multae. Si igitur aeternitas et creatio et potentia et esse et facere
communiter conveniant bono et malo, oportet quod hoc procedat ab una causa.
Aut igitur malum hoc habet a bono aut bonum a malo aut ambo ex aliqua causa priori; et quid horum verius sit,
posterius ostendetur.
Deinde, cum dicit: omne quod est secundum naturam... Manifestat tres praemissas considerationes; et primo
primam; secundo, secundam; ibi: omnium...; tertio, tertiam; ibi: sicut totaliter...* primam considerationem,
scilicet: quod malum non sit ex aliqua causa determinata, probat tribus rationibus, quarum prima talis est:
videmus enim quod omne quod habet causam determinatam aut est a natura aut est ab arte: omne enim quod est
secundum naturam generatur ex aliqua causa determinata; et similiter quod est secundum artem. Sed malum non
est secundum naturam neque secundum artem: quia omne quod est secundum naturam est aliquo modo in natura,
sicut effectus sunt in suis causis, neque est secundum artem: quia omne quod est secundum artem habet aliquam
rationem in arte. Malum autem in rebus naturalibus est contra naturam esse et in rebus artificialibus malum est
etiam inartificiatum esse. Non autem potest dici quod id quod est contra naturam sit in natura neque quod ratio
eius quod est inartificiatum, sit in arte. Et ita malum non est a natura neque ab arte. Ex quo sequitur quod malum
sit sine causa et indeterminatum, sicut non proveniens ex aliqua determinata causa.
Secundam autem rationem ponit ibi: utrum... Maxime enim videtur quod anima per liberum arbitrium sit causa
mali. Unde si anima non sit per se causa mali, videtur quod nihil aliud sit per se causa mali. Quaerit ergo utrum
anima sit per se causa malorum ita quod omnia quibus adiungitur impleat malitia, sicut ignis omnia quibus
appropinquat calefacit, quia est per se causa calefaciendi.
Et ad huius quaestionis solutionem, proponit duo: quorum primum est quod natura animae est bona; secundum
est quod anima secundum suas operationes aliquando est bona, aliquando mala. Primum horum sic probat: si
enim detur quod natura animae sit mala, et esse eius malum, hoc videtur impossibile, quia anima non habet suum
esse nisi ex causa creativa omnium quam oportet esse bonum; quia producere bonum pertinet ad rationem boni.
Quaecumque autem sunt creata ex bona causa, sunt bona. Nullo modo igitur potest esse quod anima, secundum
suam substantiam et naturam, sit mala. Si autem detur secundum membrum, scilicet quod anima sit mala propter
suam operationem, hoc non est quasi operatio mala ex necessitate et intransmutabiliter ab anima per se sit causa
malae operationis: non enim possent in anima esse virtutes et virtuosi actus, nisi ipsa bono conformaretur. Sic
igitur anima non est per se causa mali determinata. Unde relinquitur quod malum sit magis ex quadam debilitate
causae et defectu boni.
Tertiam rationem ponit ibi: bonorum causa... Quae talis est: causa bonorum est una; sed sicut bono malum est
oppositum, ita et uni multitudo: ergo causae mali sunt multae et indeterminatae. Non quidem quod mala
efficiantur per aliquas rationes et virtutes (et dicit rationes quantum ad ea quae fiunt per artem, et virtutes,
quantum ad ea quae fiunt per naturam), sed causa malorum est totalis defectus, ratione qua dicitur impotentia vel
debilitas potentiae quae dicitur infirmitas vel etiam hoc quod aliquid dissimile adiungitur alteri absque debita
commensuratione; sicut si calidum adiungitur frigido absque debita commensuratione, sequitur aegritudo. Quod
autem aliqua immobiliter et eodem modo perseverent, contingit ex fortitudine causae imprimentis et
conservantis. Quia igitur mala proveniunt ex subtractione potentiae et debilitate ipsius, sequitur quod non sint
immobilia neque semper eodem modo se habentia, sed quod habeant infinitas varietates et quod sint
indeterminata; quia quod ex debilitate causae provenit, aliquando accidit sic aliquando aliter, propter hoc quod
causa debilis non potest conservare eumdem ordinem in causando. Et quia sunt quaedam debilitates, oportet
quod portentur in aliis, idest sustententur sicut privationes in subiectis et quod habeant subiecta determinata sicut
habent causas determinatas.
Deinde, cum dicit: omnium et malorum... Manifestat secundam considerationem, scilicet quod causae malorum
sint virtutes bonum facientes; et circa hoc, duo facit: primo, ostendit quod bonum sit principium mali; secundo,
ostendit per quem modum; ibi: malo esse ponendum...* quod autem bonum sit principium mali sic ostendit:

65

