Unde relinquitur quod malum essentialiter acceptum, neque est aliqua pars alicuius existentis neque est
universaliter existens.
Deinde, cum dicit: et si existentia... Ostendit quod non potest aliquid esse per seipsum malum ita quod sit nonexistens et ad hoc probandum inducit quod si omnia existentia sunt ex summo bono, et illud summum bonum est
supra omnia existentia, relinquitur quod in ipso summo bono invenitur hoc quod est non-existens.
Quod enim est super omnia existentia, oportet esse non-existens, sicut quod est supra omnia corpora est noncorporeum.
Sed hoc non potest dici de malo, quod hoc ipsum quod dicitur malum sit non-existens.
Non enim est existens, quia non esset totaliter malum, cum hoc quod est existens sit quoddam bonum; neque
iterum est non-existens totaliter, quia nihil est totaliter non-existens nisi secundum quod non-existens dicitur de
summo bono, secundum suam supersubstantialitatem. Sed sic non potest dici de malo, quia excedens omnem
substantiam est optimum. Unde relinquitur quod bonum est multo altius collocatum et super substantialiter
existens et supra non-existens secundum quod invenitur in rebus.
Sed malum neque est in existentibus quasi sit de numero existentium aut aliqua pars aut proprietas existentis
alicuius; neque iterum est de numero non-existentium, sed magis est absistens, idest recedens vel distans a nonexistente quam a bono et magis alienum ab eo, quia malum in bono saltem est sicut in subiecto, sed non-ens
simpliciter neque est malum. Et iterum malum magis est sine subiecto quam non-ens, quia non-ens potest
intelligi esse non in aliquo, sed malum oportet quod intelligatur in bono.
Sed contra hoc quod hic dicitur, obiicitur dupliciter: primo quidem, quia malum est privatio boni, privatio autem
est non-ens; secundo, quia cum existens et non-existens opponantur contradictorie non potest inter ea esse
aliquod medium, unde si malum non est existens, sequitur quod sit non-existens.
Sed dicendum quod loquitur hic de malo secundum quod malum dicitur res mala. Malum autem non est res
quaedam existens quae scilicet per suam essentiam sit mala, neque iterum malum est res totaliter non existens,
sed malum est res quae partim est bona et ex illa parte existit et dicitur mala quia deficit ab aliquo esse.
|#15 Lectio 15
Postquam Dionysius ostendit quod malum non habet essentiam et quod neque est causa neque causatum, nunc
inquirit unde malum proveniat in rebus; et primo, movet dubitationem; secundo, solvit; ibi: dicit autem...* movet
autem duplicem dubitationem; et primo quidem, ex repugnantia sive contrarietate quae invenitur in rebus;
secundo, ex concomitantia generationis et corruptionis; ibi: et si corruptio...* circa primum, duo facit: primo,
movet dubitationem ex illis in quibus apparet manifeste contrarietas boni et mali; secundo, ex illis in quibus non
sic manifeste apparet; ibi: et ad rationem...* dicit ergo primo quod si malum non habet existentiam nec est causa
neque causatum, ut supra ostensum est, aliquis obiiciendo dicet: unde igitur malum invenitur in rebus? si enim
respondeas quod in rebus non est malum, sequuntur duo inconvenientia: quorum primum est quod virtus et
malitia sunt idem et omnis toti, idest virtus in generali, malitiae in generali; et particularis proportionali, idest
specialis virtus speciali malitiae sibi proportionalitate contrariorum respondenti, ut iustitia iniustitiae, quia et
malitia in generali virtuti contrariatur et specialis malitia speciali virtuti. Virtus huius deductionis in hoc consistit
quod, remotis differentiis quibus aliqua ad invicem differunt, sequitur ea esse idem. Differentiae autem, quibus
virtus et malitia differunt, sunt bonum et malum; nam virtus est bona qualitas mentis, malitia autem mala
qualitas mentis. Remota igitur differentia boni et mali, si malum non sit in rebus, sequitur quod virtus et malitia
sunt idem in universali et in speciali.
Secundum inconveniens est quod etiam si virtus et malitia differant, sequitur quod malum non contrariatur nec
repugnat virtuti quia quod non est non potest contrariari aut impugnare. Utrumque enim contrariorum oportet
esse aliquid et natura manifesta. Est autem contrarietas virtutis ad malum per hoc quod castitas et impudicitia
contrarientur et iustitia et iniustitia.
Et quia posset aliquis dicere quod ista contrarietas non est nisi secundum quod homines sibi invicem
contrariantur, quorum unus habet virtutem et alter non habet, hoc excludit: et non dico, inquit, quod castitas et
impudicitia et iustitia et iniustitia sunt contraria solum secundum quod homo iustus et homo iniustus et pudicus
et impudicus sibi contrariantur invicem, sed per prius naturae ordine ante distantiam et contrarietatem quae
exterius apparet inter eum qui habet virtutem et eum qui habet vitium oppositum, ipsa vitia sive malitiae
universaliter differunt a virtutibus in ipsa anima. Non enim castitas et impudicitia sunt contraria propter
contrarietatem casti et impudici, sed potius e converso.
Primo ergo dubitationem movit de contrarietate virtutis et iustitiae, quia de ratione eius quod est contrarium
virtuti, est malum nec invenitur in aliquo genere quod aliquae species distinguantur per differentiam boni et mali,
nisi in habitibus animae vitiosis et virtuosis. Huius ratio est quia virtutes et vitia pertinent ad voluntatem, cuius
obiectum est bonum et malum.
Deinde, cum dicit: et ad rationem... Movet dubitationem de illis quae non habent de sua ratione quod
contrarientur bono, sicut passiones quae pugnant contra rationem. Dicuntur autem passiones motus appetitus
sensitivi qui dividitur per irascibilem et concupiscibilem potentiam. De ratione autem harum passionum non est
quod contrarientur virtuti, quia contingit etiam secundum virtutem concupiscere et gaudere et irasci et alias
53

