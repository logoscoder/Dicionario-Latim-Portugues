modo praedicandi, quo utimur in personarum trinitate, qui sic incipit: quaero, an pater. Secunda vero pars est de
processione bonarum creaturarum a Deo bono in libro, qui ad eundem iohannem conscribitur de hebdomadibus,
qui sic incipit: postulas a me. Tertia vero pars est de reparatione creaturarum per Christum. Quae quidem in duo
dividitur.
Primo namque proponitur fides, quam Christus docuit qua iustificamur, in libro qui intitulatur de fide christiana,
qui sic incipit: christianam fidem. Secundo explanatur, quid de Christo sentiendum sit, quomodo scilicet duae
naturae in una persona conveniant, et hoc in libro de duabus naturis in una persona Christi ad iohannem
praedictum conscripto, qui sic incipit: anxie te quidem.
PR5
Modus autem de trinitate tractandi duplex est, ut dicit Augustinus in I de trinitate, scilicet per auctoritates et per
rationes, quem utrumque modum Augustinus complexus est, ut ipsemet dicit. Quidam vero sanctorum patrum, ut
Ambrosius et Hilarius, alterum tantum modum prosecuti sunt, scilicet per auctoritates. Boethius vero elegit
prosequi per alium modum, scilicet per rationes, praesupponens hoc quod ab aliis per auctoritates fuerat
prosecutum. Et ideo modus huius operis designatur in hoc quod dicit: investigabo, in quo rationis inquisitio
designat Eccli. 39: sapientiam, scilicet trinitatis notitiam, antiquorum, scilicet quam antiqui sola auctoritate
asseruerunt, exquiret sapiens, id est ratione investigabit. Unde in prooemio praemittit: investigatam diutissime
quaestionem.
PR6
Finis vero huius operis est, ut occulta fidei manifestentur, quantum in via possibile est, Eccli. 24: qui elucidant
me, vitam aeternam habebunt.
Et ideo dicit: ponam in lucem scientiam illius, iob 28: profunda fluviorum scrutatus est, et abscondita produxit in
lucem.
Pars 1
PR1
Huic ergo operi prooemium praemittit, in quo tria facit. Primo breviter causas operis praelibat, in quo reddit
auditorem docilem.
Secundo excusationem subiungit, in quo reddit auditorem benevolum, ibi: idcirco stilum etc.. Tertio ostendit sui
operis originem et quasi subiect esse doctrinam Augustini, ex quo reddit auditorem attentum, ibi: vobis tamen
etiam illud inspiciendum etc.. Proponit autem quattuor causas sui operis in prima parte. Primo materialem, cum
dicit: investigatam diutissime quaestionem, scilicet de trinitate personarum unius Dei, in qua et difficultatem
materiae insinuat, quae diutina investigatione indiguit, et studii diligentiam, qua ipse eam diutissime investigavit,
ut intelligatur investigatam a nobis, quamvis etiam intelligi possit investigatam a pluribus, quia a principio
nascentis ecclesiae haec quaestio ingenia fidelium maxime fatigavit.
PR2
Secundo tangit causam efficientem: et proximam sive secundariam in hoc quod dicit: quantum mentis nostrae
igniculum, et primam sive principalem in hoc quod dicit: illustrare lux divina dignata est. Proxima siquidem
causa huius investigationis fuit intellectus auctoris, qui recte igniculus dicitur. Ignis enim, ut dicit Dionysius 15
c. Caelestis hierarchiae, maxime competit ad significandas divinas proprietates, tum ratione subtilitatis, tum
ratione luminis, tum ratione virtutis activae per calorem, tum ratione situs et motus. Quae quidem Deo maxime
competunt, in quo est summa simplicitas et immaterialitas, perfecta claritas, omnipotens virtus et altissima
sublimitas, Angelis autem mediocriter, sed humanis mentibus infimo modo, quarum propter corpus coniunctum
et puritas inquinatur et lux obscuratur et virtus debilitatur et motus in suprema retardatur; unde humanae mentis
efficacia recte igniculo comparatur.
Unde nec ad huius quaestionis veritatem inquirendam sufficit, nisi divina luce illustrata, et sic divina lux est
causa principalis, humana mens causa secundaria.
PR3
Tertio tangit causam formalem in hoc quod dicit: formatam rationibus, et tangit modum agendi quantum ad tria.
Primo quantum ad hoc quod argumentando processit; unde dicit: formatam rationibus.
$uaestio namque quamdiu probabilibus rationibus sub dubio exagitatur, quasi informis est, nondum ad
certitudinem veritatis pertingens, et ideo formata dicitur esse, quando ad eam ratio additur, per quam certitudo de
veritate habetur. Et in hoc providit intelligentiae, quia quod credimus, debemus auctoritati, quod intelligimus,
rationi, ut Augustinus dicit. Secundo in hoc quod non solum verbis disseruit, sed etiam scripto mandavit, unde
dicit: litterisque mandatam. In quo providit memoriae. Tertio in hoc quod non ad praesentes per modum
doctrinae, sed ad absentes per modum epistulae conscripsit. Sic enim etiam Aristoteles diversimode libros suos
composuit, quosdam quidem ad praesentes, qui ab ipso audiebant - et hi libri dicuntur auditus, sicut dicitur liber
de naturali auditu - quosdam autem ad absentes scribens, sicut liber de anima conscriptus esse significatur in I
ethicorum, ubi nominantur exteriores sermones, ut Commentator Graecus ibidem dicit. Unde sequitur:
offerendam vobis quasi maiori ad iudicandum communicandamque curavi quasi socio ad profectum. Et in hoc
iudicium requirit; unde sequitur: tam vestri cupidus iudicii quam nostri studiosus inventi. Ex hoc enim quod fuit
2

