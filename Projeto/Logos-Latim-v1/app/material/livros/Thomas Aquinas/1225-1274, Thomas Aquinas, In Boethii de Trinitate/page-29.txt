Ad quartum dicendum quod secundum Augustinum in VI de trinitate solus unus verus Deus non est tantum de
patre intelligendum, sed simul de patre et filio et spiritu sancto, qui dicuntur solus unus verus Deus, quia nihil
praeter trinitatem illam est verus Deus. Unde sic intelligend ut cognoscant te patrem et quem misisti Iesum
Christum esse unum solum verum Deum. De spiritu autem sancto tacet, quia, cum sit nexus amborum, ex
utroque intelligitur.
RA5
Ad quintum dicendum quod, sicut patet per Augustinum in I de trinitate, verbum illud non est intelligendum
solum de persona patris, sed de tota trinitate. Tota enim est beatus et solus potens etc.; tota etiam trinitas filium
ostendit. Si tamen dixisset: quem ostendit pater beatus et solus potens, non propter hoc filius separaretur, sicut
nec pater separatur, cum dicitur Eccli. 24 ex persona filii qui est Dei sapientia: gyrum caeli circuivi sola. Et hoc
ideo, quia in his, quae ad essentiam pertinent, pater et filius sunt omnino unum. Et ideo quod de uno dicitur, ab
alio per dictionem exclusivam non removetur, sed solum a creaturis, quae habent diversam essentiam.
RA6
Ad sextum dicendum quod filius non solum secundum divinam naturam scit diem illam et horam, sed etiam
secundum humanam, quia eius anima scit omnia. Dicitur autem illam nescire, ut Augustinus dicit in I de
trinitate, quia non facit nos eam scire. Unde de hoc quaerentibu dixit: non est vestrum nosse tempora etc., Act. 1,
per quem modum et apostolus dixit 1 Cor. 1: neque iudicavi me scire aliquid inter vos etc., quia scilicet alia eis
dicere noluerat, quia capaces non erant. Vel hoc intelligendum est de filio non quantum ad personam ipsius
capitis, sed quantum ad corpus eius, quod est ecclesia, quae hoc nescit, ut Hieronymus dicit. In hoc vero, quod
dicitur solus pater scire, ostenditur etiam filius scire secundum regulam praedictam.
RA7
Ad septimum dicendum quod, sicut dicit Augustinus in I de trinitate, sic exponendum est verbum illud: non est
meum dare vobis, id est non est humanae potestatis hoc dare, ut per illud intelligatur hoc dare, per quod est Deus
et aequalis patri.
RA8
Ad octavum dicendum quod, sicut Augustinus dicit in I de trinitate, hunc apostolicum locum haeretici non
intelligentes in contumeliam filii Dei saepe proponunt astruentes quod creatura sit minus considerantes verborum
vim. Primogenitus quippe dictus est, non primus creatus, ut et genitus pro natura divina, quam habet, et primus
propter perpetuitatem credatur. Quamvis autem filius non sit de genere creaturarum, tamen secundum basilium
habet aliquid cum creaturis commune, scilicet accipere a patre, sed habet prae creaturis quod per naturam habet
quae a patre accipit. Et propter hoc potest ordo inter genituram filii et creaturarum productionem notari.
RA9
Ad nonum dicendum quod illud verbum et alia similia, quae de sapientia Dei leguntur, vel sunt referenda ad
sapientiam creatam, sicut sunt Angeli, vel ad ipsum Christum secundum humanam naturam.
Et sic dicitur ab initio vel initio creatus, quasi ab aeterno praedestinatus creaturam assumere.
RA10
Ad decimum dicendum quod, sicut dicit Augustinus in II de trinitate, ex hoc, quod pater clarificat filium, non
ostenditur filius minor patre, alias esset etiam spiritu sancto minor, quia dicit filius de spiritu sancto, ioh. 16: ille
me clarificabit. Illa enim clarificatio non ostendit aliquid in persona filii Dei fieri, sed vel in notitia hominum,
secundum quod clarificare est ipsius notitiam claram facere, vel in corpore assumpto, prout refertur ad claritatem
resurrectionis.
RA11
Ad undecimum dicendum quod filius et spiritus sanctus dicuntur missi a patre, non quod essent ubi prius non
fuerant, sed ut essent aliquo modo quo prius non fuerant, quod est secundum aliquem effectum in creatura.
Unde per hoc, quod filius et spiritus sanctus dicuntur a patre missi, non ostenditur trinitatis inaequalitas, sed ordo
originis, quo una persona est ab alia - unde pater non mittitur, qui non est ab alio - et efficientia respectu illius
effectus, secundum quem persona divina mittitur.
|+4 Quaestio 4
Prologus
PR
Deinde quaeritur de his quae ad causam pluralitatis pertinent. Et circa hoc quaeruntur quattuor.
PR1
Primo. Utrum alteritas sit causa pluralitatis.
PR2
Secundo. Utrum varietas accidentium faciat diversitatem secundum numerum.
PR3
Tertio. Utrum duo corpora possint esse vel intelligi esse in eodem loco.
PR4
Quarto. Utrum varietas loci aliquid operetur ad differentiam secundum
29

