eorum quae sunt fidei, quamvis et ipsa fides non omnibus modis sit praeter rationem; hoc enim naturalis ratio
habet, quod assentiendum est his quae a Deo dicuntur.
|#2 Articulus 2
AG1
Ad secundum sic proceditur, videtur quod fides a religione distinguenda non sit, quia, ut Augustinus dicit in
enchiridion, fide, spe et caritate colendus est Deus. Sed cultus Dei est actus religionis, ut patet per diffinitionem
tullii qui dicit quod religio est quae cuidam superiori naturae, quam divinam vocant, cultum caerimoniamque
affert. Ergo fides ad religionem pertinet.
AG2
Praeterea, Augustinus dicit in libro de vera religione quod vera religio est qua unus Deus colitur et purgatissima
pietate cognoscitur.
Sed cognoscere Deum est fidei. Ergo fides sub religione continetur.
AG3
Praeterea, offerre Deo sacrificium est actus religionis. Sed hoc pertinet ad fidem, quia, ut dicit Augustinus in V
de civitate Dei, verum sacrificium est omne opus quod agitur, ut sancta societate inhaereamus Deo. Prima autem
inhaesio hominis ad Deum est per fidem. Ergo fides ad religionem praecipue pertinet.
AG4
Praeterea, ut dicitur ioh. 4, spiritus est Deus, et eos, qui adorant eum, in spiritu et veritate adorare oportet. Magis
ergo proprie adoratur Deus, cum ei prosternitur intellectus, quam cum ei prosternitur corpus. Sed per fidem ei
prosternitur intellectus, dum se intellectus totalite subicit ad assentiendum his quae a Deo dicuntur. Ergo fides ad
religionem maxime pertinet.
AG5
Praeterea, omnis virtus, quae habet Deum pro obiecto, est virtus theologica. Sed religio habet Deum pro obiecto;
non enim nisi Deo cultum debitum affert. Ergo est virtus theologica. Sed magis videtur pertinere ad fidem quam
ad aliquam aliarum, cum non dicantur esse extra religionem christianam nisi qui sunt extra fidem. Ergo religio
videtur idem esse quod fides.
SC1
Sed contra est quod tullius in II veteris rhetoricae ponit religionem partem iustitiae, quae est virtus cardinalis.
Ergo cum fides sit virtus theologica, religio erit alterius generis quam fides.
SC2
Praeterea, religio consistit etiam in actu qui est ad proximum, ut patet Iac. 2: religio munda et immaculata etc..
Sed fides non habet actum nisi qui est ad Deum. Ergo religio est omnino a fide distincta.
SC3
Praeterea, religiosi dicuntur communiter, qui quibusdam specialibus votis astringuntur. Non solum autem ipsi
dicuntur fideles. Ergo non est idem fidelis et religiosus. Ergo nec idem fides et religio.
CO1
Responsio. Dicendum quod, sicut patet per Augustinum X de civitate Dei, theosebia quae cultus Dei dicitur,
religio, pietas et latria ad idem pertinere intelliguntur, scilicet ad Deum colendum. Cultus autem cuilibet rei
impensus nihil aliud esse videtur quam debita operatio circa illud adhibita. Et ex hoc dicuntur aliqui diversimode
colere agros, parentes, patriam et alia huiusmodi, quia diversis diversae operationes coaptantur. Deus autem non
hoc modo colitur, quod ei nostra operatio aliquid prosit aut subveniat, sicut est in praedictis, sed solum in
quantum nos ei subdimus et subditos demonstramus. Hic ergo cultus divinus absolute nomine theosebiae
designatur. Sed religio importat quandam ligationem, secundum quod homo quodammodo se astringit ad cultum
istum; unde, ut dicit Augustinus in libro de vera religione, religio a religando dicta creditur, vel etiam a
reeligendo, ut dicit in X de civitate Dei. Ex propria enim electione aliquis ligatur ad aliquid faciendum.
Oportet autem nos eum reeligere quem amiseramus neglegentes, ut ibidem dicit. Et inde est quod illi, qui vitam
suam totam et se ipsos ad divinum obsequium votis quibusdam obligant, religiosi dicuntur.
CO2
Sed pietas animum colentis respicit, qui non ficte nec mercennario affectu obsequitur. Et quia his, quae supra nos
sunt, quasi quaedam divina veneratio debetur, beneficia etiam quae miseris exhibentur sunt quasi quaedam Dei
sacrificia, secundum illud Hebr. Ultimo: communionis et beneficentiae nolite oblivisci, talibus enim hostiis
promeretur Deus, hinc est quod nomen pietatis et religionis ad opera misericordiae transfertur et maxime ad
beneficia quae in parentes et patriam exhibentur.
Sed latria importat debitum colendi sive rationem cultus, ex hoc scilicet quod eius sumus servi quem colimus,
non hoc modo, quo homo servus hominis dicitur propter quodcumque accidentale debitum, sed quia totum, quod
sumus, ei debemus tamquam creatori. Unde et latria servitus dicitur non quaelibet, sed illa tantum, qua homo Dei
servus est.
CO3

24

