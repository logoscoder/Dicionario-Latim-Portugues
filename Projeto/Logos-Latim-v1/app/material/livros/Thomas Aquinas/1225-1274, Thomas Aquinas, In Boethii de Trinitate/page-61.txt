Praeterea, in scientiis speculativis rerum essentiae per diffinitiones cognoscuntur. Diffinitio autem est sermo
quidam compositus ex genere et differentiis. Substantiarum autem illarum essentiae sunt simplices, nec intercidit
in earum quiditatibus aliqua compositio, ut videtur per Philosophum et Commentatorem in IX metaphysicae.
Ergo per scientias speculativas non possumus substantias praedictas intelligere.
CO1
Responsio. Dicendum quod in scientiis speculativis semper ex aliquo prius noto proceditur tam in
demonstrationibus propositionum quam etiam in inventionibus diffinitionum. Sicut enim ex propositionibus
praecognitis aliquis devenit in cognitionem conclusionis, ita ex conceptione generis et differentiae et causarum
rei aliquis devenit in cognitionem speciei. Hic autem non est possibile in infinitum procedere, quia sic omnis
scientia periret et quantum ad demonstrationes et quantum ad diffinitiones, cum infinita non sit pertransire. Unde
omnis consideratio scientiarum speculativarum reducitur in aliqua prima, quae quidem homo non habet necesse
addiscere aut invenire, ne oporteat in infinitum procedere, sed eorum notitiam naturaliter habet. Et huiusmodi
sunt principia demonstrationum indemonstrabilia, ut omne totum est maius sua parte et similia, in quae omnes
demonstrationes scientiarum reducuntur, et etiam primae conceptiones intellectus, ut entis et unius et huiusmodi,
in quae oportet reducere omnes diffinitiones scientiarum praedictarum.
CO2
Ex quo patet quod nihil potest sciri in scientiis speculativis neque per viam demonstrationis neque per viam
diffinitionis nisi ea tantummodo, ad quae praedicta naturaliter cognita se extendunt. Huiusmodi autem naturaliter
cognita homini manifestantur ex ipso lumine intellectus agentis, quod est homini naturale, quo quidem lumine
nihil manifestatur nobis, nisi in quantum per ipsum phantasmata fiunt intelligibilia in actu.
Hic enim est actus intellectus agentis, ut dicitur in III de anima.
Phantasmata autem a sensu accipiuntur; unde principium cognitionis praedictorum principiorum est ex sensu et
memoria, ut patet per Philosophum in fine posteriorum, et sic huiusmodi principia non ducunt nos ulterius nisi
ad ea quorum cognitionem accipere possumus ex his quae sensu comprehenduntur.
CO3
Quiditas autem substantiarum separatarum non potest cognosci per ea quae a sensibus accipimus, ut ex praedictis
patet, quamvis per sensibilia possimus devenire ad cognoscendum praedictas substantias esse et aliquas earum
condiciones. Et ideo per nullam scientiam speculativam potest sciri de aliqua substantia separata quid est,
quamvis per scientias speculativas possimus scire ipsas esse et aliquas earum condiciones, utpote quod sunt
intellectuales, incorruptibiles et huiusmodi.
Et haec est etiam sententia Commentatoris in III de anima, quamvis Avempace contrarium dixerit ex hoc quod
aestimabat quiditates rerum sensibilium sufficienter exprimere quiditates immateriales, quod patet esse falsum,
ut ibidem Commentator dicit, cum quiditas de utrisque dicatur quasi aequivoce.
RA1
Ad primum ergo dicendum quod Boethius non intendit dicere quod per scientiam theologiae possumus ipsam
formam divinam contemplari quid est, sed solum eam esse ultra omnia phantasmata.
RA2
Ad secundum dicendum quod quaedam res sunt a nobis per se ipsas cognoscibiles, et in talibus manifestandis
scientiae speculativae utuntur earum diffinitionibus ad demonstrandum ipsarum proprietates, sicut accidit in
scientiis quae demonstrant propter quid. Quaedam vero res sunt, quae non sunt nobis cognoscibiles ex se ipsis,
sed per effectus suos.
Et si quidem effectus sit adaequans causam, ipsa quiditas effectus accipitur ut principium ad demonstrandum
causam esse et ad investigandum quiditatem eius, ex qua iterum proprietates eius ostenduntur. Si autem sit
effectus non adaequans causam, tunc diffinitio effectus accipitur ut principium ad demonstrandum causam esse
et aliquas condiciones eius, quamvis quiditas causae sit semper ignota, et ita accidit in substantiis separatis.
RA3
Ad tertium dicendum quod duplex est felicitas hominis. Una imperfecta quae est in via, de qua loquitur
Philosophus, et haec consistit in contemplatione substantiarum separatarum per habitum sapientiae, imperfecta
tamen et tali, qualis in via est possibilis, non ut sciatur ipsarum quiditas. Alia est perfecta in patria, in qua ipse
Deus per essentiam videbitur et aliae substantiae separatae. Sed haec felicitas non erit per aliquam scientiam
speculativam, sed per lumen gloriae.
RA4
Ad quartum dicendum quod scientiae speculativae ordinantur in cognitionem substantiarum separatarum
imperfectam, ut dictum est.
RA5
Ad quintum dicendum quod nobis sunt indita principia, quibus nos possimus praeparare ad illam cognitionem
perfectam substantiarum separatarum, non autem quibus ad eam possimus pertingere. Quamvis enim homo
naturaliter inclinetur in finem ultimum, non tamen potest naturaliter illum consequi, sed solum per gratiam, et
hoc est propter eminentiam illius finis.

61

