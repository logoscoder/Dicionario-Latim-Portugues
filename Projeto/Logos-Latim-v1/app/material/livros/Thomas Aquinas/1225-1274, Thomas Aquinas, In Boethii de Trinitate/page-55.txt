est circa res mobiles et quae non uniformiter se habent, eius cognitio est minus firma, quia eius demonstrationes
frequenter procedunt, ut in maiori parte, ex hoc quod contingit aliquando aliter se habere. Et ideo etiam quanto
aliqua scientia magis appropinquat ad singularia, sicut scientiae operativae, ut medicina, alchimia et moralis,
minus possunt habere de certitudine propter multitudinem eorum quae consideranda sunt in talibus scientiis,
quorum quodlibet si omittatur, sequetur error, et propter eorum variabilitatem.
CO12
Est etiam processus mathematicae certior quam processus scientiae divinae, quia ea, de quibus est scientia
divina, sunt magis a sensibilibus remota, a quibus nostra cognitio initium sumit, et quantum ad substantias
separatas, in quarum cognitionem insufficienter inducunt ea, quae a sensibilibus accipimus, et quantum ad ea
quae sunt communia omnibus entibus, quae sunt maxime universalia et sic maxime remota a particularibus
cadentibus sub sensu. Mathematica autem ipsa in sensu cadunt et imaginationi subiacent, ut figura, linea et
numerus et huiusmodi. Et ideo intellectus humanus a phantasmatibus accipiens facilius capit horum cognitionem
et certius quam intelligentiae alicuius vel etiam quam quiditatem substantiae et actum et potentiam et alia
huiusmodi. Et sic patet quod mathematica consideratio est facilior et certior quam naturalis et theologica, et
multo plus quam scientiae aliae operativae, et ideo ipsa maxime dicitur disciplinaliter procedere. Et hoc est quod
Ptolemaeus dicit in principio almagesti: alia duo genera theorici potius quis opinionem quam conceptionem
scientialem dicat: theologicum quidem propter inapparens ipsius et incomprehensibile, physicum vero propter
materiae instabile et immanifestum. Solum autem mathematicum inquisitionis firmam stabilemque fidem
intendentibus dabit, velut utique demonstratione per indubitabiles vias facta.
RA11
Ad primum ergo dicendum quod quamvis in qualibet scientia disciplina accipiatur, tamen in mathematica
facilius et certius, ut dictum est.
RA12
Ad secundum dicendum quod naturalia quamvis sensui subiaceant, tamen propter sui fluxibilitatem non habent
magnam certitudinem, cum extra sensum fiunt, sicut habent mathematica, quae sunt absque motu et tamen sunt
in materia sensibili secundum esse, et sic sub sensu et imaginatione cadere possunt.
RA13
Ad tertium dicendum quod in addiscendo incipimus ab eo quod est magis facile, nisi necessitas aliud requirat.
Quandoque enim necessarium est in addiscendo incipere non ab eo quod est facilius, sed ab eo, a cuius
cognitione sequentium cognitio dependet. Et hac ratione oportet in addiscendo a logica incipere, non quia ipsa sit
facilior ceteris scientiis, habet enim maximam difficultatem, cum sit de secundo intellectis, sed quia aliae
scientiae ab ipsa dependent, in quantum ipsa docet modum procedendi in omnibus scientiis. Oportet autem
primo scire modum scientiae quam scientiam ipsam, ut dicitur in II metaphysicae.
RA14
Ad quartum dicendum quod a potentiis animae sumitur modus scientiarum propter modum quem habent
potentiae animae in agendo.
Unde modi scientiarum non respondent potentiis animae, sed modis quibus potentiae animae procedere possunt,
qui non solum diversificantur penes potentias tantum, sed etiam penes obiecta; et sic non oportet quod modus
cuiuslibet scientiae denominetur ab aliqua potentia animae. Potest tamen dici quod sicut modus physicae sumitur
a ratione, secundum quod a sensu accipit, modus autem divinae scientiae ab intellectu, secundum quod nude
aliquid considerat, ita etiam et modus mathematicae potest sumi a ratione, secundum quod accipit ab
imaginatione.
CO21
Ad tertiam quaestionem dicendum quod sicut rationabiliter procedere attribuitur naturali philosophiae, eo quod
in ipsa maxime observatur modus rationis, ita intellectualiter procedere attribuitur divinae scientiae, eo quod in
ipsa maxime observatur modus intellectus. Differt autem ratio ab intellectu, sicut multitudo ab unitate. Unde
dicit Boethius in IV de consolatione quod similiter se habent ratio ad intelligentiam et tempus ad aeternitatem et
circulus ad centrum. Est enim rationis proprium circa multa diffundi et ex eis unam simplicem cognitionem
colligere.
Unde Dionysius dicit 7 c. De divinis nominibus quod animae secundum hoc habent rationalitatem quod diffusive
circueunt exsistentium veritatem, et in hoc deficiunt ab Angelis; sed in quantum convolvunt multa ad unum,
quodam modo Angelis aequantur. Intellectus autem e converso per prius unam et simplicem veritatem considerat
et in illa totius multitudinis cognitionem capit, sicut Deus intelligendo suam essentiam omnia cognoscit. Unde
Dionysius ibidem dicit quod angelicae mentes habent intellectualitatem, in quantum uniformiter intelligibilia
divinorum intelligunt.
CO22
Sic ergo patet quod rationalis consideratio ad intellectualem terminatur secundum viam resolutionis, in quantum
ratio ex multis colligit unam et simplicem veritatem. Et rursum intellectualis consideratio est principium
rationalis secundum viam compositionis vel inventionis, in quantum intellectus in uno multitudinem
comprehendit. Illa ergo consideratio, quae est terminus totius humanae ratiocinationis, maxime est intellectualis
55

