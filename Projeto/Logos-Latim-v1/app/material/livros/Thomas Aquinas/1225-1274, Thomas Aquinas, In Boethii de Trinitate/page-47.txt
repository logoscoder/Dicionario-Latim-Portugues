intelligi sine naso, sive etiam sint secundum rem separata, sicut pater non potest intelligi sine intellectu filii,
quamvis istae relationes inveniantur in diversis rebus.
Si vero unum ab altero non dependeat secundum id quod constituit rationem naturae, tunc unum potest ab altero
abstrahi per intellectum ut sine eo intelligatur, non solum si sint separata secundum rem, sicut homo et lapis, sed
etiam si secundum rem coniuncta sint, sive ea coniunctione, qua pars et totum coniunguntur, sicut littera potest
intelligi sine syllaba, sed non e converso, et animal sine pede, sed non e converso, sive etiam sint coniuncta per
modum quo forma coniungitur materiae et accidens subiecto, sicut albedo potest intelligi sine homine, et e
converso.
CO2
Sic ergo intellectus distinguit unum ab altero aliter et aliter secundum diversas operationes; quia secundum
operationem, qua componit et dividit, distinguit unum ab alio per hoc quod intelligit unum alii non inesse. In
operatione vero qua intelligit, quid est unumquodque, distinguit unum ab alio, dum intelligit, quid est hoc, nihil
intelligendo de alio, neque quod sit cum eo, neque quod sit ab eo separatum. Unde ista distinctio non proprie
habet nomen separationis, sed prima tantum.
Haec autem distinctio recte dicitur abstractio, sed tunc tantum quando ea, quorum unum sine altero intelligitur,
sunt simul secundum rem.
Non enim dicitur animal a lapide abstrahi, si animal absque intellectu lapidis intelligatur. Unde cum abstractio
non possit esse, proprie loquendo, nisi coniunctorum in esse, secundum duos modos coniunctionis praedictos,
scilicet qua pars et totum uniuntur vel forma et materia, duplex est abstractio, una, qua forma abstrahitur a
materia, alia, qua totum abstrahitur a partibus. Forma autem illa potest a materia aliqua abstrahi, cuius ratio
essentiae non dependet a tali materia. Ab illa autem materia non potest forma abstrahi per intellectum, a qua
secundum suae essentiae rationem dependet. Unde cum omnia accidentia comparentur ad substantiam subiectam
sicut forma ad materiam et cuiuslibet accidentis ratio dependeat ad substantiam, impossibile est aliquam talem
formam a substantia separari. Sed accidentia superveniunt substantiae quodam ordine. Nam primo advenit ei
quantitas, deinde qualitas, deinde passiones et motus. Unde quantitas potest intelligi in materia subiecta,
antequam intelligantur in ea qualitates sensibiles, a quibus dicitur materia sensibilis. Et sic secundum rationem
suae substantiae non dependet quantitas a materia sensibili, sed solum a materia intelligibili.
Substantia enim remotis accidentibus non manet nisi intellectu comprehensibilis, eo quod sensitivae potentiae
non pertingunt usque ad substantiae comprehensionem. Et de huiusmodi abstractis est mathematica, quae
considerat quantitates et ea quae quantitates consequuntur, ut figuras et huiusmodi.
CO3
Totum etiam non a quibuslibet partibus abstrahi potest. Sunt enim quaedam partes, ex quibus ratio totius
dependet, quando scilicet hoc est esse tali toti quod ex talibus partibus componi, sicut se habet syllaba ad litteras
et mixtum ad elementa; et tales partes dicuntur partes speciei et formae, sine quibus totum intelligi non potest,
cum ponantur in eius diffinitione. Quaedam vero partes sunt quae accidunt toti, in quantum huiusmodi, sicut
semicirculus se habet ad circulum. Accidit enim circulo, quod sumantur per divisionem duae eius partes aequales
vel inaequales vel etiam plures; non autem accidit triangulo, quod in eo designentur tres lineae, quia ex hoc
triangulus est triangulus. Similiter etiam per se competit homini quod inveniatur in eo anima rationalis et corpus
compositum ex quattuor elementis, unde sine his partibus homo intelligi non potest, sed haec oportet poni in
diffinitione eius; unde sunt partes speciei et formae. Sed digitus, pes et manus et aliae huiusmodi partes sunt post
intellectum hominis, unde ex eis ratio essentialis hominis non dependet; et homo sine his intelligi potest. Sive
enim habeat pedes sive non, dummodo ponatur coniunctum ex anima rationali et corpore mixto ex elementis
propria mixtione, quam requirit talis forma, erit homo. Et hae partes dicuntur partes materiae, quae non ponuntur
in diffinitione totius, sed magis e converso. Et hoc modo se habent ad hominem omnes partes signatae, sicut
haec anima et hoc corpus et hic unguis et hoc os et huiusmodi. Hae enim partes sunt quidem partes essentiae
sortis et Platonis, non autem hominis, in quantum homo; et ideo potest homo abstrahi per intellectum ab istis
partibus, et talis abstractio est universalis a particulari.
CO4
Et ita sunt duae abstractiones intellectus. Una quae respondet unioni formae et materiae vel accidentis et subiecti,
et haec est abstractio formae a materia sensibili. Alia quae respondet unioni totius et partis, et huic respondet
abstractio universalis a particulari, quae est abstractio totius, in quo consideratur absolute natura aliqua
secundum suam rationem essentialem, ab omnibus partibus, quae non sunt partes speciei, sed sunt partes
accidentales. Non autem inveniuntur abstractiones eis oppositae, quibus pars abstrahatur a toto vel materia a
forma; quia pars vel non potest abstrahi a toto per intellectum, si sit de partibus materiae, in quarum diffinitione
ponitur totum, vel potest etiam sine toto esse, si sit de partibus speciei, sicut linea sine triangulo vel littera sine
syllaba vel elementum sine mixto. In his autem quae secundum esse possunt esse divisa, magis habet locum
separatio quam abstractio. Similiter autem cum dicimus formam abstrahi a materia, non intelligitur de forma
substantiali, quia forma substantialis et materia sibi correspondens dependent ad invicem, ut unum sine alio non
possit intelligi, eo quod proprius actus in propria materia fit. Sed intelligitur de forma accidentali, quae est
quantitas et figura, a qua quidem materia sensibilis per intellectum abstrahi non potest, cum qualitates sensibiles
47

