SC7
Item ostenditur quod spiritus sanctus sit aequalis patri et verus Deus per hoc quod dicitur Phil. 3 secundum
Graecam litteram: nos sumus circumcisio, qui spiritui Dei servimus, et intelligitur de latriae servitute, ut in
Graeco patet. Sed talis servitus nulli creaturae debetur, Deut. 6 et Matth. 4: Dominum Deum tuum adorabis, et
illi soli servies. Ergo spiritus sanctus non est creatura.
SC8
Praeterea, membra Christi non possunt esse templum alicuius qui sit minor quam Christus. Sed corpora nostra,
quae sunt membra Christi secundum apostolum, sunt templum spiritus sancti, ut dicitur 1 Cor. 6. Ergo spiritus
sanctus non est minor Christo, et sic nec patre. Et ita verum est id quod auctor dicit esse catholicae fidei
sententiam.
CO1
Responsio. Dicendum quod Arianorum positio inaequalitatem in personis divinis constituens non est catholicae
fidei professio, sed magis gentilis impietas, quod sic patet. Apud gentiles enim omnes substantiae immortales dii
dicebantur. Inter has autem ponebant Platonici tres primas et principales, ut patet per Augustinum in X de
civitate Dei et per Macrobium super somnium scipionis, scilicet Deum omnium creatorem, quem dicebant Deum
patrem propter hoc, quod ab ipso omnia derivarentur, et quandam inferiorem substantiam, quam paternam
mentem sive paternum intellectum dicebant, plenam omnium rerum ideis, et hanc factam a Deo patre dicebant, et
post hoc ponebant animam mundi quasi spiritum vitae totius mundi. Et has tres substantias tres principales deos
nominabant et tria principia, per quae animae purgantur.
CO2
Origenes autem Platonicis documentis insistens arbitratus est hoc modo in fide nostra ponendum esse tres, qui
testimonium dant in caelo, 1 ioh. Ultimo, sicut Platonici tres principales substantias posuerunt, unde posuit esse
filium creaturam et minorem patre in libro, quem peri archon, id est de principiis, nominavit, ut patet per
Hieronymum in quadam epistula de erroribus Origenis. Et cum ipse Alexandriae docuerit, ex eius scriptis suum
errorem Arius hausit. Et propter hoc dicit epiphanius quod Origenes fuit fons et pater Arii. Tantum ergo
christianae et catholicae fidei positio Arii de trinitate est contraria, quantum error gentilium, qui creaturas deos
dicentes eis latriae servitutem exhibebant. Quod arguit apostolus Rom. 1 dicens quod coluerunt et servierunt
creaturae potius quam creatori etc..
RA1
Ad primum ergo dicendum quod, sicut dicit Augustinus in II de trinitate, de patre et filio tripliciter dicitur aliquid
in scripturi quaedam namque unitatem substantiae et aequalitatem ipsorum ostendunt, ut: ego et pater unum
sumus. Quaedam vero filium minorem ostendunt propter formam servi, secundum quam factus est etiam se ipso
minor, secundum illud Phil. 2: semet ipsum exinanivit formam servi accipiens. Quaedam ita dicuntur, ut neque
minor neque aequalis ostendatur, sed tantum quod filius sit de patre, sicut dicitur ioh. 5: sicut habet pater vitam
in semet ipso, sic dedit et filio vitam habere.
Primae ergo auctoritates sunt catholicis in adminiculum ad veritatis defensionem. Sed ea, quae secundo et tertio
modo dicuntur in Scriptura, assumpserunt haeretici ad sui erroris confirmationem, sed vane.
Non enim ea quae de Christo dicuntur secundum humanam naturam sunt referenda ad eius divinitatem; alias
sequeretur quod secundum divinitatem esset mortuus, cum hoc de ipso secundum humanitatem dicatur. Similiter
nec ostenditur patre minor filius, quamvis filius sit ex patre, quia filius a patre omnia, quae pater habet, accepit,
ut habetur ioh. 16 et Matth. 11. Unde per hoc ordo originis, non inaequalitas deitatis astrui potest. Quod ergo
dicitur: pater maior me est, dictum est de filio secundum humanam naturam secundum Augustinum, vel
secundum Hilarium secundum divinam ita quod maioritas non importet inaequalitatem, quia filius non est minor
patre, cui datum est nomen super omne nomen, sed importat auctoritatem principii, secundum quod hoc nomen,
quo filius est aequalis patri, habet filius a patre.
RA2
Ad secundum dicendum quod filio subiecit omnia non solum pater, sed etiam ipse sibi, secundum illud Phil. 3:
secundum virtutem, qua potens est sibi subicere omnia, et hoc secundum deitatem, qua aequalis est patri. Et ideo
in hoc quod dicitur quod Christus subiectus erit ei, qui subiecit sibi omnia, non fit comparatio filii secundum
divinitate ad patrem, sed magis secundum humanitatem ad divinitatem patris, quae toti trinitati est communis.
Regnum ergo Christi sunt fideles ipsi; quod regnum tradet Deo et patri, non tamen sibi adimens, cum fideles ad
visionem patris adducet, qua visione etiam ipsius deitas videbitur.
Et tunc apparebit maxime esse secundum humanam naturam divinae subiectus, quando divina natura perfecte
cognoscetur, non tali subiectione, ut quidam haeretici dixerunt, quod ipsa humana natura a Christo assumpta
transeat in divinam, sed secundum quod est minor patris divinitate.
RA3
Ad tertium dicendum quod, sicut Augustinus dicit in I de trinitate, ex hoc filius rogat, quo minor est patre; quo
vero aequalis est, exaudit cum patre; id est secundum humanam naturam orat, secundum divinam exaudit. Sed
spiritus sanctus interpellare dicitur, in quantum nos interpellantes facit et nostris orationibus efficaciam praestat.
RA4
28

