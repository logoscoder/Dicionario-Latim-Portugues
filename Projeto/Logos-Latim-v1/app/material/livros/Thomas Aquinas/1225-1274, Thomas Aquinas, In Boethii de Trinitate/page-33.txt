quatenus participat aliquam similitudinem actus primi, licet imperfecte, ut sic illud, quod est iam compositum ex
materia et forma, sit medium inter potentiam puram et actum purum.
CO3
Non autem materia ex omni parte recipit aequaliter similitudinem primi actus, sed a quibusdam imperfecte, a
quibusdam vero perfectius, utpote quaedam participant divinam similitudinem secundum hoc tantum quod
subsistunt, quaedam vero secundum quod vivunt, quaedam vero secundum quod cognoscunt, quaedam
secundum quod intelligunt.
Ipsa igitur similitudo primi actus in quacumque materia exsistens est forma eius. Sed forma talis in quibusdam
facit esse tantum, in quibusdam esse et vivere, et sic de aliis una et eadem. Similitudo enim perfectior habet
omne illud quod habet similitudo minus perfecta, et adhuc amplius.
Aliquid ergo invenitur commune in utraque similitudine, quod in una substernitur imperfectioni et in alia
perfectioni, sicut materia substernebatur actui et privationi. Et ideo materia simul accepta cum hoc communi est
adhuc materialis respectu perfectionis et imperfectionis praedictae.
CO4
Et ex hoc materiali sumitur genus, differentiae vero ex perfectione et imperfectione praedicta. Sicut ex hoc
communi materiali, quod est habere vitam, sumitur hoc genus animatum corpus; ex perfectione vero superaddita
haec differentia sensibile; ex imperfectione vero haec differentia insensibile. Et sic diversitas talium materialium
inducit diversitatem generis, sicut animal a planta. Et propter hoc dicitur materia esse principium diversitatis
secundum genus. Et eadem ratione forma est principium diversitatis secundum speciem, quia a praedictis
formalibus, quae habent ad dicta materialia, unde genera sumuntur, comparationem formae ad materiam,
sumuntur differentiae quae constituunt species.
CO5
Sciendum tamen quod cum illud materiale, unde sumitur genus, habeat in se materiam et formam, logicus
considerat genus solum ex parte eius quod formale est, unde et eius diffinitiones dicuntur formales, sed naturalis
considerat genus ex parte utriusque. Et ideo contingit quandoque quod aliquid communicat in genere secundum
logicum, quod non communicat secundum naturalem. Contingit enim quandoque quod illud de similitudine
primi actus quod consequitur res aliqua in materia tali, aliud consequatur sine materia et aliud in alia materia
omnino diversa.
Sicut patet quod lapis in materia, quae est secundum potentiam ad esse, pertingit ad hoc quod subsistat, ad quod
idem pertingit sol secundum materiam ad ubi et non ad esse et Angelus omni materia carens. Unde logicus
inveniens in omnibus his illud materiae, ex quo genus sumebat, ponit omnia in uno genere substantiae. Naturalis
vero et metaphysicus, qui considerant omnia principia rei, non invenientes convenientiam in materia dicunt
genere differre secundum hoc quod dicitur in X metaphysicae quod corruptibile et incorruptibile differunt genere
et quod illa conveniunt genere, quorum materia est una et generatio ad invicem.
CO6
Sic ergo patet, quomodo materia facit diversitatem in genere et forma diversitatem in specie. Inter individua vero
unius speciei hoc modo consideranda est diversitas. Secundum Philosophum enim in VII metaphysicae sicut
partes generis et speciei sunt materia et forma, ita partes individui sunt haec materia et haec forma. Unde sicut
diversitatem in genere vel specie facit diversitas materiae vel formae absolute, ita diversitatem in numero facit
haec forma et haec materia. Nulla autem forma in quantum huiusmodi est haec ex se ipsa. Dico autem in
quantum huiusmodi propter animam rationalem, quae quodammodo ex se ipsa est hoc aliquid, sed non in
quantum forma. Intellectus enim quamlibet formam, quam possibile est recipi in aliquo sicut in materia vel in
subiecto, natus est attribuere pluribus, quod est contra rationem eius quod est hoc aliquid. Unde forma fit haec
per hoc quod recipitur in materia.
Sed cum materia in se sit indistincta, non potest esse quod formam receptam individuet, nisi secundum quod est
distinguibilis. Non enim forma individuatur per hoc quod recipitur in materia, nisi quatenus recipitur in hac
materia distincta et determinata ad hic et nunc. Materia autem non est divisibilis nisi per quantitatem. Unde
Philosophus dicit in I physicorum quod subtracta quantitate remanebit substantia indivisibilis. Et ideo materia
efficitur haec et signata, secundum quod subest dimensionibus.
CO7
Dimensiones autem istae possunt dupliciter considerari. Uno modo secundum earum terminationem; et dico eas
terminari secundum determinatam mensuram et figuram, et sic ut entia perfecta collocantur in genere quantitatis.
Et sic non possunt esse principium individuationis; quia cum talis terminatio dimensionum varietur frequenter
circa individuum, sequeretur quod individuum non remaneret semper idem numero.
Alio modo possunt considerari sine ista determinatione in natura dimensionis tantum, quamvis numquam sine
aliqua determinatione esse possint, sicut nec natura coloris sine determinatione albi et nigri; et sic collocantur in
genere quantitatis ut imperfectum. Et ex his dimensionibus indeterminatis materia efficitur haec materia signata,
et sic individuat formam, et sic ex materia causatur diversitas secundum numerum in eadem specie.
CO8

33

