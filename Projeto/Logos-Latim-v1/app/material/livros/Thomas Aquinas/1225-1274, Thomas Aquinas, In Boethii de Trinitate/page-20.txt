secundum veritatem et eius quod est secundum opinionem. Secundum enim rei veritatem haeretici christiani non
sunt, cum a doctrina Christi recedant, et quantum ad hoc catholica fides solitarie pollet; sed secundum
apparentiam et hominum opinionem haeretici christiani dicuntur, quia saltem vel voce nomen Christi confitentur,
et quantum ad hoc fides catholica non sola, sed maxime pollet. Ipsa enim communius et diffusius est recepta,
unde subdit: quae vocatur catholica in Graeco vel universalis in Latino, quod idem est; catholicum enim Graece
Latine universale dicitur.
PR2
Cuius nominis assignat duas rationes, dicens: tum propter praecepta universalium regularum. Praecepta enim,
quae fides catholica proponit, non uni tantum genti observanda, sed omnibus proponit, in quo praecipue differt a
lege Moysi, quae uni tantum populo praecepta proponebat.
Similiter etiam singulae haereses suis tantum sectatoribus praecepta accomoda tradunt, sed fides catholica de
omnibus curam gerens omnibus praecepta accomoda tribuit, non solum continentibus, ut Manichaei, sed etiam
coniugatis; non solum innocentibus, ut Novatiani, sed etiam paenitentibus quibus illi salutem denegant. Unde
subdit: quibus, scilicet universalibus regulis, intelligitur auctoritas eiusdem religionis, qua omnes ei subditi esse
debent. Vel dicuntur universales regulae, quia eis nihil falsitatis, nihil iniquitatis admiscetur in quocumque
articulo sive in quocumque casu. Deinde subiungit aliam causam dicens: tum propterea quod eius cultus etc..
Planum est secundum illud Psalmi: in omnem terram exivit etc..
PR3
Cuius haec de trinitatis etc.. Hic ponitur praenotatae fidei sententia de proposita quaestione. Et circa hoc tria
facit. Primo ponit catholicae fidei sententiam de unitate trinitatis. Secundo eiusdem sententiae rationem, ibi:
cuius coniunctionis etc.. Tertio ostendit praedictae rationis convenientiam ibi: principium enim pluralitatis.
Proponit autem fidei catholicae sententiam per modum argumenti, eo quod fides argumentum non apparentium
dicitur Hebr. 11. In quo quidem argumento ex hoc, quod deitas singulis personis uniformiter attribuitur,
concluditur quod de omnibus non pluraliter, sed singulariter hoc nomen Deus praedicatur.
PR4
Deinde huius sententiae rationem assignat. Et primo ponit rationem, secundo per contrarium exponit, ibi: eos
enim etc.. Dicit ergo: cuius quidem coniunctionis, id est coniunctae argumentationis, ratio est indifferent scilicet
deitatis in tribus personis, quam fides catholica confitetur.
Ex hoc enim est quod ex praemissis praedicta conclusio sequitur, quia indifferens deitas tribus personis non
differenter attribuitur. Quam quidem rationem per contrarium exponit, dicens: eos enim comitatur differentia,
deitatis scilicet, qui vel augent vel minuunt, id est qui ponunt unam personam maiorem vel minorem alia, ut
Ariani dicentes patrem esse maiorem filio. Unde subdit: qui, scilicet Ariani, variantes trinitatem gradibus
meritorum, id est dignitatum, dum filium patri subiciunt et spiritum sanctum utrique, distrahunt, id est in diversa
trahunt deitatem in eis dividendo, atque in pluralitatem deducunt. Ex divisione enim sequitur pluralitas. E
contrario vero catholici aequalitatem personarum confitentes indifferentiam profitentur et per consequens
unitatem.
PR5
Deinde cum dicit: principium enim etc., ostendit rationem praemissam esse convenientem. Et dividitur in duas
partes. In prima demonstrat praeassignatae rationis necessitatem. In secunda quiddam, quod in sua
demonstratione supposuit, probat, ibi: omnium namque etc.. Circa primum proponit duo. Primo quod alteritas est
principium pluralitatis, alteritatem intelligens differentiam qua aliqua inter se altera constituuntur.
Et maluit dicere alteritatem quam alietatem, quia non solum substantiales differentiae pluralitatem constituunt,
quarum est facere aliud, sed etiam accidentales, quarum est facere alterum; ad alietatem vero sequitur alteritas,
sed non e converso. Ex hoc autem habetur ratio arianicae deductionis. Si enim alteritas est principium pluralitatis
et posita causa ponitur effectus, ergo ponentibus alteritatem per augmentum et diminutionem sequitur pluralitas
deitatis. Secundo proponit alteritatem esse proprium principium pluralitatis, quia praeter eam pluralitas intelligi
non potest. Ex quo habetur ratio catholicae coniunctionis.
Remota enim propria causa tollitur effectus. Si ergo in tribus personis non est alteritas aliqua deitatis, non erit
pluralitas, sed unitas.
PR6
Deinde cum dicit: omnium namque rerum etc., probat quod supposuerat, scilicet alteritatem esse proprium
principium pluralitatis. Et est ratio sua talis. Omnium rerum genere vel specie vel numero differentium est aliqua
alteritas sive differentia causa diversitatis. Sed omnes res plures sive sint tres sive quotlibet, sunt diversae vel
genere vel specie vel numero.
Ergo omnium plurium principium est aliqua alteritas. Circa hanc rationem tria facit. Primo ponit minorem,
secundo ibi: quotiens enim etc.
Probationem minoris, quae talis est. Quotiens dicitur idem, totiens dicitur diversum. Sed idem dicitur tribus
modis: genere, specie et numero.

20

