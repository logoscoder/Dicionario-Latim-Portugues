metaphysica dicitur. Alia vero, quae ipsas res divinas considerat propter se ipsas ut subiectum scientiae et haec
est theologia, quae in sacra Scriptura traditur. Utraque autem est de his quae sunt separata a materia et motu
secundum esse, sed diversimode, secundum quod dupliciter potest esse aliquid a materia et motu separatum
secundum esse. Uno modo sic, quod de ratione ipsius rei, quae separata dicitur, sit quod nullo modo in materia et
motu esse possit, sicut Deus et Angeli dicuntur a materia et motu separati. Alio modo sic, quod non sit de ratione
eius quod sit in materia et motu, sed possit esse sine materia et motu, quamvis quandoque inveniatur in materia
et motu. Et sic ens et substantia et potentia et actus sunt separata a materia et motu, quia secundum esse a materia
et motu non dependent, sicut mathematica dependebant, quae numquam nisi in materia esse possunt, quamvis
sine materia sensibili possint intelligi. Theologia ergo philosophica determinat de separatis secundo modo sicut
de subiectis, de separatis autem primo modo sicut de principiis subiecti. Theologia vero sacrae Scripturae tractat
de separatis primo modo sicut de subiectis, quamvis in ea tractentur aliqua quae sunt in materia et motu,
secundum quod requirit rerum divinarum manifestatio.
RA1
Ad primum ergo dicendum quod illa, quae non assumuntur in scientia nisi ad alterius manifestationem, non
pertinent per se ad scientiam, sed quasi per accidens. Sic enim in naturalibus quaedam mathematica assumuntur,
et per hunc modum nihil prohibet in scientia divina esse quaedam quae sunt in materia et motu.
RA2
Ad secundum dicendum quod moveri non attribuitur Deo proprie, sed quasi metaphorice, et hoc dupliciter. Uno
modo, secundum quod improprie operatio intellectus vel voluntatis motus dicitur, et secundum hoc dicitur
aliquis movere se ipsum, quando intelligit vel diligit se. Et per hunc modum potest verificari dictum Platonis qui
dixit quod primus motor movet se ipsum, quia scilicet intelligit et diligit se, ut Commentator dicit in VIII
physicorum. Alio modo, secundum quod ipse effluxus causatorum a suis causis nominari potest processio sive
motus quidam causae in causatum, in quantum in ipso effectu relinquitur similitudo causae, et sic causa, quae
prius erat in se ipsa, postmodum fit in effectu per suam similitudinem. Et hoc modo Deus, qui similitudinem
suam omnibus creaturis impartitus est, quantum ad aliquid dicitur per omnia moveri vel ad omnia procedere, quo
modo loquendi utitur frequenter Dionysius. Et secundum hunc etiam modum videtur intelligi quod dicitur Sap. 7
quod omnium mobilium mobilior est sapientia et quod attingit a fine usque ad finem fortiter. Hoc autem non est
proprie moveri, et ideo ratio non sequitur.
RA3
Ad tertium dicendum quod scientia divina, quae est per inspirationem divinam accepta, non est de Angelis sicut
de subiecto, sed solum sicut de his, quae assumuntur ad manifestationem subiecti. Sic enim in sacra Scriptura
agitur de Angelis sicut et de ceteris creaturis. Sed in scientia divina, quam Philosophi tradunt, consideratur de
Angelis, quos intelligentias vocant, eadem ratione qua et de prima causa, quae Deus est, in quantum ipsi etiam
sunt rerum principia secunda, saltem per motum orbium, quibus quidem nullus motus physicus accidere potest.
Motus autem, qui est secundum electionem, reducitur ad illum modum, quo actus intellectus vel voluntatis motus
dicitur, quod est improprie dictum motu pro operatione sumpto. Motus etiam, quo dicuntur secundum locum
moveri, non est secundum circumscriptionem localem, sed secundum operationem, quam exercent in hoc vel in
illo loco, aut secundum aliquam aliam habitudinem, quam habent ad locum, omnino aequivocam ab illa
habitudine, quam habet corpus locatum ad locum. Et ideo patet quod eis non convenit motus, secundum quod
naturalia in motu esse dicuntur.
RA4
Ad quartum dicendum quod actus et potentia sunt communiora quam materia et forma; et ideo in Angelis, etsi
non inveniatur compositio formae et materiae, potest tamen inveniri in eis potentia et actus. Materia enim et
forma sunt partes compositi ex materia et forma, et ideo in illis tantum invenitur compositio materiae et formae,
quorum una pars se habet ad aliam ut potentia ad actum. Quod autem potest esse, potest et non esse; et ideo
possibile est unam partem inveniri cum alia et sine alia, et ideo compositio materiae et formae non invenitur
secundum Commentatorem in I caeli et mundi et in VIII metaphysicae nisi in his quae sunt per naturam
corruptibilia.
Nec obstat quod aliquod accidens in aliquo subiecto perpetuo conservetur, sicut figura in caelo, cum tamen
corpus caeleste impossibile sit esse sine tali figura et omnia accidentia consequuntur substantiam sicut causam,
et ideo subiectum se habet ad accidentia non solum ut potentia passiva, sed etiam quodammodo ut potentia
activa, et ideo aliqua accidentia naturaliter perpetuantur in suis subiectis.
Materia autem non est hoc modo causa formae, et ideo omnis materia, quae subest alicui formae, potest etiam
non subesse, nisi fortassis a causa extrinseca contineatur; sicut virtute divina ponimus aliqua corpora etiam ex
contrariis composita esse incorruptibilia, ut corpora resurgentium.
Essentia autem Angeli secundum naturam suam incorruptibilis est, et ideo non est in ea compositio formae et
materiae. Sed quia non habet esse a se ipso Angelus, ideo se habet in potentia ad esse quod accipit a Deo, et sic
esse a Deo acceptum comparatur ad essentiam eius simplicem ut actus ad potentiam. Et hoc est quod dicitur
quod sunt compositi ex quod est et quo est, ut ipsum esse intelligatur quo est, ipsa vero natura Angeli intelligatur

51

