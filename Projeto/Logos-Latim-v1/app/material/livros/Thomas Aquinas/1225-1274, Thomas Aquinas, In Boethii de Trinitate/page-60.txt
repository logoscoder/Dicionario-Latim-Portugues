Unde etiam et corpora caelestia, in quantum sunt alterius generis ab istis inferioribus, a nobis ut plurimum per
negationes cognoscuntur, utpote quia neque sunt levia neque gravia neque calida neque frigida.
Loco autem accidentium habemus in substantiis praedictis habitudines earum ad substantias sensibiles vel
secundum comparationem causae ad effectum vel secundum comparationem excessus. Ita ergo de formis
immaterialibus cognoscimus an est et habemus de eis loco cognitionis quid est cognitionem per negationem, per
causalitatem et per excessum, quos etiam modos Dionysius ponit in libro de divinis nominibus.
Et hoc modo Boethius intelligit esse inspiciendam ipsam divinam formam per remotionem omnium
phantasmatum, non ut sciatur de ea quid est.
Et per hoc patet solutio ad obiecta, quia primae rationes procedunt de cognitione quid est perfecta, aliae autem de
cognitione imperfecta, qualis dicta est.
|#4 Articulus 4
AG1
Ad quartum sic proceditur. Videtur quod ad formam divinam inspiciendam per scientias speculativas perveniri
possit.
Theologia enim pars scientiae speculativae est, ut hic Boethius dicit. Sed ad theologiam pertinet ipsam formam
inspicere divinam, ut hic dicitur. Ergo ad cognoscendam divinam formam potest perveniri per scientias
speculativas.
AG2
Praeterea, de substantiis immaterialibus in aliqua scientia speculativa determinatur, quia in scientia divina. Sed
quaecumque scientia determinat de aliqua substantia, inspicit formam illius substantiae, quia omnis cognitio est
per formam et omnis demonstrationis secundum Philosophum principium est quod quid est. Ergo inspicere
formas separatas possumus per scientias speculativas.
AG3
Praeterea, ultima felicitas hominis secundum Philosophos consistit in intelligendo substantias separatas. Cum
enim felicitas sit operatio perfectissima, oportet quod sit optimorum sub intellectu cadentium, ut potest accipi ex
Philosopho in X ethicorum. Est autem felicitas illa, de qua Philosophi loquuntur, operatio a sapientia procedens,
cum sapientia sit perfectissima virtus perfectissimae potentiae, scilicet intellectus, et haec operatio sit felicitas, ut
dicitur in X ethicorum ergo per sapientiam intelliguntur substantiae separatae. Sed sapientia est scientia quaedam
speculativa, ut patet in principio metaphysicae et in VI ethicorum. Ergo per scientias speculativas possumus
intelligere substantias separatas.
AG4
Praeterea, frustra est quod non potest pertingere ad finem propter quem est. Sed omnium scientiarum
speculativarum consideratio ordinatur sicut in finem in cognitionem substantiarum separatarum, quia
perfectissimum in quolibet genere est finis. Ergo si per scientias speculativa huiusmodi substantiae intelligi non
possent, omnes scientiae speculativae essent frustra, quod est inconveniens.
AG5
Praeterea, omne, quod ordinatur naturaliter in finem aliquem, habet sibi indita aliqua principia, quibus potest
pervenire in finem illum, ex quibus inclinatur etiam in finem illum; naturalium enim motionum principia sunt
intra. Sed homo naturaliter est ordinatus ad cognitionem substantiarum immaterialium sicut ad finem, ut a
sanctis et a philosophis traditur. Ergo habet in se aliqua principia illius cognitionis naturaliter indita. Sed omne
illud, in quod possumus devenire ex principiis naturaliter notis, pertinet ad considerationem alicuius scientiae
speculativae. Ergo cognitio substantiarum immaterialium ad aliquas scientias speculativas pertinet.
SC1
Sed contra est quod Commentator dicit in III de anima quod ad hanc positionem sequitur vel quod scientiae
speculativae nondum sint perfectae, cum illae scientiae nondum sint inventae, quibus possimus substantias
separatas intelligere, et hoc, si contingat ex ignorantia aliquorum principiorum quod nondum substantias
praedictas intelligamus; vel si contingat ex defectu naturae nostrae quod non possimus illas scientias speculativas
invenire, quibus praedictae substantiae intelligantur, sequetur quod si aliqui nati sunt huiusmodi scientias
invenire, quod nos et ipsi simus aequivoce homines; quorum primum est improbabile, secundum autem est
impossibile. Ergo non potest hoc per aliquas speculativas scientias esse quod substantias praedictas intelligamus.
SC2
Praeterea, in scientiis speculativis investigantur diffinitiones, quibus rerum essentiae intelliguntur per viam
divisionis generis in differentias et per investigationem causarum rei et accidentium ipsius quae magnam partem
conferunt ad cognoscendum quod quid est. Sed haec non possumus de substantiis immaterialibus cognoscere,
quia, ut iam dictum est, naturaliter loquendo non conveniunt in genere cum istis sensibilibus substantiis nobis
notis; causam autem vel non habent, ut Deus, vel est nobis occultissima, sicut causa Angelorum; accidentia etiam
eorum sunt nobis ignota. Ergo non potest aliqua scientia speculativa esse, per quam perveniamus ad intelligendas
substantias immateriales.
SC3
60

