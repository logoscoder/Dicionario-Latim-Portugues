SC5
Praeterea, Augustinus in II de doctrina christiana: Philosophi autem qui dicuntur si qua forte vera et fidei nostrae
accomoda dixerunt, non solum formidanda non sunt, sed ab eis tamquam iniustis possessoribus in usum nostrum
vindicanda. Et sic idem quod prius.
SC6
Praeterea, Daniel 1 super illud: proposuit autem Daniel etc., dicit Glossa: si quis imperitus mathematicae artis
contra mathematicos scribat aut expers philosophiae contra Philosophos agat, quis etiam ridendus vel ridendo
non rideat? sed oportet quandoque doctorem sacrae Scripturae contra Philosophos agere. Ergo oportet eum
philosophia uti.
CO1
Responsio. Dicendum quod dona gratiarum hoc modo naturae adduntur quod eam non tollunt, sed magis
perficiunt; unde et lumen fidei, quod nobis gratis infunditur, non destruit lumen naturalis rationis divinitus nobis
inditum. Et quamvis lumen naturale mentis humanae sit insufficiens ad manifestationem eorum quae
manifestantur per fidem, tamen impossibile est quod ea, quae per fidem traduntur nobis divinitus, sint contraria
his quae sunt per naturam nobis indita. Oporteret enim alterum esse falsum; et cum utrumque sit nobis a Deo,
Deus nobis esset auctor falsitatis, quod est impossibile. Sed magis cum in imperfectis inveniatur aliqua imitatio
perfectorum, in ipsis, quae per naturalem rationem cognoscuntur, sunt quaedam similitudines eorum quae per
fidem sunt tradita.
CO2
Sicut autem sacra doctrina fundatur supra lumen fidei, ita philosophia fundatur supra lumen naturale rationis;
unde impossibile est quod ea, quae sunt philosophiae, sint contraria his quae sunt fidei, sed deficiunt ab eis.
Continent tamen aliquas eorum similitudines et quaedam ad ea praeambula, sicut natura praeambula est ad
gratiam. Si quid autem in dictis Philosophorum invenitur contrarium fidei, hoc non est philosophia, sed magis
philosophiae abusus ex defectu rationis. Et ideo possibile est ex principiis philosophiae huiusmodi errorem
refellere vel ostendendo omnino esse impossibile vel ostendendo non esse necessarium. Sicut enim ea quae sunt
fidei non possunt demonstrative probari, ita quaedam contraria eis non possunt demonstrative ostendi esse falsa,
sed potest ostendi ea non esse necessaria.
CO3
Sic ergo in sacra doctrina philosophia possumus tripliciter uti. Primo ad demonstrandum ea quae sunt
praeambula fidei, quae necesse est in fide scire, ut ea quae naturalibus rationibus de Deo probantur, ut Deum
esse, Deum esse unum et alia huiusmodi vel de Deo vel de creaturis in philosophia probata, quae fides supponit.
Secundo ad notificandum per aliquas similitudines ea quae sunt fidei, sicut Augustinus in libro de trinita utitur
multis similitudinibus ex doctrinis philosophicis sumptis ad manifestandum trinitatem. Tertio ad resistendum his
quae contra fidem dicuntur sive ostendendo ea esse falsa sive ostendendo ea non esse necessaria.
CO4
Tamen utentes philosophia in sacra doctrina possunt dupliciter errare.
Uno modo in hoc quod utantur his quae sunt contra fidem, quae non sunt philosophiae, sed corruptio vel abusus
eius, sicut Origenes fecit.
Alio modo, ut ea quae sunt fidei includantur sub metis philosophiae, ut scilicet si aliquis credere nolit nisi quod
per philosophiam haberi potest, cum e converso philosophia sit ad metas fidei redigenda, secundum illud
apostoli 2 Cor. 10: in captivitatem redigentes omnem intellectum in obsequium Christi.
RA1
Ad primum ergo dicendum quod ex omnibus verbis illis ostenditur quod doctrina Philosophorum non sit
utendum quasi principali, ut scilicet propter eam veritas fidei credatur; non tamen removetur, quin ea possint uti
sacri doctores quasi secundaria. Unde ibidem super illud: perdam sapientiam sapientum, dicit Glossa: non ideo
hoc dicit ut veritatis intelligentia possit a Deo reprobari, sed quia eorum prudentia reprobatur, qui in sua
eruditione confidunt. Ut tamen totum quod est fidei non humanae potentiae aut sapientiae tribueretur, sed Deo,
voluit Deus ut primitiva apostolorum praedicatio esset in infirmitate et simplicitate, cui tamen postea potentia et
saecularis sapientia superveniens ostendit per victoriam fidei mundum esse Deo subiectum et quantum ad
potentiam et quantum ad sapientiam.
RA2
Ad secundum dicendum quod sapientia saecularis dicitur esse contraria Deo quantum ad eius abusum, sicut ea
haeretici abutuntur, non quantum ad eius veritatem.
RA3
Ad tertium dicendum quod sacramentum fidei pro tanto dicitur liberum a philosophicis argumentis, quia sub
metis philosophiae non coartatur, ut dictum est.
RA4
Ad quartum dicendum quod Hieronymus adeo afficiebatur ad gentilium libros quod sacram Scripturam
quodammodo contemnebat; unde ipsemet ibidem dicit: si quando in memet reversus prophetas legere coepissem,
sermo horrebat incultus. Et hoc esse reprehensibile nullus ambigit.
17

