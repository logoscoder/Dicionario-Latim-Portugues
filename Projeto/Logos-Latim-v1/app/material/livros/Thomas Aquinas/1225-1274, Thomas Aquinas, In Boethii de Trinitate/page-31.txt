procedat primo unum, quod cum causa pluralitatem constituat, et ex eo iam possunt duo procedere: unum
secundum se ipsum, aliud secundum coniunctionem ipsius ad causam. Quod dicere non cogimur, cum unum
primum possit aliquid imitari, in quo alterum ab eo deficit, et deficere, in quo alterum imitatur.
Et sic possunt inveniri plures primi effectus, in quorum quolibet est negatio et causae et effectus alterius
secundum idem vel secundum remotiorem distantiam etiam in uno et eodem.
CO3
Sic ergo patet quod prima pluralitatis vel divisionis ratio sive principium est ex negatione et affirmatione, ut talis
ordo originis pluralitatis intelligatur, quod primo sint intelligenda ens et non ens, ex quibus ipsa prima divisa
constituuntur, ac per hoc plura. Unde sicut post ens, in quantum est indivisum, statim invenitur unum, ita post
divisionem entis et non entis statim invenitur pluralitas priorum simplicium. Hanc autem pluralitatem
consequitur ratio diversitatis, secundum quod manet in ea suae causae virtus, scilicet oppositionis entis et non
entis. Ideo enim unum plurium diversum dicitur alteri comparatum, quia non est illud.
Et quia causa secunda non producit effectum nisi per virtutem causae primae, ideo pluralitas primorum non facit
divisionem et pluralitatem in secundis compositis, nisi in quantum manet in ea vis oppositionis primae, quae est
inter ens et non ens, ex qua habet rationem diversitatis.
Et sic diversitas primorum facit pluralitatem secundorum.
CO4
Et secundum hoc verum est quod Boethius dicit quod alteritas est principium pluralitatis. Ex hoc enim alteritas in
aliquibus invenitur, quod eis diversa insunt. Quamvis autem divisio praecedat pluralitatem priorum, non tamen
diversitas, quia divisio non requirit utrumque condivisorum esse ens, cum sit divisio per affirmationem et
negationem; sed diversitas requirit utrumque esse ens, unde praesupponit pluralitatem. Unde nullo modo potest
esse quod pluralitatis primorum causa sit diversitas, nisi diversitas pro divisione sumatur. Loquitur ergo Boethius
de pluralitate compositorum, quod patet ex hoc, quod inducit probationem de his quae sunt diversa genere vel
specie vel numero, quod non est nisi compositorum. Omne enim, quod est in genere, oportet esse compositum ex
genere et differentia. Eos autem, qui ponunt patrem et filium inaequales deos, sequitur compositio saltem ratione,
in quantum ponunt eos convenire in hoc quod sunt Deus et differre in hoc quod sunt inaequales.
RA1
Ad primum ergo dicendum quod numerus ex verbis illis ostenditur esse prior rebus aliis creatis, ut elementis et
aliis huiusmodi, non autem aliis intentionibus, utpote affirmatione et negatione aut divisione vel aliis huiusmodi.
Nec tamen quilibet numerus est prior omnibus rebus creatis, sed numerus qui est exemplar omnis rei, scilicet
ipse Deus, qui secundum Augustinum est numerus omni rei speciem praebens.
RA2
Ad secundum dicendum quod pluralitas communiter loquendo immediate sequitur ens, non tamen oportet quod
omnis pluralitas. Et ideo non est inconveniens, si pluralitas secundorum causetur ex diversitate priorum.
RA3
Ad tertium dicendum quod sicut unum et multa, ita idem et diversum non sunt propria unius generis, sed sunt
quasi passiones entis, in quantum est ens. Et ideo non est inconveniens, si aliquorum diversitas aliorum
pluralitatem causet.
RA4
Ad quartum dicendum quod omnem diversitatem praecedit aliqua pluralitas, sed non omnem pluralitatem
praecedit diversitas, sed aliquam pluralitatem aliqua diversitas. Unde et utrumque verum est, scilicet quod
multitudo diversitatem faciat communiter loquendo, ut Philosophus dicit, et quod diversitas in compositis faciat
pluralitatem, ut Boethius hic dicit.
RA5
Ad quintum dicendum quod Boethius accepit alteritatem pro diversitate, quae constituitur ex aliquibus
differentiis, sive sint accidental sive substantiales. Illa vero, quae sunt diversa et non differentia, sunt prima, de
quibus hic Boethius non loquitur.
|#2 Articulus 2
AG1
Ad secundum sic proceditur. Videtur quod varietas accidentium non possit esse causa pluralitatis secundum
numerum.
Philosophus enim dicit in V metaphysicae quod numero sunt unum, quorum est materia una. Ergo et numero
plura, quorum sunt materiae plures. Ergo diversitatem in numero non facit varietas accidentium, sed magis
diversitas materiae.
AG2
Praeterea, Philosophus dicit in X metaphysicae quod idem est rebus causa substantiae et unitatis. Sed accidentia
non sunt individuis causa substantiae, ergo nec unitatis, et ita per consequens nec pluralitatis secundum
numerum.
AG3
31

