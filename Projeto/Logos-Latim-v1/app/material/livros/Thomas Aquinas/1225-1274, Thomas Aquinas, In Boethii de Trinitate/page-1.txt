OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*DE_TRINITATE
IN BOETHII DE TRINITATE
|+PR Prooemium
PR1
Ab initio nativitatis investigabo et ponam in lucem scientiam illius, Sap. 6. Naturalis mentis humanae intuitus
pondere corruptibilis corporis aggravatus in primae veritatis luce, ex qua omnia sunt facile cognoscibilia, defigi
non potest. Unde oportet ut secundum naturalis cognitionis progressum ratio a posterioribus in priora deveniat et
a creaturis in Deum, Rom. 1: invisibilia ipsius a creatura mundi etc.; Sap. 13: a magnitudine speciei creaturae
etc.. Et hoc est quod dicitur iob 36: omnes homines vident eum, scilicet Deum, unusquisque intuetur procul.
Creaturae enim, per quas naturaliter cognoscitur Deus, in infinitum ab ipso distant. Sed quia in his, quae procul
videntur, facile visus decipitur, idcirco ex creaturis in Deum cognoscendum tendentes in errores multiplices
inciderunt. Unde dicitur Sap. 14 quod creaturae Dei sunt muscipulae pedibus insipientium et in Psalmo:
defecerunt scrutantes scrutinio. Et ideo Deus humano generi aliam tutam viam cognitionis providit, suam
notitiam mentibus hominum per fidem infundens. Unde dicitur 1 Cor. 2: quae sunt Dei, nemo novit nisi spiritus
Dei, nobis autem revelavit Deus per spiritum suum.
Et hic est spiritus, quo efficimur credentes, 2 Cor. 4: habentes eundem spiritum fidei credimus, propter quod et
loquimur. Sicut ergo naturalis cognitionis principium est creaturae notitia a sensu accepta, ita cognitionis desuper
datae principium est primae veritatis notitia per fidem infusa. Et hinc est quod diverso ordine hinc inde
proceditur Philosophi enim, qui naturalis cognitionis ordinem sequuntur, praeordinant scientiam de creaturis
scientiae divinae, scilicet naturalem metaphysicae. Sed apud theologos proceditur e converso, ut creatoris
consideratio considerationem praeveniat creaturae.
PR2
Hunc ergo ordinem secutus Boethius ea quae sunt fidei tractare intendens in ipsa summa rerum origine
principium suae considerationis instituit, scilicet trinitate unius simplicis Dei. Unde ei competunt verba
praemissa: ab initio nativitatis etc.. In quibus circa praesens opusculum, quod ad symmachum patricium urbis
composuit, tria possunt notari, scilicet materia, modus et finis.
PR3
Materia siquidem huius operis est in una divina essentia trinitas personarum, quae consurgit ex prima nativitate,
qua divina sapientia a patre aeternaliter generatur, Prov. 8: nondum erant abyssi, et ego iam concepta eram; in
Psalmo: ego hodie genui te. Quae quidem nativitas initium est cuiuslibet nativitatis alterius, cum ipsa sola sit
perfecte naturam capiens generantis; aliae vero omnes imperfectae sunt, secundum quas genitum aut partem
substantiae generantis accipit aut substantiae similitudinem. Unde oportet quod a praedicta nativitate omnis alia
nativitas per quandam imitationem derivetur, Eph. 3: ex quo omnis paternitas in caelo et in terra nominatur. Et
propter hoc filius dicitur primogenitus omnis creaturae, Col. 1, ut nativitatis origo et imitatio designetur, non
eadem generationis ratio. Unde convenienter dicit: ab initio nativitatis; Prov. 8: Dominus possedit me in initio
viarum suarum. Nec solum creaturarum est initium praedicta nativitas, sed etiam spiritus sancti, qui a generante
genitoque procedit.
Per hoc autem quod non dicit: initium nativitatis investigabo, sed ab initio designatur quod in hoc nativitatis
initio eius perscrutatio non finitur sed ab hoc incipiens ad alia procedit.
PR4
Eius namque doctrina in tres partes dividitur. Prima namque est de trinitate personarum, ex quarum processione
omnis alia nativitas vel processio derivatur, in hoc quidem libro, qui prae manibus habetur, quantum ad id quod
de trinitate et unitate sciendum est, in alio vero libro, quem ad iohannem diaconum ecclesiae Romanae scribit, de
1

