Per formam autem suam aliquid dupliciter videtur. Uno modo per formam quae est ipsa res, sicut Deus se
cognoscit per essentiam suam et etiam Angelus se ipsum. Alio modo per formam quae est ab ipso, sive sit
abstracta ab ipso, quando scilicet forma immaterialior est quam res, sicut forma lapidis abstrahitur a lapide; sive
sit impressa intelligenti ab eo, utpote quando res est simplicior quam similitudo per quam cognoscitur, sicut
Avicenna dicit quod intelligentias cognoscimus per impressiones earum in nobis. Quia igitur intellectus noster
secundum statum viae habet determinatam habitudinem ad formas, quae a sensu abstrahuntur, cum comparetur
ad phantasmata sicut visus ad colores, ut dicitur in III de anima, non potest ipsum Deum cognoscere in hoc statu
per formam quae est essentia sua, sed sic cognoscetur in patria a beatis.
CO2
Similitudo etiam quaecumque impressa ab ipso in intellectum humanum non sufficeret ad hoc quod faceret eius
essentiam cognosci, cum in infinitum excedat quamlibet formam creatam, ratione cuius intellectui per formas
creatas pervius non potest esse Deus, ut Augustinus dicit.
Nec etiam in statu huius viae cognoscitur Deus a nobis per formas pure intelligibiles, quae sint aliqua similitudo
ipsius propter connaturalitatem intellectus nostri ad phantasmata, ut dictum est. Unde relinquitur quod
solummodo per effectus formam cognoscatur. Effectus autem est duplex: quidam, qui adaequatur virtuti suae
causae, et per talem effectum cognoscitur plenarie virtus causae, et per consequens quiditas ipsius; alius effectus
est, qui deficit a praedicta aequalitate, et per talem effectum non potest comprehendi virtus agentis et per
consequens nec essentia eius; sed cognoscitur tantum de causa quod est. Et sic se habet cognitio effectus ut
principium ad cognoscendum de causa an est, sicut se habet quiditas ipsius causae, cum per suam formam
cognoscitur. Hoc autem modo se habet omnis effectus ad Deum. Et ideo non possumus in statu viae pertingere
ad cognoscendum de ipso nisi quia est. Et tamen unus cognoscentium quia est alio perfectius cognoscit, quia
causa tanto ex effectu perfectius cognoscitur, quanto per effectum magis apprehenditur habitudo causae ad
effectum.
CO3
Quae quidem habitudo in effectu non pertingente ad aequalitatem suae causae attenditur secundum tria, scilicet
secundum progressionem effectus a causa et secundum hoc quod effectus consequitur de similitudine suae
causae et secundum hoc quod deficit ab eius perfecta consecutione.
Et sic tripliciter mens humana proficit in cognitione Dei, quamvis ad cognoscendum quid est non pertingat, sed
an est solum. Primo, secundum quod perfectius cognoscitur eius efficacia in producendo res.
Secundo, prout nobiliorum effectuum causa cognoscitur, qui cum eius similitudinem aliquam gerant, magis
eminentiam eius commendant.
Tertio in hoc quod magis ac magis cognoscitur elongatus ab omnibus his, quae in effectibus apparent. Unde dicit
Dionysius in libro de divinis nominibus quod cognoscitur ex omnium causa et excessu et ablatione.
CO4
In hoc autem profectu cognitionis maxime iuvatur mens humana, cum lumen eius naturale nova illustratione
confortatur; sicut est lumen fidei et doni sapientiae et intellectus, per quod mens in contemplatione supra se
elevari dicitur, in quantum cognoscit Deum esse supra omne id, quod naturaliter comprehendit. Sed quia ad eius
essentiam videndam penetrare non sufficit, dicitur in se ipsam quodammodo ab excellenti lumine reflecti, et hoc
est quod dicitur Gen. 32 super illud: vidi Dominum facie ad faciem, in Glossa Gregorii: visus animae, cum in
Deum intenditur, immensitatis coruscatione reverberatur.
RA1
Ad primum ergo dicendum quod secundum hoc dicimur in fine nostrae cognitionis Deum tamquam ignotum
cognoscere, quia tunc maxime mens in cognitione profecisse invenitur, quando cognoscit eius essentiam esse
supra omne quod apprehendere potest in statu viae, et sic quamvis maneat ignotum quid est, scitur tamen quia
est.
RA2
Ad secundum dicendum quod ex hoc quod Deus omnem formam intellectus subterfugit, apparet quod non potest
cognosci quid est, sed solum an est, ut dictum est.
RA3
Ad tertium dicendum quod proportio nihil aliud est quam quaedam habitudo duorum ad invicem convenientium
in aliquo, secundum hoc quod conveniunt aut differunt. Possunt autem intelligi esse convenientia dupliciter. Uno
modo ex hoc quod conveniunt in eodem genere quantitatis aut qualitatis, sicut habitudo superficiei ad
superficiem aut numeri ad numerum, in quantum unum excedit aliud aut aequatur ei, vel etiam caloris ad
calorem, et sic nullo modo potest esse proportio inter Deum et creaturam, cum non conveniant in aliquo genere.
Alio modo possunt intelligi convenientia ita quod conveniant in aliquo ordine, et sic attenditur proportio inter
materiam et formam, faciens et factum et alia huiusmodi, et talis proportio requiritur inter potentiam
cognoscentem et cognoscibile, cum cognoscibile sit quasi actus potentiae cognoscentis.
Et sic etiam est proportio creaturae ad Deum ut causati ad causam et cognoscentis ad cognoscibile, sed propter
infinitum excessum creatoris super creaturam non est proportio creaturae ad creatorem, ut recipiat influentiam
ipsius secundum totam virtutem eius, neque ut ipsum perfecte cognoscat, sicut ipse se ipsum perfecte cognoscit.
7

