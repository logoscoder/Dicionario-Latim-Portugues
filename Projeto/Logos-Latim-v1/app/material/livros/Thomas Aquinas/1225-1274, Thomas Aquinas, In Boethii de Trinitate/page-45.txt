Quiditas autem compositi universalis, ut hominis aut animalis, includit in se materiam universalem, non autem
particularem, ut dicitur in VII metaphysicae. Unde intellectus communiter abstrahit a materia signata et
condicionibus eius, non autem a materia communi in scientia naturali, quamvis etiam in scientia naturali non
consideretur materia nisi in ordine ad formam. Unde etiam forma per prius est de consideratione naturalis quam
materia.
RA3
Ad tertium dicendum quod de primo motore non agitur in scientia naturali tamquam de subiecto vel de parte
subiecti, sed tamquam de termino ad quem scientia naturalis perducit. Terminus autem non est de natura rei,
cuius est terminus, sed habet aliquam habitudinem ad rem illam, sicut terminus lineae non est linea, sed habet ad
eam aliquam habitudinem, ita etiam et primus motor est alterius naturae a rebus naturalibus, habet tamen ad eas
aliquam habitudinem, in quantum influit eis motum, et sic cadit in consideratione naturalis, scilicet non
secundum ipsum, sed in quantum est motor.
RA4
Ad quartum dicendum quod scientia est de aliquo dupliciter. Uno modo primo et principaliter, et sic scientia est
de rationibus universalibus, supra quas fundatur. Alio modo est de aliquibus secundario et quasi per reflexionem
quandam, et sic de illis rebus, quarum sunt illae rationes, in quantum illas rationes applicat ad res etiam
particulares, quarum sunt, adminiculo inferiorum virium. Ratione enim universali utitur sciens et ut re scita et ut
medio sciendi. Per universalem enim hominis rationem possum iudicare de hoc vel de illo. Rationes autem
universales rerum omnes sunt immobiles, et ideo quantum ad hoc omnis scientia de necessariis est. Sed rerum,
quarum sunt illae rationes, quaedam sunt necessariae et immobiles, quaedam contingentes et mobiles, et
quantum ad hoc de rebus contingentibus et mobilibus dicuntur esse scientiae.
RA5
Ad quintum dicendum quod quamvis universale non moveatur, est tamen ratio rei mobilis.
RA6
Ad sextum dicendum quod anima et aliae formae naturales, quamvis non moveantur per se, moventur tamen per
accidens, et insuper sunt perfectiones rerum mobilium, et secundum hoc cadunt in consideratione naturalis. Terra
vero, quamvis secundum totum non moveatur, quod accidit ei, in quantum est in suo loco naturali, in quo aliquid
quiescit per eandem naturam, per quam movetur ad locum, tamen partes eius moventur ad locum, cum sunt extra
locum proprium. Et sic terra et ratione quietis totius et ratione motus partium cadit in considerationem naturalis.
RA7
Ad septimum dicendum quod mutabilitas illa, quae competit omni creaturae, non est secundum aliquem motum
naturalem, sed secundum dependentiam ad Deum, a quo si sibi deserentur, deficerent ab eo quod sunt.
Dependentia autem ista pertinet ad considerationem metaphysici potius quam naturalis. Creaturae etiam
spirituales non sunt mutabiles nisi secundum electionem, et talis mutatio non pertinet ad naturalem, sed magis ad
divinum.
|#3 Articulus 3
AG1
Ad tertium sic proceditur. Videtur quod mathematica consideratio non sit sine materia de his quae habent esse in
materia.
Cum enim veritas consistat in adaequatione rei ad intellectum, oportet esse falsitatem, quandocumque res
consideratur aliter quam sit.
Si ergo res, quae sunt in materia, sine materia considerat mathematica, eius consideratio erit falsa, et sic non erit
scientia, cum omnis scientia sit verorum.
AG2
Praeterea, secundum Philosophum in I posteriorum cuiuslibet scientiae est considerare subiectum et partes
subiecti. Sed omnium materialium secundum esse materia pars est. Ergo non potest esse quod aliqua scientia
consideret de his quae sunt in materia, absque hoc quod materiam consideret.
AG3
Praeterea, omnes lineae rectae sunt eiusdem speciei. Sed mathematicus considerat lineas rectas numerando eas,
alias non consideraret triangulum et quadratum. Ergo considerat lineas, secundum quod differunt numero et
conveniunt specie. Sed principium differendi his, quae secundum speciem conveniunt, est materia, ut ex supra
dictis patet.
Ergo materia consideratur a mathematico.
AG4
Praeterea, nulla scientia, quae penitus abstrahit a materia, demonstrat per causam materialem. Sed in
mathematica fiunt aliquae demonstrationes, quae non possunt reduci nisi ad causam materialem, sicut cum
demonstratur aliquid de toto ex partibus. Partes enim sunt materia totius, ut dicitur in II physicorum. Unde et in
II posteriorum reducitur ad causam materialem demonstratio, qua demonstratur quod angulus qui est in

45

