mathematica ad res naturales applicant, ut musica, astrologia et huiusmodi. Quae tamen magis sunt affines
mathematicis, quia in earum consideratione id quod est physicum est quasi materiale, quod autem est
mathematicum est quasi formale; sicut musica considerat sonos, non in quantum sunt soni, sed in quantum sunt
secundum numeros proportionabiles, et similiter est in aliis. Et propter hoc demonstrant conclusiones suas circa
res naturales, sed per media mathematica; et ideo nihil prohibet, si in quantum cum naturali communicant,
materiam sensibilem respiciunt.
In quantum enim cum mathematica communicant, abstractae sunt.
RA7
Ad septimum dicendum quod, quia scientiae mediae, de quibus dictum est, communicant cum naturali secundum
id quod in earum consideratione est materiale, differunt autem secundum id quod in earum consideratione est
formale, ideo nihil prohibet has scientias cum naturali habere interdum easdem conclusiones. Non tamen per
eadem demonstrant nisi secundum quod scientiae sunt immixtae et una interdum utitur eo quod est alterius, sicut
rotunditatem terrae naturalis probat ex motu gravium, astrologus autem per considerationem lunarium eclipsium.
RA8
Ad octavum dicendum quod, sicut dicit Commentator ibidem, Philosophus non intendit ibi distinguere scientias
speculativas, quia de quolibet mobili, sive sit corruptibile sive incorruptibile, determinat naturalis. Mathematicus
autem, in quantum huiusmodi, non considerat aliquod mobile. Intendit autem distinguere res, de quibus scientiae
speculativae determinant, de quibus seorsum et secundum ordinem agendum est, quamvis illa tria genera rerum
tribus scientiis appropriari possint. Entia enim incorruptibilia et immobilia praecise ad metaphysicum pertinent.
Entia vero mobilia et incorruptibilia propter sui uniformitatem et regularitatem possunt determinari quantum ad
suos motus per principia mathematica, quod de mobilibus corruptibilibus dici non potest; et ideo secundum
genus entium attribuitur mathematicae ratione astrologiae. Tertium vero remanet proprium soli naturali. Et sic
loquitur Ptolemaeus.
|#4 Articulus 4
AG1
Ad quartum sic proceditur. Videtur quod scientia divina non sit de rebus a motu et materia separatis.
Scientia enim divina maxime videtur esse de Deo. Sed ad Dei cognitionem pervenire non possumus nisi per
effectus visibiles, qui sunt in materia et motu constituti, Rom. 1: invisibilia enim ipsius etc..
Ergo scientia divina non abstrahit a materia et motu.
AG2
Praeterea, illud, cui aliquo modo motus convenit, non est omnino a motu et materia separatum. Sed motus aliquo
modo Deo convenit; unde dicitur Sap. 7 de spiritu sapientiae quod est mobilis et mobilior omnibus mobilibus. Et
Augustinus dicit VIII super Genesim quod Deus movet se sine tempore et loco, et Plato posuit primum movens
movere se ipsum. Ergo scientia divina, quae de Deo determinat, non est omnino a motu separata.
AG3
Praeterea, scientia divina non solum habet considerare de Deo, sed etiam de Angelis. Sed Angeli moventur et
secundum electionem, quia de bonis facti sunt mali, et secundum locum, ut patet in illis qui mittuntur.
Ergo illa, de quibus scientia divina considerat, non sunt omnino a motu separata.
AG4
Praeterea, ut videtur Commentator dicere in principio physicorum, omne, quod est, vel est materia pura vel
forma pura vel compositum ex materia et forma. Sed Angelus non est forma pura, quia sic esset actus purus,
quod solius Dei est, nec iterum est materia pura. Ergo est compositus ex materia et forma. Et sic scientia divina
non abstrahit a materia.
AG5
Praeterea, scientia divina, quae ponitur tertia pars speculativae philosophiae, est idem quod metaphysica, cuius
subiectum est ens, et principaliter ens quod est substantia, ut patet in IV metaphysicae.
Sed ens et substantia non abstrahit a materia, alias nullum ens inveniretur quod haberet materiam. Ergo scientia
divina non est a materia abstrahens.
AG6
Praeterea, secundum Philosophum in I posteriorum ad scientiam pertinet considerare non solum subiectum, sed
partes et passiones subiecti. Sed ens est subiectum scientiae divinae, ut dictum est. Ergo ad ipsam pertinet
considerare de omnibus entibus. Sed materia et motus sunt quaedam entia. Ergo pertinent ad considerationem
metaphysicae, et sic scientia divina ab eis non abstrahit.
AG7
Praeterea, sicut dicit Commentator in I physicorum, scientia divina demonstrat per tres causas, scilicet
efficientem, formalem et finalem. Sed causa efficiens non potest considerari sine consideratione motus, similiter
nec finis, ut dicitur in III metaphysicae. Unde in mathematicis propter hoc quod sunt immobilia nulla
demonstratio per huiusmodi causas datur. Ergo scientia divina non abstrahit a motu.
AG8
49

