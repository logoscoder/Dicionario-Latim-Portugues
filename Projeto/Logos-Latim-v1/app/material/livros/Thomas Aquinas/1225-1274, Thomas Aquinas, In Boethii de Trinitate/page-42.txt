Et ideo logica non continetur sub speculativa philosophia quasi principalis pars, sed sicut quiddam reductum ad
philosophiam speculativam, prout ministrat speculationi sua instrumenta, scilicet syllogismos et diffinitiones et
alia huiusmodi, quibus in scientiis speculativis indigemus.
Unde secundum Boethium in commento super Porphyrium non tam est scientia quam scientiae instrumentum.
RA3
Ad tertium dicendum quod septem liberales artes non sufficienter dividunt philosophiam theoricam, sed ideo, ut
dicit Hugo de sancto victore in III sui didascalicon, praetermissis quibusdam aliis septem connumerantur, quia
his primum erudiebantur, qui philosophiam discere volebant, et ideo distinguuntur in trivium et quadrivium, eo
quod his quasi quibusdam viis vivax animus ad secreta philosophiae introeat.
Et hoc etiam consonat verbis Philosophi qui dicit in II metaphysicae quod modus scientiae debet quaeri ante
scientias; et Commentator ibidem dicit quod logicam, quae docet modum omnium scientiarum, debet quis
addiscere ante omnes alias scientias, ad quam pertinet trivium.
Dicit etiam in VI ethicorum quod mathematica potest sciri a pueris, non autem physica, quae experimentum
requirit. Et sic datur intelligi quod post logicam consequenter debet mathematica addisci, ad quam pertinet
quadrivium; et ita his quasi quibusdam viis praeparatur animus ad alias philosophicas disciplinas.
Vel ideo hae inter ceteras scientias artes dicuntur, quia non solum habent cognitionem, sed opus aliquod, quod
est immediate ipsius rationis, ut constructionem syllogismi vel orationem formare, numerare, mensurare,
melodias formare et cursus siderum computare. Aliae vero scientiae vel non habent opus, sed cognitionem
tantum, sicut scientia divina et naturalis; unde nomen artis habere non possunt, cum ars dicatur ratio factiva, ut
dicitur in VI metaphysicae. Vel habent opus corporale, sicut medicina, alchimia et aliae huiusmodi. Unde non
possunt dici artes liberales, quia sunt hominis huiusmodi actus ex parte illa, qua non est liber, scilicet ex parte
corporis. Scientia vero moralis, quamvis sit propter operationem, tamen illa operatio non est actus scientiae, sed
magis virtutis, ut patet in libro ethicorum.
Unde non potest dici ars, sed magis in illis operationibus se habet virtus loco artis. Et ideo veteres diffinierunt
virtutem esse artem bene recteque vivendi, ut Augustinus dicit in IV de civitate Dei.
RA4
Ad quartum dicendum quod, sicut dicit Avicenna in principio suae medicinae, aliter distinguitur theoricum et
practicum, cum philosophia dividitur in theoricam et practicam, aliter cum artes dividuntur in theoricas et
practicas, aliter cum medicina. Cum enim philosophia vel etiam artes per theoricum et practicum distinguuntur,
oportet accipere distinctionem eorum ex fine, ut theoricum dicatur illud, quod ordinatur ad solam cognitionem
veritatis, practicum vero, quod ordinatur ad operationem. Hoc tamen interest, cum in hoc dividitur philosophia
totalis et artes, quod in divisione philosophiae habetur respectus ad finem beatitudinis, ad quem tota humana vita
ordinatur.
Ut enim dicit Augustinus XX de civitate Dei ex verbis varronis, nulla est homini alia causa philosophandi nisi ut
beatus sit. Unde cum duplex felicitas a philosophis ponatur, una contemplativa et alia activa, ut patet in X
ethicorum, secundum hoc etiam duas partes philosophiae distinxerunt, moralem dicentes practicam, naturalem et
rationalem dicentes theoricam. Cum vero dicuntur artium quaedam esse speculativae, quaedam practicae,
habetur respectus ad aliquos speciales fines illarum artium, sicut si dicamus agriculturam esse artem practicam,
dialecticam vero theoricam. Cum autem medicina dividitur in theoricam et practicam, non attenditur divisio
secundum finem. Sic enim tota medicina sub practica continetur, utpote ad operationem ordinata. Sed attenditur
praedicta divisio secundum quod ea, quae in medicina tractantur, sunt propinqua vel remota ab operatione. Illa
enim pars medicinae dicitur practica, quae docet modum operandi ad sanationem, sicut quod talibus
apostematibus sunt talia remedia adhibenda, theorica vero illa pars, quae docet principia, ex quibus homo
dirigitur in operatione, sed non proxime, sicut quod virtutes sunt tres et quod genera febrium sunt tot. Unde non
oportet, ut si alicuius activae scientiae aliqua pars dicatur theorica, quod propter hoc illa pars sub philosophia
speculativa ponatur.
RA5
Ad quintum dicendum quod aliqua scientia continetur sub alia dupliciter, uno modo ut pars ipsius, quia scilicet
subiectum eius est pars aliqua subiecti illius, sicut planta est quaedam pars corporis naturalis; unde et scientia de
plantis continetur sub scientia naturali ut pars. Alio modo continetur una scientia sub alia ut ei subalternata,
quando scilicet in superiori scientia assignatur propter quid eorum, de quibus scitur in scientia inferiori solum
quia, sicut musica ponitur sub arithmetica.
Medicina ergo non ponitur sub physica ut pars. Subiectum enim medicinae non est pars subiecti scientiae
naturalis secundum illam rationem, qua est subiectum medicinae. Quamvis enim corpus sanabile sit corpus
naturale, non tamen est subiectum medicinae, prout est sanabile a natura, sed prout est sanabile ab arte. Sed quia
in sanatione, quae fit etiam per artem, ars est ministra naturae, quia ex aliqua naturali virtute sanitas perficitur
auxilio artis, inde est quod propter quid de operatione artis oportet accipere ex proprietatibus rerum naturalium.
Et propter hoc medicina subalternatur physicae, et eadem ratione alchimia et scientia de agricultura et omnia
huiusmodi. Et sic relinquitur quod physica secundum se et secundum omnes partes suas est speculativa, quamvis
aliquae scientiae operativae subalternentur ei.
42

