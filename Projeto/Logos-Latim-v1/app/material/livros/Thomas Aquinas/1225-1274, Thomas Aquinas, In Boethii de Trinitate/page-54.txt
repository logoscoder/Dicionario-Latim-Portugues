potest proprie competere alicui particulari scientiae, in quibus peccatum accidit, nisi ex propriis procedatur.
Contingit autem hoc proprie et convenienter fieri in logica et metaphysica, eo quod utraque scientia communis
est et circa idem subiectum quodammodo.
CO2
Alio modo dicitur processus rationalis ex termino in quo sistitur procedendo.
Ultimus enim terminus, ad quem rationis inquisitio perducere debet, est intellectus principiorum, in quae
resolvendo iudicamus; quod quidem quando fit non dicitur processus vel probatio rationabilis, sed
demonstrativa. Quandoque autem inquisitio rationis non potest usque ad praedictum terminum perduci, sed
sistitur in ipsa inquisitione, quando scilicet inquirenti adhuc manet via ad utrumlibet; et hoc contingit, quando
per probabiles rationes proceditur, quae natae sunt facere opinionem vel fidem, non scientiam. Et sic rationabilis
processus dividitur contra demonstrativum. Et hoc modo rationabiliter procedi potest in qualibet scientia, ut ex
probabilibus paretur via ad necessarias probationes. Et hic est alius modus, quo logica utimur in scientiis
demonstrativis, non quidem ut est docens, sed ut est utens.
Et his duobus modis denominatur processus rationalis a scientia rationali; his enim modis usitatur logica, quae
rationalis scientia dicitur, in scientiis demonstrativis, ut dicit Commentator in I physicorum.
CO3
Tertio modo dicitur aliquis processus rationalis a potentia rationali, in quantum scilicet in procedendo sequimur
proprium modum animae rationalis in cognoscendo, et sic rationabilis processus est proprius scientiae naturalis.
Scientia enim naturalis in suis processibus servat proprium modum rationalis animae quantum ad duo. Primo
quantum ad hoc, quod sicut anima rationalis a sensibilibus, quae sunt nota magis quoad nos, accipit cognitionem
intelligibilium, quae sunt magis nota secundum naturam, ita scientia naturalis procedit ex his, quae sunt nota
magis quoad nos et minus nota secundum naturam, ut patet in I physicorum, et demonstratio, quae est per
signum vel effectum, maxime usitatur in scientia naturali. Secundo, quia cum rationis sit de uno in aliud
discurrere, hoc maxime in scientia naturali observatur, ubi ex cognitione unius rei in cognitionem alterius
devenitur, sicut ex cognitione effectus in cognitionem causae. Et non solum proceditur ab uno in aliud secundum
rationem, quod non est aliud secundum rem, sicut si ab animali procedatur ad hominem. In scientiis enim
mathematicis proceditur per ea tantum, quae sunt de essentia rei, cum demonstrent solum per causam formalem;
et ideo non demonstratur in eis aliquid de una re per aliam rem, sed per propriam diffinitionem illius rei. Etsi
enim aliquae demonstrationes dentur de circulo ex triangulo vel e converso, hoc non est nisi in quantum in
circulo est potentia triangulus et e converso. Sed in scientia naturali, in qua fit demonstratio per causas
extrinsecas, probatur aliquid de una re per aliam rem omnino extrinsecam.
Et ita modus rationis maxime in scientia naturali observatur, et propter hoc scientia naturalis inter alias est
maxime hominis intellectui conformis. Attribuitur ergo rationabiliter procedere scientiae naturali, non quia ei soli
conveniat, sed quia ei praecipue competit.
RA1
Ad primum ergo dicendum quod ratio illa procedit de processu, qui dicitur rationabilis secundum primum
modum. Sic enim processus rationabilis est proprius rationali scientiae et divinae, non autem naturali.
RA2
Ad secundum dicendum quod ratio illa procedit de processu, qui dicitur rationabilis secundo modo.
RA3
Ad tertium dicendum quod in omnibus scientiis servatur quantum ad hoc modus rationis, quod proceditur de uno
in aliud secundum rationem, non autem quod procedatur de una re in aliam, sed hoc est proprium naturalis
scientiae. Et sic ei rationabiliter procedere attribuitur, ut dictum est.
RA4
Ad quartum dicendum quod Philosophus ibi pro eodem ponit ratiocinativum et opinativum, unde patet quod
pertinet ad secundum modum assignatum. Ratiocinativo autem vel opinativo attribuit Philosophus ibidem
agibilia humana, de quibus est scientia moralis, ratione suae contingentiae. Unde potest ex dictis colligi quod
primus modus rationabilitatis est maxime proprius scientiae rationali, secundus scientiae morali, tertius scientiae
naturali.
CO11
Ad secundam quaestionem dicendum quod disciplinaliter procedere attribuitur scientiae mathematicae, non quia
ipsa sola disciplinaliter procedat, sed quia hoc ei praecipue competit. Cum enim discere nihil sit aliud quam ab
alio scientiam accipere, tunc dicimur disciplinabiliter procedere, quando processus noster ad certam cognitionem
perducit, quae scientia dicitur; quod quidem maxime contingit in mathematicis scientiis. Cum enim mathematica
sit media inter naturalem et divinam, ipsa est utraque certior. Naturali quidem propter hoc quod eius consideratio
est a motu et materia absoluta, cum naturalis consideratio in materia et motu versetur. Ex hoc autem quod
consideratio naturalis est circa materiam, eius cognitio a pluribus dependet, scilicet ex considerati materiae ipsius
et formae et dispositionum materialium et proprietatum quae consequuntur formam in materia. Ubicumque
autem ad aliquid cognoscendum oportet plura considerare, est difficilior cognitio; unde in I posteriorum dicitur
quod minus certa scientia est quae est ex additione, ut geometria arithmetica. Ex hoc vero quod eius consideratio
54

