Praeterea, in theologia determinatur de creatione caeli et terrae et actibus hominum et multis huiusmodi, quae in
se materiam et motum continent. Ergo non videtur theologia a materia et motu abstrahere.
SC1
Sed contra est quod Philosophus dicit in VI metaphysicae quod prima philosophia est circa separabilia, scilicet a
materia, et immobilia. Prima autem philosophia est scientia divina, ut ibidem dicitur.
Ergo scientia divina est abstracta a materia et motu.
SC2
Praeterea, nobilissima scientia est de nobilissimis entibus. Sed scientia divina est nobilissima. Cum ergo entia
immaterialia et immobilia sint nobilissima, de eis erit scientia divina.
SC3
Praeterea, Philosophus dicit in principio metaphysicae quod scientia divina est de primis principiis et causis.
Huiusmodi autem sunt immaterialia et immobilia. Ergo de talibus est scientia divina.
CO1
Responsio. Dicendum quod ad evidentiam huius quaestionis scire oportet quae scientia divina scientia dici
debeat. Sciendum siquidem est quod quaecumque scientia considerat aliquod genus subiectum, oportet quod
consideret principia illius generis, cum scientia non perficiatur nisi per cognitionem principiorum, ut patet per
Philosophum in principio physicorum. Sed principiorum duo sunt genera. Quaedam enim sunt quae et sunt in se
ipsis quaedam naturae completae et sunt nihilominus principia aliorum, sicut corpora caelestia sunt quaedam
principia inferiorum corporum et corpora simplicia corporum mixtorum.
Et ideo ista non solum considerantur in scientiis ut principia sunt, sed etiam ut sunt in se ipsis res quaedam; et
propter hoc de eis non solum tractatur in scientia quae considerat ipsa principiata, sed etiam habent per se
scientiam separatam, sicut de corporibus caelestibus est quaedam pars scientiae naturalis praeter illam, in qua
determinatur de corporibus inferioribus, et de elementis praeter illam, in qua tractatur de corporibus mixtis.
Quaedam autem sunt principia, quae non sunt naturae completae in se ipsis, sed solum sunt principia naturarum,
sicut unitas numeri et punctus lineae et forma et materia corporis physici, unde huiusmodi principia non
tractantur nisi in scientia, in qua de principiatis agitur.
CO2
Sicut autem uniuscuiusque determinati generis sunt quaedam communia principia quae se extendunt ad omnia
principia illius generis, ita etiam et omnia entia, secundum quod in ente communicant, habent quaedam principia
quae sunt principia omnium entium. Quae quidem principia possunt dici communia dupliciter secundum
Avicennam in sua sufficientia: uno modo per praedicationem, sicut hoc quod dico: forma est commune ad omnes
formas, quia de qualibet praedicatur; alio modo per causalitatem, sicut dicimus solem unum numero esse
principium ad omnia generabilia. Omnium autem entium sunt principia communia non solum secundum primum
modum, quod appellat Philosophus in XI metaphysicae omnia entia habere eadem principia secundum
analogiam, sed etiam secundum modum secundum, ut sint quaedam res eadem numero exsistentes omnium
rerum principia, prout scilicet principia accidentium reducuntur in principia substantiae et principia
substantiarum corruptibilium reducuntur in substantias incorruptibiles, et sic quodam gradu et ordine in quaedam
principia omnia entia reducuntur. Et quia id, quod est principium essendi omnibus, oportet esse maxime ens, ut
dicitur in II metaphysicae, ideo huiusmodi principia oportet esse completissima, et propter hoc oportet ea esse
maxime actu, ut nihil vel minimum habeant de potentia, quia actus est prior et potior potentia, ut dicitur in IX
metaphysicae. Et propter hoc oportet ea esse absque materia, quae est in potentia, et absque motu, qui est actus
exsistentis in potentia. Et huiusmodi sunt res divinae; quia si divinum alicubi exsistit, in tali natura, immateriali
scilicet et immobili, maxime exsistit, ut dicitur in VI metaphysicae.
CO3
Huiusmodi ergo res divinae, quia sunt principia omnium entium et sunt nihilominus in se naturae completae,
dupliciter tractari possunt: uno modo, prout sunt principia communia omnium entium; alio modo, prout sunt in
se res quaedam. Quia autem huiusmodi prima principia quamvis sint in se maxime nota, tamen intellectus noster
se habet ad ea ut oculus noctuae ad lucem solis, ut dicitur in II metaphysicae, per lumen naturalis rationis
pervenire non possumus in ea nisi secundum quod per effectus in ea ducimur; et hoc modo Philosophi in ea
pervenerunt, quod patet Rom. 1: invisibilia Dei per ea quae facta sunt intellecta conspiciuntur. Unde et
huiusmodi res divinae non tractantur a philosophis, nisi prout sunt rerum omnium principia. Et ideo pertractantur
in illa doctrina, in qua ponuntur ea quae sunt communia omnibus entibus, quae habet subiectum ens in quantum
est ens; et haec scientia apud eos scientia divina dicitur. Est autem alius modus cognoscendi huiusmodi res, non
secundum quod per effectus manifestantur, sed secundum quod ipsae se ipsas manifestant. Et hunc modum ponit
apostolus 1 Cor. 2: quae sunt Dei, nemo novit nisi spiritus Dei. Nos autem non spiritum huius mundi accepimus,
sed spiritum qui a Deo est, ut sciamus. Et ibidem: nobis autem revelavit Deus per spiritum suum. Et per hunc
modum tractantur res divinae, secundum quod in se ipsis subsistunt et non solum prout sunt rerum principia.
CO4
Sic ergo theologia sive scientia divina est duplex. Una, in qua considerantur res divinae non tamquam subiectum
scientiae, sed tamquam principia subiecti, et talis est theologia, quam Philosophi prosequuntur, quae alio nomine
50

