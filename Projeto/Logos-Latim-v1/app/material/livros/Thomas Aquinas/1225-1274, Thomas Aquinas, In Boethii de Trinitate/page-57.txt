Ergo in divinis oportet ad imaginationem deduci.
AG6
Praeterea, cum intellectus non utatur organo corporali, ex laesione organi corporalis non impeditur actio
intellectus, nisi quatenus ad imaginationem convertitur. Sed per laesionem organi corporalis, scilicet cerebri,
impeditur intellectus in consideratione divinorum. Ergo intellectus divina considerans ad imaginationem
deducitur.
SC1
Sed contra est quod Dionysius dicit 1 c. Mysticae theologiae ad timotheum loquens: tu, inquit, o amice timothee,
circa mysticas visiones sensus derelinque. Sed imaginatio non est nisi sensibilium, cum sit motus factus a sensu
secundum actum, ut dicitur in II de anima.
Ergo cum divinorum considerationes sint maxime mysticae, in eis non debemus ad imaginationes deduci.
SC2
Praeterea, in cuiuslibet scientiae consideratione vitandum est illud quod in ea errorem facit. Sed, sicut dicit
Augustinus in I libro de trinitate, primus error circa divina est eorum, qui ea, quae de corporalibus rebus
noverunt, ad res divinas transferre conantur. Cum ergo imaginatio non sit nisi corporalium rerum, videtur quod
in divinis non debeamus ad imaginationes deduci.
SC3
Praeterea, virtus inferior non se extendit in id quod est superioris proprium, ut patet per Boethium in V de
consolatione. Sed cognoscere divina et spiritualia pertinet ad intellectum et intelligentiam, ut dicitur in libro de
spiritu et anima. Cum ergo, ut ibidem dicitur, imaginatio sit infra intelligentiam et intellectum, videtur quod in
divinis et spiritualibus non debeamus ad imaginationem deduci.
CO1
Responsio. Dicendum quod in qualibet cognitione duo est considerare, scilicet principium et terminum.
Principium quidem ad apprehensionem pertinet, terminus autem ad iudicium; ibi enim cognitio perficitur.
Principium igitur cuiuslibet nostrae cognitionis est in sensu, quia ex apprehensione sensus oritur apprehensio
phantasiae, quae est motus a sensu factus, ut dicit Philosophus, a qua iterum oritur apprehensio intellectiva in
nobis, cum phantasmata sint intellectivae animae ut obiecta, ut patet in III de anima.
CO2
Sed terminus cognitionis non semper est uniformiter: quandoque enim est in sensu, quandoque in imaginatione,
quandoque autem in solo intellectu. Quandoque enim proprietates et accidentia rei, quae sensu demonstrantur,
sufficienter exprimunt naturam rei, et tunc oportet quod iudicium de rei natura quod facit intellectus conformetur
his quae sensus de re demonstrat. Et huiusmodi sunt omnes res naturales, quae sunt determinatae ad materiam
sensibilem, et ideo in scientia naturali terminari debet cognitio ad sensum, ut scilicet hoc modo iudicemus de
rebus naturalibus, secundum quod sensus eas demonstrat, ut patet in III caeli et mundi; et qui sensum neglegit in
naturalibus, incidit in errorem. Et haec sunt naturalia quae sunt concreta cum materia sensibili et motu et
secundum esse et secundum considerationem.
CO3
Quaedam vero sunt, quorum iudicium non dependet ex his quae sensu percipiuntur, quia quamvis secundum esse
sint in materia sensibili, tamen secundum rationem diffinitivam sunt a materia sensibili abstracta.
Iudicium autem de unaquaque re potissime fit secundum eius diffinitivam rationem. Sed quia secundum
rationem diffinitivam non abstrahunt a qualibet materia, sed solum a sensibili et remotis sensibilibus
condicionibu remanet aliquid imaginabile, ideo in talibus oportet quod iudicium sumatur secundum id quod
imaginatio demonstrat. Huiusmodi autem sunt mathematica. Et ideo in mathematicis oportet cognitionem
secundum iudicium terminari ad imaginationem, non ad sensum, quia iudicium mathematicum superat
apprehensionem sensus. Unde non est idem iudicium quandoque de linea mathematica quod est de linea
sensibili, sicut in hoc quod recta linea tangit sphaeram solum secundum punctum, quod convenit rectae lineae
separatae, non autem rectae lineae in materia, ut dicitur in I de anima.
CO4
Quaedam vero sunt quae excedunt et id quod cadit sub sensu et id quod cadit sub imaginatione, sicut illa quae
omnino a materia non dependent neque secundum esse neque secundum considerationem, et ideo talium cognitio
secundum iudicium neque debet terminari ad imaginationem neque ad sensum. Sed tamen ex his, quae sensu vel
imaginatione apprehenduntur, in horum cognitionem devenimus vel per viam causalitatis, sicut ex effectu causa
perpenditur, quae non est effectui commensurata, sed excellens, vel per excessum vel per remotionem, quando
omnia, quae sensus vel imaginatio apprehendit, a rebus huiusmodi separamus; quos modos cognoscendi divina
ex sensibilibus ponit Dionysius in libro de divinis nominibus. Uti ergo possumus in divinis et sensu et
imaginatione sicut principiis nostrae considerationis, sed non sicut terminis, ut scilicet iudicemus talia esse
divina, qualia sunt quae sensus vel imaginatio apprehendit. Deduci autem ad aliquid est ad illud terminari.
Et ideo in divinis neque ad imaginationem neque ad sensum debemus deduci, in mathematicis autem ad
imaginationem et non ad sensum, in naturalibus autem etiam ad sensum. Et propter hoc peccant qui uniformiter
in his tribus speculativae partibus procedere nituntur.
57

