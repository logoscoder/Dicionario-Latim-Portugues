Praeterea, in scientia naturali determinatur de quibusdam quae non moventur, sicut est anima, ut probatur in I de
anima, et terra, ut probatur in II caeli et mundi; et etiam omnes formae naturales non fiunt nec corrumpuntur, et
eadem ratione non moventur nisi per accidens, ut probatur in VII metaphysicae. Ergo non omnia, de quibus est
physica, sunt in motu.
AG7
Praeterea, omnis creatura est mutabilis, cum vera immutabilitas soli Deo conveniat, ut Augustinus dicit. Si ergo
ad naturalem pertinet consideratio de his, quae in motu sunt, eius erit considerare de omnibus creaturis, quod
apparet expresse esse falsum.
SC1
Sed contra, ad scientiam naturalem pertinet de rebus naturalibus determinare. Sed res naturales sunt, in quibus
est principium motus.
Ubicumque autem est motus, oportet et esse materiam, ut dicitur in IX metaphysicae. Ergo scientia naturalis est
de his quae sunt in motu et materia.
SC2
Praeterea, de his, quae sunt in materia et motu, oportet esse aliquam scientiam speculativam, alias non esset
perfecta traditio philosophiae quae est cognitio entis. Sed nulla alia speculativa scientia est de his, quia neque
mathematica nec metaphysica. Ergo est de his naturalis.
SC3
Praeterea, hoc apparet ex hoc quod dicit Philosophus in VI metaphysicae et in II physicorum.
CO1
Responsio. Dicendum quod propter difficultatem huius quaestionis coactus est Plato ad ponendum ideas. Cum
enim, ut dicit Philosophus in I metaphysicae, crederet omnia sensibilia semper esse in fluxu, secundum
opinionem Cratyli et Heracliti, et ita existimaret de eis non posse esse scientiam, posuit quasdam substantias a
sensibilibus separatas, de quibus essent scientiae et darentur diffinitiones.
Sed hic defectus accidit ex eo quod non distinxit quod est per se ab eo quod est secundum accidens, nam
secundum accidens falluntur plerumque etiam sapientes, ut dicitur in I elenchorum. Ut autem probatur in VII
metaphysicae, cum in substantia sensibili inveniatur et ipsum integrum, id est compositum, et ratio, id est forma
eius, per se quidem generatur et corrumpitur compositum, non autem ratio sive forma, sed solum per accidens.
Non enim fit domum esse, ut ibidem dicitur, sed hanc domum. Unumquodque autem potest considerari sine
omnibus his quae ei non per se comparantur. Et ideo formae et rationes rerum quamvis in motu exsistentium,
prout in se considerantur, absque motu sunt. Et sic de eis sunt scientiae et diffinitiones, ut ibidem Philosophus
dicit. Non autem scientiae sensibilium substantiarum fundantur super cognitione aliquarum substantiarum a
sensibilibus separatarum, ut ibidem probatur.
CO2
Huiusmodi autem rationes, quas considerant scientiae quae sunt de rebus, considerantur absque motu. Sic oportet
quod considerentur absque illis, secundum quae competit motus rebus mobilibus. Cum autem omnis motus
tempore mensuretur et primus motus sit motus localis, quo remoto nullus alius motus inest, oportet quod
secundum hoc aliquid sit mobile, quod est hic et nunc. Hoc autem consequitur rem ipsam mobilem, secundum
quod est individuata per materiam exsistentem sub dimensionibus signatis. Unde oportet quod huiusmodi
rationes, secundum quas de rebus mobilibus possunt esse scientiae, considerant absque materia signata et absque
omnibus his quae consequuntur materiam signatam, non autem absque materia non signata, quia ex eius notione
dependet notio formae quae determinat sibi materiam.
Et ideo ratio hominis, quam significat diffinitio et secundum quam procedit scientia, consideratur sine his
carnibus et sine his ossibus, non autem sine carnibus et ossibus absolute. Et quia singularia includunt in sui
ratione materiam signatam, universalia vero materiam communem, ut dicitur in VII metaphysicae, ideo praedicta
abstractio non dicitur formae a materia absolute, sed universalis a particulari.
CO3
Possunt ergo huiusmodi rationes sic abstractae considerari dupliciter.
Uno modo secundum se, et sic considerantur sine motu et materia signata, et hoc non invenitur in eis nisi
secundum esse quod habent in intellectu. Alio modo secundum quod comparantur ad res, quarum sunt rationes;
quae quidem res sunt in materia et motu. Et sic sunt principia cognoscendi illa, quia omnis res cognoscitur per
suam formam. Et ita per huiusmodi rationes immobiles et sine materia particulari consideratas habetur cognitio
in scientia naturali de rebus mobilibus et materialibus extra animam exsistentibus.
RA1
Ad primum ergo dicendum quod materia non est individuationis principium nisi secundum quod est sub
dimensionibus signatis exsistens.
Et sic etiam scientia naturalis a materia abstrahit.
RA2
Ad secundum dicendum quod forma intelligibilis est quiditas rei.
Obiectum enim intellectus est quid, ut dicitur in III de anima.
44

