Sic ergo religio consistit in operatione, qua homo Deum colit se ei subdendo. Quae quidem operatio debet esse
conveniens et ei, qui colitur, et colenti. Ipse autem qui colitur, cum sit spiritus, non potest corpore, sed sola
mente contingi. Et sic cultus ipsius principaliter in mentis actibus consistit, quibus mens ordinatur in Deum. Et hi
sunt praecipue actus theologicarum virtutum, et secundum hoc dicit Augustinus quod Deus colitur fide, spe et
caritate; et his adiunguntur actus donorum tendentium in Deum, ut sapientiae et timoris. Sed quia nos, qui Deum
colimus, corporei sumus et per corporeos sensus cognitionem accipimus, inde est quod ex parte nostra
requiruntur ad cultum praedictum etiam aliquae corporales actiones, tum ut ex toto quod sumus Deo serviamus,
tum ut per huiusmodi corporalia nos ipsos et alios excitemus ad actus mentis ordinatos in Deum. Unde dicit
Augustinus in libro de cura pro mortuis agenda: orantes de membris sui corporis faciunt quod supplicantibus
congruit, cum genua figunt, cum extendunt manus vel prosternuntur solo et si quid aliud visibiliter faciunt,
quamvis eorum invisibilis voluntas et cordis intentio Deo nota sit nec ille indigeat his indiciis, ut animus
pandatur humanus; sed hinc magis se ipsum excitat homo ad orandum gemendumque humilius atque ferventius.
CO4
Sic ergo omnes actus, quibus homo se Deo subdit, sive sint mentis sive corporis, ad religionem pertinent. Sed
quia ea, quae proximis propter Deum impenduntur, ipsi Deo impenduntur, constat quod pertinent ad eandem
subiectionem, in qua cultus religionis consistit. Et sic diligenter consideranti apparet omnem actum huiusmodi ad
religionem pertinere. Unde Augustinus dicit quod verum sacrificium est omne opus quod agitur, ut sancta
societate inhaereamus Deo. Tamen quodam ordine. Primo namque et principaliter ad cultum praedictum
pertinent actus mentis ordinati in Deum. Secundo actus corporis qui ad hos excitandos et designandos fiunt, ut
prostrationes, sacrificia et huiusmodi.
Tertio ad eundem cultum pertinent omnes alii actus in proximum ordinati propter Deum.
CO5
Et tamen sicut magnanimitas est specialis virtus, quamvis omnium virtutum actibus utatur secundum specialem
rationem obiecti, utpote coniectans magnum in actibus omnium virtutum, ita et religio est specialis virtus, in
actibus omnium virtutum specialem rationem obiecti considerans, scilicet Deo debitum; sic enim est iustitiae
pars. Illi tamen actus specialiter religioni assignantur, qui nullius alterius virtutis sunt, sicut prostrationes et
huiusmodi, in quibus secundario Dei cultus consistit. Ex quo patet quod actus fidei pertinet quidem materialiter
ad religionem, sicut et actus aliarum virtutum, et magis, in quantum actus fidei est primus motus mentis in
Deum. Sed formaliter a religione distinguitur utpote aliam rationem obiecti considerans. Convenit etiam fides
cum religione praeter hoc, in quantum fides est religionis causa et principium. Non enim aliquis eligeret cultum
Deo exhibere, nisi fide teneret Deum esse creatorem, gubernatorem et remuneratorem humanorum actuum. Ipsa
tamen religio non est virtus theologica. Habet enim pro materia quasi ipsos actus vel fidei vel alterius virtutis,
quos Deo tamquam debitos offert. Sed Deum habet pro fine. Colere enim Deum est huiusmodi actus ut debitos
Deo offerre.
Et per hoc patet responsio ad omnia obiecta.
|#3 Articulus 3
AG1
Ad tertium sic proceditur. Videtur quod fides christiana catholica nominari non debeat, quia cognitio debet esse
cognoscibili proportionata. Non enim quidlibet modo cognoscitur. Sed fides est cognitio Dei, qui neque est
universalis neque particularis, ut Augustinus dicit in libro de trinitate. Ergo nec fides debet universalis dici.
AG2
Praeterea. De singularibus non potest esse nisi singularis cognitio.
Sed fide quaedam singularia facta tenemus, ut passionem Christi, resurrectionem et huiusmodi. Ergo fides non
debet dici universalis.
AG3
Praeterea, ab eo quod est commune multis non debet proprium nomen alicui eorum imponi, cum nomen causa
innotescendae rei imponatur.
Sed quaelibet traditio vel secta proponit ea quae tradit ut universaliter ab omnibus credenda vel observanda et ut
universaliter vera.
Ergo non debet fides christiana specialiter catholica dici.
AG4
Praeterea, idolatria ad omnes mundi angulos pervenit. Sed christiana fides nondum invenitur ad omnes mundi
fines pervenisse, cum aliqui barbari sint, qui fidem Christi non cognoscant. Ergo idolatriae secta magis debet dici
catholica quam christiana fides.
AG5
Praeterea, quod non convenit omnibus, non potest dici universale.
Sed fides christiana a multis non recipitur. Ergo inconvenienter catholica vel universalis dicitur.
SC1

25

