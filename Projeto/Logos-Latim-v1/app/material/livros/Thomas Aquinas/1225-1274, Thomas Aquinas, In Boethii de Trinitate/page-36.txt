Alia vero comparatio est, secundum quam dicitur esse in loco simpliciter; et haec comparatio sequitur corpus ex
ipsa natura corporeitatis, non propter aliquid additum. Secundum hoc enim corpus est in loco, quod loco se
commetitur; hoc autem est, secundum quod est dimensionatum dimensionibus aequalibus et similibus
dimensionibus loci. Dimensiones autem insunt cuilibet corpori ex ipsa corporeitatis natura. Esse autem plura
corpora in eodem loco vel non esse non respicit locum determinatum, sed locum absolute. Unde oportet quod
causa huius impedimenti referatur ad ipsam naturam corporeitatis, ex qua convenit omni corpori quod, in
quantum est corpus, natum sit esse in loco. Et si ultima sphaera non sit in loco, hoc non est nisi quia nihil potest
esse extra ipsam, non autem propter defectum aptitudinis praedictae.
CO3
Et ideo alii concedunt simpliciter quod nulla duo corpora possunt esse in eodem loco et rationem huius referunt
ad principia mathematica, quae oportet salvari in omnibus naturalibus, ut dicitur in III caeli et mundi. Sed hoc
non videtur esse conveniens, quia mathematicis non competit esse in loco nisi similitudinarie et non proprie, ut
habetur in I de generatione. Et ideo ratio praedicti impedimenti non est sumenda ex principiis mathematicis, sed
ex principiis naturalibus, quibus proprie locus debetur. Praeterea, rationes mathematicae non sufficienter
concludunt in ista materia. Etsi enim mathematica salventur in naturalibus, tamen naturalia addunt aliquid supra
mathematica, scilicet materiam sensibilem, et ex hoc addito potest assignari ratio alicuius in naturalibus, cuius
ratio in mathematicis non poterat assignari. In mathematicis enim non potest assignari ratio diversitatis harum
duarum linearum nisi propter situm. Unde remota diversitate situs non remanet pluralitas linearum
mathematicarum et similiter nec superficierum aut corporum. Et propter hoc non potest esse quod corpora
mathematica sint plura et sint simul; et similiter de lineis et superficiebus. Sed in corporibus naturalibus posset
ab adversario assignari alia ratio diversitatis, scilicet ex materia sensibili, etiam remota diversitate situs. Et ideo
illa, quae probabat duo corpora mathematica non esse simul, non est sufficiens ad probandum duo corpora
naturalia simul non esse.
CO4
Et ideo accipienda est via Avicennae, qua utitur in sua sufficientia in tractatu de loco, per quam assignat causam
prohibitionis praedictae ex ipsa natura corporeitatis per principia naturalia. Dicit enim quod non potest esse
causa huius prohibitionis nisi illud cui primo et per se competit esse in loco; hoc est enim quod natum est replere
locum.
Formae autem non competit esse in loco nisi per accidens, quamvis aliquae formae sint principium, quo corpus
determinatur ad hunc vel illum locum. Similiter nec materia secundum se considerata, quia sic intelligitur praeter
omnia alia genera, ut dicitur in VII metaphysicae.
Unde oportet quod materia secundum quod subest ei, per quod habet primam comparationem ad locum, hoc
prohibeat. Comparatur autem ad locum, prout subest dimensionibus.
CO5
Et ideo ex natura materiae subiectae dimensionibus prohibentur corpora esse in eodem loco plura. Oportet enim
esse plura corpora, in quibus forma corporeitatis invenitur divisa, quae quidem non dividitur nisi secundum
divisionem materiae, cuius divisio cum sit solum per dimensiones, de quarum ratione est situs, impossibile est
esse hanc materiam distinctam ab illa, nisi quando est distincta secundum situm, quod non est quando duo
corpora ponuntur esse in eodem loco. Unde sequitur illa duo corpora esse unum corpus, quod est impossibile.
Cum ergo materia dimensionibus subiecta inveniatur in quibuslibet corporibus, oportet quaelibet duo corpora
prohiberi ex ipsa natura corporeitatis, ne sint in eodem loco.
RA1
Ad primum ergo dicendum quod dupliciter aliqua propositio potest dici non intelligibilis. Uno modo ex parte
intelligentis qui deficit intellectu, sicut haec propositio: in tribus personis divinis est una essentia. Et huiusmodi
propositio non oportet quod implicet contradictionem. Alio modo ex parte ipsius propositionis. Et hoc dupliciter.
Uno modo implicat contradictionem absolute, sicut rationale est irrationale et similia; et huiusmodi nullo
miraculo verificari possunt. Alia vero implicant contradictionem aliquo modo, sicut ista: mortuus redit ad vitam.
Implicat enim contradictionem, secundum quod intelligitur redire ad vitam propria virtute, cum ponatur per hoc
quod dicitur mortuum omni vitae principio destitutum. Et talia possunt verificari per miraculum superiori virtute
operante. Et similiter est in proposito. Non enim in duobus corporibus in eodem loco positis potest aliqua
naturalis causa diversitatis inveniri. Sed divina virtus potest ea, quamvis sint unita in situ, in sua distinctione
conservare. Et sic miraculose fieri potest quod duo corpora sint in eodem loco.
RA2
Ad secundum dicendum quod quidquid sit illa corpulentia quae ponitur removeri a corporibus gloriosis, tamen
planum est quod corporeitas ab eis numquam removebitur et ideo nec causa naturaliter prohibens aliquod eorum
simul esse cum alio corpore in eodem loco. Sed solum miraculose hoc esse poterit quod sint simul cum aliis
corporibus in eodem loco.
RA3

36

