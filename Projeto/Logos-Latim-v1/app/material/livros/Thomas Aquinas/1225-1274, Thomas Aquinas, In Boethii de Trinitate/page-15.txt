capiantur, quae quidem perfecte in statu viae nobis est impossibilis, sed fit nobis in statu viae quaedam illius
cognitionis participatio et assimilatio ad cognitionem divinam, in quantum per fidem nobis infusam inhaeremus
ipsi primae veritati propter se ipsam.
CO3
Et sicut Deus ex hoc, quod cognoscit se, cognoscit alia modo suo, id est simplici intuitu, non discurrendo, ita nos
ex his, quae per fidem capimus primae veritati adhaerendo, venimus in cognitionem aliorum secundum modum
nostrum discurrendo de principiis ad conclusiones, ut sic ipsa, quae fide tenemus, sint nobis quasi principia in
hac scientia et alia sint quasi conclusiones. Ex quo patet quod haec scientia est altior illa scientia divina, quam
Philosophi tradiderunt, cum ex altioribus procedat principiis.
RA1
Ad primum ergo dicendum quod sapientia non dividitur contra scientiam, sicut oppositum contra suum
oppositum, sed quia se habet ex additione ad scientiam. Est enim sapientia, ut dicit Philosophus in VI ethicorum,
caput omnium scientiarum, regulans omnes alias in quantum de altissimis principiis est; propter quod etiam dea
scientiarum dicitur in principio metaphysicae et multo magis haec quae non solum de altissimis, sed ex altissimis
est. Sapientis autem est ordinare, et ideo ista scientia altissima, quae omnes alias regulat et ordinat, sapientia
dicitur, sicut in artibus mechanicis sapientes dicimus illos qui alios regulant, ut architectores; scientiae vero
nomen aliis inferioribus relinquitu et secundum hoc scientia dividitur contra sapientiam sicut proprium contra
diffinitionem.
RA2
Ad secundum dicendum quod, sicut supra dictum est, quando causae cognoscuntur per suos effectus, effectus
cognitio supplet locum cognitionis quiditatis causae, quae requiritur in illis scientiis quae sunt de rebus quae per
se ipsas cognosci possunt; et sic non oportet ad hoc quod de divinis scientiam habeamus, quod praesciatur de eo
quid est. Vel potest dici quod hoc ipsum quod scimus de eo quid non est supplet locum in scientia divina
cognitionis quid est; quia sicut per quid est distinguitur res ab aliis, ita per hoc quod scitur quid non est.
RA3
Ad tertium dicendum quod partes subiecti in scientia non solum sunt intelligendae partes subiectivae vel
integrales, sed partes subiecti dicuntur omnia illa quorum cognitio requiritur ad cognitionem subiecti, cum omnia
huiusmodi non tractentur in scientia, nisi in quantum habent ordinem ad subiectum. Passiones etiam dicuntur
quaecumque de aliquo probari possunt, sive negationes sive habitudines ad aliquas res. Et talia multa de Deo
probari possunt et ex principiis naturaliter notis et ex principiis fidei.
RA4
Ad quartum dicendum quod in qualibet scientia sunt aliqua quasi principia et aliqua quasi conclusiones. Ratio
ergo quae inducitur in scientiis praecedit assensum conclusionum, sed sequitur assensum principiorum, cum ex
eis procedat. Articuli autem fidei in hac scientia non sunt quasi conclusiones, sed quasi principia quae etiam
defenduntur ab impugnantibus, sicut Philosophus in IV metaphysicae disputat contra negantes principia, et
manifestantur per aliquas similitudines, sicut principia naturaliter nota per inductionem, non autem ratione
demonstrativa probantur.
RA5
Ad quintum dicendum quod etiam in scientiis humanitus traditis sunt quaedam principia in quibusdam earum
quae non sunt omnibus nota, sed oportet ea supponere a superioribus scientiis, sicut in scientiis subalternatis
supponuntur et creduntur aliqua a scientiis superioribus, et illa non sunt per se nota nisi superioribus scientibus.
Et hoc modo se habent articuli fidei, qui sunt principia huius scientiae, ad cognitionem divinam, quia ea quae
sunt per se nota in scientia, quam Deus habet de se ipso, supponuntur in scientia nostra et creduntur ei nobis haec
indicanti per suos nuntios, sicut medicus credit physico quattuor esse elementa.
RA6
Ad sextum dicendum quod apparentia scientiae procedit ex apparentia principiorum; quoniam scientia non facit
apparere principia, sed ex hoc, quod apparent principia, facit apparere conclusiones. Et per hunc modum scientia,
de qua loquimur, non facit apparere ea de quibus est fides, sed ex eis facit apparere alia per modum quo de
primis certitudo habetur.
RA7
Ad septimum dicendum quod cuiuslibet scientiae principium est intellectus semper quidem primum, sed non
semper proximum, immo aliquando est fides proximum principium scientiae. Sicut patet in scientiis
subalternatis, quia earum conclusiones sicut ex proximo principio procedunt ex fide eorum quae supponuntur a
superiori scientia, sed sicut a principio primo ab intellectu superioris scientis, qui de his creditis certitudinem per
intellectum habet. Et similiter huius scientiae principium proximum est fides, sed primum est intellectus divinus,
cui nos credimus, sed finis fidei est nobis, ut perveniamus ad intelligendum quae credimus, sicut si inferior
sciens addiscat superioris scientis scientiam, et tunc fient et intellecta vel scita, quae prius erant tantummodo
credita.

15

