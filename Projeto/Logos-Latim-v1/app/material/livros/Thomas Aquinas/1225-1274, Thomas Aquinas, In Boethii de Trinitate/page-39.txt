Et dicit haec duo, quia modus, quo aliqua discutiuntur, debet congruere et rebus et nobis. Nisi enim rebus
congrueret, res intelligi non possent; nisi vero congrueret nobis, nos capere non possemus, utpote res divinae ex
natura sua habent quod non cognoscantur nisi intellectu.
Unde si aliquis vellet sequi imaginationem in consideratione earum, non posset intelligere, quia ipsae res non
sunt sic intelligibiles. Si autem aliquis vellet res divinas per se ipsas videre ea certitudine et comprehendere sicut
comprehenduntur sensibilia et demonstrationes mathematicae, non posset hoc modo capere propter defectum
intellectus sui, quantumvis ipsae res sint secundum se hoc modo intelligibiles. Et quod modus congruus sit in
inquisitione qualibet observandus, probat inducendo auctoritatem Philosophi in principio ethicorum, et hoc est
quod subiungit: nam sicut optime dictum videtur, scilicet ab Aristotele in principio ethicorum: eruditi hominis
est ut unumquodque ipsum est, id est per modum congruum ipsi rei, ita de eo fidem capere temptare.
Non enim de omnibus rebus potest aequalis certitudo et evidentia demonstration servari. Et sunt haec verba
Philosophi in I ethicorum: disciplinati enim est in tantum certitudinem inquirere secundum unumquodque genus,
in quantum natura rei recipit.
PR3
Deinde cum dicit: nam cum tres etc., inquirit modum congruum huic inquisitioni per distinctionem a modis qui
observantur in aliis scientiis. Et quia modus debet esse congruus rei de qua est perscrutatio, ideo dividitur haec
pars in duas. In prima enim distinguit scientias secundum res, de quibus determinant. In secunda ostendit modos
singulis earum congruos, ibi: in naturalibus igitur etc.. Circa primum tria facit. Primo ostendit, de quibus
consideret naturalis philosophia.
Secundo, de quibus mathematica, ibi: mathematica etc.. Tertio, de quibus considerat divina scientia, ibi:
theologia est sine motu etc.. Dicit ergo: bene dictum est quod ut unumquodque est, ita debet de eo fides capi.
Nam cum tres sint partes speculativae, scilicet philosophiae - hoc dicit ad differentiam ethicae, quae est activa
sive practica - in omnibus requiritur modus competens materiae. Sunt autem tres partes praedictae: physica sive
naturalis, mathematica, divina sive theologia. Cum, inquam, sint tres partes, naturalis, quae est una earum, est in
motu, inabstracta, id est versatur eius consideratio circa res mobiles a materia non abstractas, quod probat per
exempla, ut patet in littera. Quod autem dicit: habetque motum forma materiae coniuncta, sic intelligendum est:
ipsum compositum ex materia et forma, in quantum huiusmodi, habet motum sibi debitum, vel ipsa forma in
materia exsistens est principium motus; et ideo eadem est consideratio de rebus secundum quod sunt materiales
et secundum quod sunt mobiles.
PR4
Deinde exponit de quibus sit mathematica: mathematica est sine motu, id est sine motus et mobilium
consideratione, in quo differt a naturali, inabstracta, id est considerat formas quae secundum esse suum non sunt
a materia abstractae, in quo convenit cum naturali; quod quomodo sit exponit. Haec enim, scilicet mathematica,
speculatur formas sine materia ac per hoc sine motu, quia ubicumque est motus, est materia, ut probatur in IX
metaphysicae, eo modo quo est ibi motus, et sic ipsa speculatio mathematici est sine materia et motu. Quae
formae, scilicet de quibus mathematicus speculatur, cum sint in materia, non possunt ab his separari secundum
esse, et sic secundum speculationem sunt separabiles, non secundum esse.
PR5
Deinde ostendit de quibus sit tertia, scilicet divina: theologia, id est tertia pars speculativae, quae dicitur divina
vel metaphysica vel philosophia prima, est sine motu, in quo convenit cum mathematica et differt a naturali,
abstracta, scilicet a materia, atque inseparabilis, per quae duo differt a mathematica. Res enim divinae sunt
secundum esse abstractae a materia et motu, sed mathematicae inabstractae, sunt autem consideratione
separabiles; sed res divinae inseparabiles, quia nihil est separabile nisi quod est coniunctum. Unde res divinae
non sunt secundum considerationem separabiles a materia, sed secundum esse abstractae; res vero mathematicae
e contrario. Et hoc probat per Dei substantiam, de qua scientia divina considerat principaliter, unde et inde
nominatur.
PR6
Deinde cum dicit: in naturalibus igitur etc., ostendit, quis sit modus congruus praedictis partibus. Et circa hoc
duo facit. Primo concludit modos congruos singulis partium praedictarum, et huius partis expositio relinquitur
disputationi. Secundo exponit ultimum modum qui est proprius praesenti inquisitioni. Et hoc dupliciter. Primo
removendo id quod est impeditivum dicens: neque oportet in divinis deduci ad imaginationes, ut scilicet de eis
iudicando sequamur imaginationis iudicium.
Secundo ostendendo id quod est proprium, ibi: sed potius ipsam inspicere formam sine motu et materia, cuius
condiciones consequenter exponit ingrediens ad propositam inquisitionem.
|+5 Quaestio 5
PR
Hic est duplex quaestio. Prima de divisione speculativae, quam in littera ponit. Secunda de modis, quos partibus
speculativae attribuit.
Circa primum quaeruntur quattuor.
39

