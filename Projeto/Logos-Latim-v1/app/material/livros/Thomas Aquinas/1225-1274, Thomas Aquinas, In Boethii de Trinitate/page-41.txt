SC2
Praeterea, in II physicorum ponuntur tres modi scientiarum, qui ad has etiam tres pertinere videntur.
SC3
Praeterea, Ptolemaeus etiam in principio almagesti hac divisione utitur.
CO1
Responsio. Dicendum quod theoricus sive speculativus intellectus in hoc proprie ab operativo sive practico
distinguitur quod speculativus habet pro fine veritatem quam considerat, practicus vero veritatem considerata
ordinat in operationem tamquam in finem. Et ideo dicit Philosophus in III de anima quod differunt ad invicem
fine, et in II metaphysicae dicitur quod finis speculativae est veritas, sed finis operativae scientiae est actio. Cum
ergo oporteat materiam fini esse proportionatam, oportet practicarum scientiarum materiam esse res illas quae a
nostro opere fieri possunt, ut sic earum cognitio in operationem quasi in finem ordinari possit. Speculativarum
vero scientiarum materiam oportet esse res quae a nostro opere non fiunt; unde earum consideratio in
operationem ordinari non potest sicut in finem. Et secundum harum rerum distinctionem oportet scientias
speculativas distingui.
CO2
Sciendum tamen quod, quando habitus vel potentiae penes obiecta distinguuntur, non distinguuntur penes
quaslibet differentias obiectorum, sed penes illas quae sunt per se obiectorum in quantum sunt obiecta.
Esse enim animal vel plantam accidit sensibili in quantum est sensibile, et ideo penes hoc non sumitur distinctio
sensuum, sed magis penes differentiam coloris et soni. Et ideo oportet scientias speculativas dividi per
differentias speculabilium, in quantum speculabilia sunt. Speculabili autem, quod est obiectum speculativae
potentiae, aliquid competit ex parte intellectivae potentiae et aliquid ex parte habitus scientiae quo intellectus
perficitur. Ex parte siquidem intellectus competit ei quod sit immateriale, quia et ipse intellectus immaterialis est;
ex parte vero scientiae competit ei quod sit necessarium, quia scientia de necessariis est, ut probatur in I
posteriorum. Omne autem necessarium, in quantum huiusmodi, est immobile; quia omne quod movetur, in
quantum huiusmodi, est possibile esse et non esse vel simpliciter vel secundum quid, ut dicitur in IX
metaphysicae. Sic ergo speculabili, quod est obiectum scientiae speculativae, per se competit separatio a materia
et motu vel applicatio ad ea. Et ideo secundum ordinem remotionis a materia et motu scientiae speculativae
distinguuntur.
CO3
Quaedam ergo speculabilium sunt, quae dependent a materia secundum esse, quia non nisi in materia esse
possunt. Et haec distinguuntur, quia quaedam dependent a materia secundum esse et intellectum, sicut illa, in
quorum diffinitione ponitur materia sensibilis; unde sine materia sensibili intelligi non possunt, ut in diffinitione
hominis oportet accipere carnem et ossa. Et de his est physica sive scientia naturalis. Quaedam vero sunt, quae
quamvis dependeant a materia secundum esse, non tamen secundum intellectum, quia in eorum diffinitionibus
non ponitur materia sensibilis, sicut linea et numerus. Et de his est mathematica. Quaedam vero speculabilia
sunt, quae non dependent a materia secundum esse, quia sine materia esse possunt, sive numquam sint in
materia, sicut Deus et Angelus, sive in quibusdam sint in materia et in quibusdam non, ut substantia, qualitas,
ens, potentia, actus, unum et multa et huiusmodi.
De quibus omnibus est theologia, id est scientia divina, quia praecipuum in ea cognitorum est Deus, quae alio
nomine dicitur metaphysica, id est trans physicam, quia post physicam discenda occurrit nobis, quibus ex
sensibilibus oportet in insensibilia devenire. Dicitur etiam philosophia prima, in quantum aliae omnes scientiae
ab ea sua principia accipientes eam consequuntur. Non est autem possibile quod sint aliquae res quae secundum
intellectum dependeant a materia et non secundum esse, quia intellectus, quantum est de se, immaterialis est. Et
ideo non est quartum genus philosophiae praeter praedicta.
RA1
Ad primum ergo dicendum quod Philosophus in VI ethicorum determinat de habitibus intellectualibus, in
quantum sunt virtutes intellectua dicuntur autem virtutes, in quantum perficiunt in sua operatione.
Virtus enim est quae bonum facit habentem et opus eius bonum reddit; et ideo secundum quod diversimode
perficitur per huiusmodi habitus speculativos, diversificat huiusmodi virtutes. Est autem alius modus quo pars
animae speculativa perficitur per intellectum, qui est habitus principiorum, quo aliqua ex se ipsis nota fiunt et
quo cognoscuntur conclusiones ex huiusmodi principiis demonstratae, sive demonstratio procedat ex causis
inferioribus, sicut est in scientia, sive ex causis altissi ut in sapientia. Cum autem distinguuntur scientiae ut sunt
habitus quidam, oportet quod penes obiecta distinguantur, id est penes res, de quibus sunt scientiae. Et sic
distinguuntur hic et in VI metaphysicae tres partes philosophiae speculativae.
RA2
Ad secundum dicendum quod scientiae speculativae, ut patet in principio metaphysicae, sunt de illis quorum
cognitio quaeritur propter se ipsa. Res autem, de quibus est logica, non quaeruntur ad cognoscendum propter se
ipsas, sed ut adminiculum quoddam ad alias scientias.

41

