Responsio. Dicendum quod quidam dixerunt quod primum, quod a mente humana cognoscitur etiam in hac vita,
est ipse Deus qui est veritas prima, et per hoc omnia alia cognoscuntur. Sed hoc apparet esse falsum, quia
cognoscere Deum per essentiam est hominis beatitudo, unde sequeretur omnem hominem beatum esse. Et
praeterea, cum in divina essentia omnia quae dicuntur de ipsa sint unum, nullus erraret circa ea, quae de Deo
dicuntur, quod experimento patet esse falsum. Et iterum ea, quae sunt primo in cognitione intellectus, oportet
esse certissima, unde intellectu certus est se ea intelligere, quod patet in proposito non esse. Repugnat etiam haec
positio auctoritati Scripturae quae dicit exodi 3: non videbit me homo et vivet.
CO2
Unde alii dixerunt quod essentia divina non est primo cognitum a nobis in via, sed influentia lucis ipsius, et
secundum hoc Deus est primum quod a nobis cognoscitur. Sed hoc etiam stare non potest, quia prima lux
divinitus influxa in mente est lux naturalis per quam constituitur vis intellectiva. Haec autem lux non est primo
cognita a mente neque cognitione qua sciatur de ea quid est, cum multa inquisitione indigeat ad cognoscendum
quid est intellectus; neque cognitione qua cognoscitur an est, quia intellectum nos habere non percipimus, nisi in
quantum percipimus nos intelligere, ut patet per Philosophum in IX ethicorum.
Nullus autem intelligit se intelligere, nisi in quantum intelligit aliquod intelligibile. Ex quo patet quod cognitio
alicuius intelligibilis praecedit cognitionem qua aliquis cognoscit se intelligere et per consequens cognitionem
qua aliquis cognoscit se habere intellectum, et sic influentia lucis intelligibilis naturalis non potest esse primum
cognitum a nobis, et multo minus quaelibet alia influentia lucis.
CO3
Et ideo dicendum est quod primo cognitum homini potest accipi dupliciter: aut secundum ordinem diversarum
potentiarum aut secundum ordinem obiectorum in una potentia. Primo quidem modo, cum cognitio intellectus
nostri tota derivetur a sensu, illud, quod est cognoscibile a sensu, est prius notum nobis quam illud, quod est
cognoscibile ab intellectu, scilicet singulare vel sensibile intelligibili.
Alio modo, scilicet secundum alium modum cuilibet potentiae est cognoscibile primo suum proprium obiectum.
Cum autem in intellectu humano sit potentia activa et passiva, obiectum potentiae passivae, scilicet intellectus
possibilis, erit illud, quod est actum per potentiam activam, scilicet intellectum agentem, quia potentiae passivae
debet respondere proprium activum. Intellectus autem agens non facit intelligibilia formas separatas quae sunt ex
se ipsis intelligibiles, sed formas quas abstrahit a phantasmatibus, et ideo huiusmodi sunt, quae primo intellectus
noster intelligit.
CO4
Et inter haec illa sunt priora, quae primo intellectui abstrahenti occurrunt.
Haec autem sunt quae plura comprehendunt vel per modum totius universalis vel per modum totius integralis, et
ideo magis universalia sunt primo nota intellectui et composita componentibus, ut diffinitum partibus
diffinitionis. Et secundum quod quaedam imitatio intellectus est in sensu, qui etiam quodammodo abstracta a
materia recipit, etiam apud sensum singularia magis communia sunt primo nota, ut hoc corpus quam hoc animal.
Unde patet quod Deus et aliae substantiae separatae nullo modo possunt esse prima intellecta, sed intelliguntur
ex aliis, ut dicitur Rom. 1: invisibilia etc..
RA1
Ad primum ergo dicendum quod ex verbis illis Augustini et similibus non est intelligendum quod ipsa veritas
increata sit proximum principium, quo cognoscimus et iudicamus, sed quia per lumen, quod est eius similitudo,
nobis inditum cognoscimus et iudicamus. Nec hoc lumen habet aliquam efficaciam nisi ex prima luce; sicut in
demonstrationibus secunda principia non certificant nisi ex virtute primorum. Nec tamen oportet quod etiam
ipsum lumen inditum sit primo a nobis cognitum. Non enim eo alia cognoscimus sicut cognoscibili quod sit
medium cognitionis, sed sicut eo quod facit alia esse cognoscibilia. Unde non oportet quod cognoscatur nisi in
ipsis cognoscibilibus, sicut lux non oportet quod primo videatur ab oculo nisi in ipso colore illustrato.
RA2
Ad secundum dicendum quod non omnium causarum ordinatarum est influentia unius rationis in ultimum
effectum. Unde non oportet quod primum intelligibile hoc modo influat in intellectum nostrum quod intelligatur,
sed quod praestet intelligendi virtutem. Vel dicendum quod quamvis Deus sit in ordine intelligibilium primum
simpliciter, non tamen est primum in ordine intelligibilium nobis.
RA3
Ad tertium dicendum quod quamvis illa, quae sunt prima in genere eorum quae intellectus abstrahit a
phantasmatibus, sint primo cognita a nobis, ut ens et unum, non tamen oportet quod illa quae sunt prima
simpliciter, quae non continentur in ratione proprii obiecti, sicut et ista.
RA4
Ad quartum dicendum quod quamvis Deus sit ultimus finis in consecutione et primus in intentione appetitus
naturalis, non tamen oportet quod sit primus in cognitione mentis humanae quae ordinatur in finem, sed in
cognitione ordinantis, sicut et in aliis quae naturali appetitu tendunt in finem suum. Cognoscitur tamen a
principio et intenditur in quadam generalitate, prout mens appetit se bene esse et bene vivere, quod tunc solum
est ei, cum Deum habet.
9

