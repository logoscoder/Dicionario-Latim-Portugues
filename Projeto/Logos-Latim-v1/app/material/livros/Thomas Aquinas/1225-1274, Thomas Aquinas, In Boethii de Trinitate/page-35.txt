Praeterea, quaelibet species ignis est corpus. Sed lux est quaedam species ignis, ut dicit Philosophus in V
topicorum. Ergo lux est corpus. Et sic idem quod prius.
AG5
Praeterea, in ferro ignito simul est ignis et ferrum. Utrumque autem est corpus. Ergo possibile est simul esse duo
corpora in eodem loco.
AG6
Praeterea, elementa in mixto non sunt corrupta, alias mixtum non sequeretur dominantis motum. Sed omnia
quattuor elementa sunt corpora et simul in qualibet parte mixti. Ergo possibile est duo corpora esse in eodem
loco.
AG7
Praeterea, quod duo corpora non sint in eodem loco, hoc non potest convenire corporibus ratione materiae, cum
materiae secundum se non debeatur locus, nec ratione formae propter idem nec ratione dimensionis, cum
dimensiones non repleant locum, quod patet ex hoc quod quidam locum, ubi erant solae dimensiones, dicebant
esse vacuum.
Ergo hoc non convenit corpori nisi ratione aliquorum accidentium posteriorum, quae non sunt omnibus
corporibus communia et quae possibile est a corporibus separari. Et sic videtur quod duo corpora possint esse in
eodem loco.
AG8
Praeterea, secundum astrologos, qui sequuntur Ptolemaeum, sex planetarum corpora moventur in epicyclis, qui
sunt circuli intersecantes sphaeras excentricas planetarum. Oportet ergo quod planetae corpus quandoque
perveniat ad locum sectionis. Sed non potest dici quod ibi sit aliquid vacuum, cum vacuum natura non patiatur,
neque quod substantia sphaerarum sit divisibilis, ut intelligatur cedere corpori planetae quando pervenit illuc,
sicut cedit aer lapidi aut alii corpori, cum caeli solidissimi quasi aere fundati sint, ut dicitur iob 37. Ergo oportet
quod corpus planetae sit simul cum corpore sphaerae eius in eodem loco. Et sic falsum est quod dicit Boethius
hic quod duo corpora numquam unum obtinent locum.
SC1
Sed contra est, quia si duo corpora sunt in eodem loco, eadem ratione et quotlibet. Sed aliquod corpus
quantumcumque magnum potest dividi in parva cuiuscumque quantitatis secundum aliquem numerum.
Ergo sequetur quod in loco parvissimo continebitur maximum corpus; quod videtur absurdum.
SC2
Praeterea, impossibile est inter duo puncta signata esse plures lineas rectas. Hoc autem sequetur, si duo corpora
sint in eodem loco.
Signatis enim duobus punctis ex duabus partibus loci oppositis erunt inter ea duae lineae rectae signatae in
duobus corporibus locatis.
Non enim potest dici quod inter illa duo puncta nulla sit linea neque quod unius locati linea magis sit inter ea
quam alia neque quod sit ibi aliqua una linea praeter corpora locata quae sit inter duo puncta loci, quia sic illa
linea esset non in subiecto. Ergo impossibile est duo corpora esse in eodem loco.
SC3
Praeterea, demonstratum est in geometria quod duo circuli non se contingunt nisi in puncto. Sed ponamus duo
corpora quae sunt in eodem loco; sequetur quod duo circuli signati in eis se secundum totum contingunt. Ergo
impossibile est duo corpora esse in eodem loco.
SC4
Praeterea, quaecumque uni et eidem sunt eadem, sibi invicem sunt eadem. Sed cum oporteat eandem esse
dimensionem loci et locati ex eo quod non est ponere dimensiones sine subiecto, si duo corpora sint in eodem
loco, sequetur dimensiones utriusque corporis esse easdem dimensionibus loci. Ergo sequetur eas esse easdem ad
invicem, quod est impossibile.
CO1
Responsio. Dicendum quod in his quae apud nos sunt, quae omnes esse corpora confitentur, ad sensum videmus
quod adveniente uno corpore ad locum aliquem aliud corpus a loco illo expellitur. Unde experimento patet
talium corporum duo in eodem loco esse non posse.
Quidam autem dicunt quod non prohibentur duo horum corporum ab hoc, quod sint simul, propter corporeitatem
vel propter aliquid quod sit de ratione corporis, in quantum est corpus; sic enim sequeretur omnino duo corpora
prohiberi ab hoc quod est esse simul. Sed dicunt quod ab hoc prohibentur propter corpulentiam ipsorum. Sed
quidquid sit hoc quod corpulentiam nominant, sive sit densitas sive impuritas vel corruptibilitas aliquorum
corporum vel etiam aliqua natura specialis naturae generali corporeitatis superaddita, non potest esse causa huius
prohibitionis.
CO2
Invenitur enim duplex comparatio corporis ad locum. Una, secundum quam ponitur in loco hoc vel illo
determinato; et haec comparatio sequitur naturam specialem huius vel illius corporis, sicut quod gravia ex natura
gravitatis sunt deorsum, levia vero sursum ex natura levitatis.
35

