Ad quartum sic proceditur. Videtur quod non sit catholicae fidei confessio quod pater et filius et spiritus sanctus
sint unus Deus, quia, ut ipse dicit, ad inaequalitatem horum trium sequitur pluralitas deorum. Sed sacra
Scriptura, quae est caput catholicae religionis, ut dicit Augustinus in libro de vera religione, ponit inaequalitatem
patris et filii, ut videtur per hoc quod dicitur ioh. 14: pater maior me est, ex persona filii. Ergo non est haec
sententia catholicae fidei quam dicit.
AG2
Praeterea, 1 Cor. 15: cum subiecta illi fuerint omnia, scilicet filio, tunc et ipse subiectus erit ei, scilicet patri, qui
sibi subiecit omnia; et sic idem quod prius.
AG3
Praeterea, orare non est nisi inferioris ad superiorem. Sed filius orat pro nobis, Rom. 8: Christus Iesus qui etiam
interpellat pro nobis. Similiter et spiritus sanctus, eodem: spiritus postulat pro nobis gemitibus inenarrabilibus.
Ergo filius et spiritus sanctus sunt patre inferiores secundum confessionem catholicae fidei; et sic idem quod
prius.
AG4
Praeterea, ioh. 17 dicit filius loquens ad patrem: haec est vita aeterna, ut cognoscant te solum verum Deum et
quem misisti Iesum Christum. Ergo solus pater est verus Deus, non ergo filius et spiritus.
Et sic videntur esse creaturae, et sic idem quod prius.
AG5
Praeterea, apostolus de filio loquens 1 Tim. Ultimo dicit: quem scilicet Christum suis temporibus ostendit beatus
et solus potens rex regum et Dominus dominantium, qui solus habet immortalitatem et lucem habitat
inaccessibilem. Ergo haec omnia soli patri conveniunt.
AG6
Praeterea, Marc. 13 dicitur: de die autem illa et hora nemo scit neque Angeli in caelo neque filius nisi pater. Ergo
maior est scientia patris quam filii. Ergo et maior essentia. Et sic idem quod prius.
AG7
Praeterea, Matth. 20 dicitur: sedere ad dexteram meam vel sinistram non est meum dare vobis, sed quibus
paratum est a patre meo.
Ergo filius non est aequalis potestatis cum patre.
AG8
Praeterea, Col. 1 dicitur de filio quod est primogenitus omnis creaturae. Sed comparatio non est nisi eorum quae
sunt unius generis. Ergo filius est creatura.
AG9
Praeterea, Eccli. 24 dicitur ex persona divinae sapientiae: ab initio et ante saecula creata sum, et sic idem quod
prius.
AG10
Praeterea, ille qui clarificatur minor est eo qui clarificat. Sed filius clarificatur a patre, ut patet ioh. 12. Ergo filius
est minor patre.
AG11
Praeterea, mittens est maior eo qui mittitur. Sed pater mittit filium, ut patet Gal. 4: misit Deus filium suum
factum ex muliere etc.. Mittit etiam spiritum sanctum, ioh. 14: Paraclitus spiritus sanctus, quem mittet pater etc..
Ergo pater est maior filio et spiritu sancto. Et sic ista sententia quam dicit non videtur esse fidei catholicae.
SC1
Sed contra est quod dicitur ioh. 1: in principio erat verbum, et Deus erat verbum, omnia per ipsum facta sunt. Ex
quo habetur quod filius sit aeternus, alias non esset in principio; et quod sit patri aequalis, alias Deus non esset;
et quod non sit creatura, alias non omnia per ipsum facta essent.
SC2
Praeterea, filius, cum sit veritas, de se mentitus non est. Sed filius dicebat se patri aequalem. Unde dicitur ioh. 5:
patrem suum dicebat Deum, aequalem se Deo faciens. Ergo ipse est aequalis patri.
SC3
Praeterea, Phil. 2: non rapinam arbitratus est esse se aequalem Deo. Esset autem rapina, si arbitraretur et non
esset. Ergo est aequalis Deo.
SC4
Praeterea, ioh. 10 dicitur: ego et pater unum sumus, praeterea ioh. 14: ego in patre et pater in me est. Ergo unus
alio minor non est.
SC5
Praeterea, Rom. 9: ex quibus Christus, qui est super omnia Deus benedictus in saecula. Ergo nullus est eo
superior, et sic non est minor patre.
SC6
Praeterea, 1 ioh. Ultimo: dedit nobis sensum ut cognoscamus verum Deum et simus in vero filio eius. Hic est
verus Deus et vita aeterna. Ergo non est minor patre.
27

