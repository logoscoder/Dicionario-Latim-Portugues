RA5
Ad quintum dicendum quod substantiae separatae quamvis abstractione non indigeant ad hoc quod intelligantur,
tamen non sunt intelligibiles per lumen intellectus agentis, unde non primo ab intellectu nostro cognoscuntur.
Intelligibile enim per huiusmodi lumen est obiectum intellectus, sicut visibile per lumen corporale est obiectum
visus.
RA6
Ad sextum dicendum quod Deum esse, quantum est in se, est per se notum, quia sua essentia est suum esse - et
hoc modo loquitur Anselmus - non autem nobis qui eius essentiam non videmus. Sed tamen eius cognitio nobis
innata esse dicitur, in quantum per principia nobis innata de facili percipere possumus Deum esse.
|#4 Articulus 4
AG1
Ad quartum sic proceditur. Videtur quod per rationem naturalem mens ad cognitionem divinae trinitatis sufficiat.
Quidquid enim convenit enti in quantum ens, oportet maxime in primo ente inveniri. Sed trinitas convenit enti in
quantum ens, cum in omnibus entibus inveniatur, eo quod omnia habeant modum, speciem et ordinem, ut
Augustinus dicit. Ergo naturali ratione sciri potest quod in Deo sit trinitas.
AG2
Praeterea, nulla perfectio Deo est subtrahenda. Sed ternarius est numerus perfectionis omnis rei, ut dicitur in I
caeli et mundi.
Ergo trinitas Deo est attribuenda, et sic idem quod prius.
AG3
Praeterea, omnis inaequalitas ad aequalitatem reducitur priorem sicut multitudo ad unitatem. Sed inter Deum et
primum ens creatum est inaequalitas. Ergo oportet praecedere aliquam aequalitatem, quae cum non sit nisi
plurium, oportet esse aliquam pluralitatem in divinis.
AG4
Praeterea, omne aequivocum reducitur ad univocum. Sed exitus creaturae a Deo est aequivocus. Ergo oportet
ante hunc ponere processionem univocam, qua Deus procedit a Deo, ex qua trinitas personarum consequitur.
AG5
Praeterea, nullius boni sine consortio potest esse iucunda possessio.
Sed in Deo est ab aeterno iucundissima boni possessio. Ergo habet aeternum consortium, quod non est nisi
divinarum personarum, quia nulla creatura est aeterna. Ergo oportet in deitate personas plures ponere.
AG6
Praeterea, quod Deus sit intelligens, ratione naturali haberi potest.
Sed ex hoc quod est intelligens sequitur quod verbum concipiat, quia hoc est omni intelligenti commune. Ergo
naturali ratione cognosci potest quod sit filii generatio et eadem ratione amoris processio.
AG7
Praeterea, Richardus de sancto victore dicit in I de trinitate: credo sine dubio quoniam ad quorumlibet
explanationem, quae necesse est esse, non modo probabilia, verum etiam necessaria argumenta non deerunt. Sed
Deum esse trinum et unum est necesse, quia est aeternum.
Ergo ad hoc sunt etiam rationes necessariae. Et sic idem quod prius.
AG8
Praeterea, Platonici non habuerunt notitiam de Deo nisi per rationem.
Sed ipsi posuerunt ad minus duas personas, scilicet Deum patrem et mentem ab ipso genitam, quae omnium
rerum rationes continet, quod nos de filio dicimus. Ergo ratione naturali potest pluralitas personarum cognosci.
AG9
Praeterea, Philosophus dicit in I caeli et mundi: per hunc quidem numerum adhibuimus nos ipsos magnificare
Deum creatorem.
Et sic idem quod prius.
AG10
Praeterea, de Deo nullatenus in statu viae possumus cognoscere quid est, sed solum an est. Cognoscimus autem
aliquo modo Deum esse trinum et unum, quia per fidem. Ergo hoc non pertinet ad quid est Dei, sed ad an est.
Sed an est de Deo possumus ratione naturali ostendere.
Ergo et Deum esse trinum et unum ratione naturali sciri potest.
SC1
Sed contra, fides est de non apparentibus rationi, ut patet Hebr. 11.
Sed Deum esse trinum et unum est articulus fidei. Ergo ad hoc videndum ratio non sufficit.
SC2
Praeterea, omnis ratio naturalis ex primis principiis naturaliter cognitis efficaciam habet. Sed Deum esse trinum
et unum non potest deduci ex principiis naturaliter cognitis, quae a sensu accipiuntur, cum in sensibilibus nihil

10

