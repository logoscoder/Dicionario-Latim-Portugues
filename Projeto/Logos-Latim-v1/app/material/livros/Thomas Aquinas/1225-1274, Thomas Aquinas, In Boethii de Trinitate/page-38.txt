Sed contra est quod ea, quae differunt secundum numerum, differunt accidentibus. Sed nullius accidentis
diversitas ita inseparabiliter se habet ad diversitatem in numero, sicut diversitas loci. Ergo diversitas in loco
maxime videtur facere ad diversitatem in numero.
SC2
Praeterea, diversitas locorum secundum speciem concomitatur diversitatem corporum secundum speciem, sicut
patet in gravibus et levibus. Ergo et diversitas locorum secundum numerum indivisibiliter concomitatur
diversitatem corporum secundum numerum, et sic idem quod prius.
SC3
Praeterea, sicut tempus est mensura motus, ita locus est mensura corporis. Sed motus dividitur numero secundum
tempus, ut dicitur in V physicorum. Ergo et corpus dividitur numero secundum locum.
CO
Responsio. Dicendum quod, sicut ex supra dictis patet, diversitas secundum numerum causatur ex divisione
materiae sub dimensionibus exsistentis. Ipsa etiam materia, secundum quod sub dimensionibus exsistit, prohibet
duo corpora esse in eodem loco, in quantum oportet duorum corporum distinctas secundum situm esse materias.
Et sic patet quod ex eodem causatur diversitas secundum numerum, ex quo causatur necessitas diversitatis
locorum in diversis corporibus. Et ideo ipsa diversitas locorum in se considerata est signum diversitatis
secundum numerum, sicut et de aliis accidentibus praeter dimensiones primas interminatas supra dictum est. Sed
si diversitas loci consideretur secundum suam causam, sic planum est quod diversitas loci est causa diversitatis
secundum numerum. Et ideo Boethius quod varietas accidentium facit diversitatem secundum numerum
omnibus aliis remotis in locorum diversitate hic inevitabiliter verificari constituit, quia scilicet nullum aliud
accidentium, quae exterius apparent completa, est ita propinquum ad causam diversitatis secundum numerum
sicut diversitas locorum.
RA1
Ad primum ergo dicendum et secundum et tertium quod rationes illae concludunt quod diversitas loci non est
causa diversitatis individuorum secundum se. Sed per hoc non removetur, quin causa diversitatis locorum sit
causa diversitatis secundum numerum.
RA4
Ad quartum dicendum quod omnes effectus causarum secundarum magis dependent a Deo quam etiam ab ipsis
causis secundis, et ideo etiam remotis causis secundis ipse miraculose potest producere effectus quos voluerit.
RA5
Ad quintum dicendum quod in substantiis incorporeis diversitas secundum numerum sequitur diversitatem
secundum speciem excepta anima rationali, quae sequitur divisionem materiae sibi dispositae. Hic autem
Boethius loquitur de diversitate secundum numerum, ubi est eadem species.
RC1
Ad primum vero eorum quae in contrarium obiciuntur dicendum quod varietas aliorum accidentium praeter
dimensiones interminatas non facit diversitatem in numero sicut causa, sed dicitur facere sicut signum
demonstrans, et sic maxime diversitas loci facit, in quantum est propinquius signum.
RC2
Ad secundum dicendum quod diversitas locorum secundum speciem est signum diversitatis corporum secundum
speciem, sed non causa.
RC3
Ad tertium dicendum quod, cum divisio temporis causetur ex divisione motus, diversitas etiam temporis non est
causa diversitatis motus, sed signum. Et similiter est de loco ad corpora.
Pars 3
Prooemium
Prologus
PR1
Proposuit superius Boethius sententiam catholicae fidei de unitate trinitatis et rationem sententiae prosecutus est.
Nunc intendit procedere ad inquisitionem praedictorum. Et quia secundum sententiam Philosophi in II
metaphysicae ante scientiam oportet inquirere modum scientiae, ideo pars ista dividitur in duas. In prima
Boethius ostendit modum proprium huius inquisitionis, quae est de rebus divinis. In secunda vero parte
secundum modum assignatum procedit ad propositum inquirendum, ibi: quae vere forma est etc.. Prima pars
dividitur in duas. In prima ponit necessitatem ostendendi modum inquisitionis. In secunda modum congruum
inquisitioni praesenti ostendit, ibi: nam cum tres sint etc.. Dicit ergo: igitur, ex quo constat hanc esse sententiam
catholicae fidei de unitate trinitatis et indifferentiam esse rationem unitatis, age, adverbium exhortandi,
ingrediamur, id est interius inquiramus ipsa intima rerum principia considerantes et veritatem quasi velatam et
absconditam perscrutantes, et hoc modo convenienti; unde subdit: et unumquodque dicendorum discutiamus, ut
potest intelligi atque capi, id est per modum quo possit intelligi et capi.
PR2

38

