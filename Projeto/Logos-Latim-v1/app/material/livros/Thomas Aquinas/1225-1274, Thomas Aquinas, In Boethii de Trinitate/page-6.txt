exinde est quod non est omnino in nobis veritatem cognoscere, scilicet propter impedimenta. Sed unusquisque
magis vel minus habet hoc in potestate, secundum quod lumen intelligibile est in ipso purius.
RA5
Ad quintum dicendum quod corpora inferiora, quamvis indigeant ad hoc quod operentur ut moveantur a
corporibus caelestibus, non tamen indigent ad proprias operationes efficiendas quod novas formas ab eis
recipiant. Et similiter non oportet quod mens humana, quae movetur a Deo ad cognoscendum naturaliter cognita,
nova luce perfundatur.
RA6
Ad sextum dicendum quod, sicut dicit Augustinus VIII super Genesim, sicut aer illuminatur a lumine praesente,
quod si fuerit absens continuo tenebratur, ita et mens illuminatur a Deo. Et ideo etiam lumen naturale in anima
semper Deus causat, non aliud et aliud, sed idem; non enim est causa fieri eius solum, sed etiam esse illius. In
hoc ergo continue Deus operatur in mente, quod in ipsa lumen naturale causat et ipsum dirigit, et sic mens non
sine operatione causae primae in operationem suam procedit.
RA7
Ad septimum dicendum quod voluntas numquam potest bene velle sine divino instinctu, potest autem bene velle
sine gratiae infusione, sed non meritorie. Et similiter intellectus non potest sine divino motu veri quamcumque
cognoscere, potest autem sine novi luminis infusione, quamvis non ea quae naturalem cognitionem excedunt.
RA8
Ad octavum dicendum quod eo ipso quod Deus in nobis lumen naturale conservando causat et ipsum dirigit ad
videndum, manifestum est quod perceptio veritatis praecipue sibi debet ascribi, sicut operatio artis magis
attribuitur artifici quam serrae.
|#2 Articulus 2
AG1
Ad secundum sic proceditur. Videtur quod Deus nullo modo possit cognosci a nobis.
Illud enim, quod in summo gradu nostrae cognitionis nobis ignotum remanet, nullo modo est a nobis
cognoscibile. Sed in perfectissimo gradu nostrae cognitionis Deo non coniungimur nisi quasi ignoto, ut dicit
Dionysius 1 c. Mysticae theologiae. Ergo Deus nullo modo est a nobis cognoscibilis.
AG2
Praeterea, omne quod cognoscitur per aliquam formam cognoscitur.
Sed, sicut dicit Augustinus, Deus omnem formam nostri intellectus subterfugit. Ergo nullo modo est a nobis
cognoscibilis.
AG3
Praeterea, cognoscentis et cognoscibilis oportet esse aliquam proportionem, sicut et potentiae cuiuslibet ad suum
obiectum. Sed inter intellectum nostrum et Deum nulla potest esse proportio, sicut nec inter finitum et infinitum.
Ergo intellectus nullo modo potest Deum cognoscere.
AG4
Praeterea, cum potentia et actus reducantur in idem genus, utpote quae dividunt omnia genera entis, nulla
potentia potest in actum, qui est extra genus suum, sicut sensus non potest cognoscere substantiam intelligibilem.
Sed Deus est extra omne genus. Ergo non potest aliquo intellectu cognosci qui sit in aliquo genere. Sed noster
intellectus est huiusmodi. Ergo etc..
AG5
Praeterea, remoto primo necesse est omnia consequentia removeri.
Sed primum intelligibile est quiditas rei; unde quod quid est dicitur esse obiectum proprium intellectus in III de
anima, et quid est est medium demonstrandi an est et omnes alias rei condiciones. Sed de Deo non possumus
scire quid est, ut Damascenus dicit. Ergo nihil de illo possumus cognoscere.
SC1
Sed contra est quod dicitur Rom. 1: invisibilia Dei etc..
SC2
Praeterea, Ier. 10: in hoc glorietur qui gloriatur scire et nosse me. Sed hoc esset inanis gloria, nisi eum
cognoscere possemus.
Ergo Deum cognoscere possumus.
SC3
Praeterea, nihil diligitur nisi cognitum, ut patet per Augustinum in libro de trinitate. Sed Deum diligere iubemur.
Ergo eum cognoscere possumus; non enim nobis praecipitur impossibile.
CO1
Responsio. Dicendum quod dupliciter aliqua res cognoscitur. Uno modo per formam propriam, sicut oculus videt
lapidem per speciem lapidis. Alio modo per formam alterius similem sibi, sicut cognoscitur causa per
similitudinem effectus et homo per formam suae imaginis.

6

