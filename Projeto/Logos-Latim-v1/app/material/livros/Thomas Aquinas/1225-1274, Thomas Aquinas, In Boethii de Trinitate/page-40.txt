PR1
Primo. Utrum sit conveniens divisio qua dividitur speculativa in has tres partes: naturalem, mathematicam et
divinam.
PR2
Secundo. Utrum naturalis philosophia sit de his quae sunt in motu et materia.
PR3
Tertio. Utrum mathematica consideratio sit sine motu et materia de his quae sunt in materia.
PR4
Quarto. Utrum divina scientia sit de his quae sunt sine materia et motu.
|#1 Articulus 1
AG1
Ad primum sic proceditur. Videtur quod speculativa inconvenienter in has partes dividatur.
Partes enim speculativae sunt illi habitus qui partem contemplativam animae perficiunt. Sed Philosophus in VI
ethicorum ponit quod scientificum animae, quod est pars eius contemplativa, perficitur tribus habitibus, scilicet
sapientia, scientia et intellectu. Ergo ista tria sunt partes speculativae et non illa quae in littera ponuntur.
AG2
Praeterea, Augustinus dicit in VIII de civitate Dei quod rationalis philosophia, quae est logica, sub contemplativa
philosophia vel speculativa continetur. Cum ergo de ea mentionem non faciat, videtur quod divisio sit
insufficiens.
AG3
Praeterea, communiter dividitur philosophia in septem artes liberales, inter quas neque naturalis neque divina
continetur, sed sola rationalis et mathematica. Ergo naturalis et divina non debuerunt poni partes speculativae.
AG4
Praeterea, scientia medicinae maxime videtur esse operativa, et tamen in ea ponitur una pars speculativa et alia
practica. Ergo eadem ratione in omnibus aliis operativis scientiis aliqua pars est speculativa, et ita debuit in hac
divisione mentio fieri de ethica sive morali, quamvis sit activa, propter partem eius speculativam.
AG5
Praeterea, scientia medicinae quaedam pars physicae est, et similiter quaedam aliae artes quae dicuntur
mechanicae, ut scientia de agricultura, alchimia et aliae huiusmodi. Cum ergo istae sint operativae, videtur quod
non debuerit naturalis absolute sub speculativa poni.
AG6
Praeterea, totum non debet dividi contra partem. Sed divina scientia esse videtur ut totum respectu physicae et
mathematicae, cum subiecta illarum sint partes subiecti istius. Divinae enim scientiae, quae est prima
philosophia, subiectum est ens, cuius pars est substantia mobilis, quam considerat naturalis, et similiter quantitas
quam considerat mathematicus, ut patet in III metaphysicae. Ergo scientia divina non debet dividi contra
naturalem et mathematicam.
AG7
Praeterea, scientiae dividuntur quemadmodum et res, ut dicitur in III de anima. Sed philosophia est de ente; est
enim cognitio entis, ut dicit Dionysius in epistula ad polycarpum. Cum ergo ens primo dividatur per potentiam et
actum, per unum et multa, per substantiam et accidens, videtur quod per huiusmodi deberent partes philosophiae
distingui.
AG8
Praeterea, multae aliae divisiones sunt entium, de quibus sunt scientiae, magis essentiales quam istae quae sunt
per mobile et immobile, per abstractum et non abstractum, utpote per corporeum et incorporeum, animatum et
inanimatum et per alia huiusmodi. Ergo magis deberet divisio partium philosophiae accipi per huiusmodi
differentias quam per illas quae hic tanguntur.
AG9
Praeterea, illa scientia, a qua aliae supponunt, debet esse prior eis.
Sed omnes aliae scientiae supponunt a scientia divina, quia eius est probare principia aliarum scientiarum. Ergo
debuit scientiam divinam aliis praeordinare.
AG10
Praeterea, mathematica prius occurrit addiscenda quam naturalis, eo quod mathematicam facile possunt
addiscere pueri, non autem naturalem nisi provecti, ut dicitur in VI ethicorum. Unde et apud antiquos hic ordo in
scientiis addiscendis fuisse dicitur observatus, ut primo logica, deinde mathematica, post quam naturalis et post
hanc moralis, et tandem divinae scientiae homines studerent. Ergo mathematicam naturali scientiae praeordinare
debuit. Et sic videtur divisio haec insufficie
SC1
Sed e contra, quod haec divisio sit conveniens, probatur per Philosophum in VI metaphysicae, ubi dicit: quare
tres erunt philosophicae et theoricae: mathematica, physica, theologia.
40

