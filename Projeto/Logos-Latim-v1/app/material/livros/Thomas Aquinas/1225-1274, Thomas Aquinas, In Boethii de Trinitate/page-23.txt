intellectus consequendam per viam rationis; unde ut hi etiam divina cognitione non careant, provisa est fidei via.
Quinto propter occupationes plurimas, quibus oportet homines occupari; unde impossibile est quod omnes
consequantur per viam rationis illud quod est de Deo necessarium ad cognoscendum, et propter hoc est via fidei
procurata, et hoc quantum ad illa quae sunt ab aliquibus scita et aliis proponuntur ut credenda.
CO4
Quaedam vero divinorum sunt, ad quae plene cognoscenda nullatenus ratio humana sufficit, sed eorum plena
cognitio exspectatur in futura vita, ubi erit plena beatitudo, sicut unitas et trinitas unius Dei. Et ad hanc
cognitionem homo perducetur non ex debito suae naturae, sed ex sola divina gratia. Unde oportet quod huius
etiam perfectae scientiae quaedam suppositiones primo ei credendae proponantur, ex quibus dirigatur in plenam
cognitionem eorum quae a principio credit, sicut et in aliis scientiis accidit, ut dictum est; et ideo dicitur Is. 7
secundum aliam litteram: nisi credideritis, non intelligetis. Et huiusmodi suppositiones sunt illa quae sunt credita
quantum ad omnes et a nullo in hac vita scita vel intellecta.
RA1
Ad primum ergo dicendum quod licet ea quae sunt fidei sint maiora homine naturae viribus consideratis, non
sunt tamen maiora homine divino lumine elevato. Et ideo non est necesse homini, ut huiusmodi propria virtute
quaerat, sed est ei necesse, ut divina revelatione ea cognosca
RA2
Ad secundum dicendum quod Deus in prima rerum conditione hominem perfectum instituit perfectione naturae,
quae quidem in hoc consistit, ut homo habeat omnia quae sunt naturae debita. Sed supra debitum naturae
adduntur postmodum humano generi aliquae perfectiones ex sola divina gratia, inter quas est fides quae est Dei
donum, ut patet Eph. 2.
RA3
Ad tertium dicendum quod cuilibet in beatitudinem tendenti necessarium est cognoscere in quibus beatitudinem
quaerere debeat, et qualiter.
Quod quidem facilius fieri non poterat quam per fidem, cum rationis inquisitio ad talia pervenire non possit nisi
multis praecognitis quae non est facile scire. Nec etiam potuit cum minori periculo, cum humana inquisitio
propter imbecillitatem intellectus nostri sit facilis ad errorem, et hoc aperte ostenditur ex ipsis philosophis, qui
per viam rationis finem humanae vitae quaerentes et modum perveniendi in ipsum in errores multiplices et
turpissimos inciderunt, adeo sibi invicem dissentientes ut vix duorum aut trium esset de his per omnia una
concors sententia, cum tamen per fidem videamus in unam sententiam etiam plurimos populos convenire.
RA4
Ad quartum dicendum quod quandocumque acceptis aliquo modo assentitur, oportet esse aliquid quod inclinet
ad assensum, sicut lumen naturaliter inditum in hoc quod assentitur primis principiis per se notis et ipsorum
principiorum veritas in hoc quod assentitur conclusionibus scitis et aliquae verisimilitudines in hoc quod
assentimus his quae opinamur; quae si fuerint aliquantulum fortiores, inclinant ad credendum, prout fides dicitur
opinio iuvata rationibus. Sed illud, quod inclinat ad assentiendum principiis intellectis aut conclusionibus scitis,
est sufficiens inductivum et ideo etiam cogit ad assensum et est sufficiens ad iudicandum de illis quibus
assentitur. Quod vero inclinat ad opinandum qualitercumque vel etiam fortiter, non est sufficiens inductivum,
unde nec cogit, nec per hoc potest perfectum haberi iudicium de his quibus assentitur.
Unde et in fide qua in Deum credimus non solum est acceptio rerum quibus assentimus, sed aliquid quod inclinat
ad assensum; et hoc est lumen quoddam, quod est habitus fidei, divinitus menti humanae infusum.
Quod quidem sufficientius est ad inducendum quam aliqua demonstratio, per quam etsi numquam falsum
concludatur, frequenter tamen in hoc homo fallitur, quod putat esse demonstrationem quae non est.
Est sufficientius etiam quam ipsum lumen naturale quo assentimus principiis, cum lumen illud frequenter
impediatur ex corporis infirmitate, ut patet in mente captis. Lumen autem fidei, quod est quasi quaedam sigillatio
primae veritatis in mente, non potest fallere, sicut nec Deus potest decipi vel mentiri, unde hoc lumen sufficit ad
iudicandum. Hic tamen habitus non movet per viam intellectus, sed magis per viam voluntatis; unde non facit
videre illa quae creduntur nec cogit assensum, sed facit voluntarie assentire.
Et sic patet quod fides ex duabus partibus est a Deo, scilicet et ex parte interioris luminis quod inducit ad
assensum et ex parte rerum quae exterius proponuntur, quae ex divina revelatione initium sumpserunt.
Et haec se habent ad cognitionem fidei sicut accepta per sensum ad cognitionem principiorum, quia utrisque fit
aliqua cognitionis determinatio.
Unde sicut cognitio principiorum accipitur a sensu et tamen lumen quo principia cognoscuntur est innatum, ita
fides est ex auditu, et tamen habitus fidei est infusus.
RA5
Ad quintum dicendum quod vivere secundum rationem est bonum hominis in quantum est homo, vivere autem
praeter rationem potest uno modo sonare in defectum, sicut est in illis qui vivunt secundum sensum, et hoc est
hominis malum. Alio modo potest sonare in excessum, ut cum homo divina gratia adducitur in id quod est supra
rationem; et sic praeter rationem vivere non est hominis malum, sed bonum supra hominem. Et talis est cognitio

23

