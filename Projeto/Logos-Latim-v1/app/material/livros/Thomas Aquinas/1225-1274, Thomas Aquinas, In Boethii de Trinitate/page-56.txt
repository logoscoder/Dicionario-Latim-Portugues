consideratio. Tota autem consideratio rationis resolventis in omnibus scientiis ad considerationem divinae
scientiae terminatur.
Ratio enim, ut prius dictum est, procedit quandoque de uno in aliud secundum rem, ut quando est demonstratio
per causas vel effectus extrinsecos: componendo quidem, cum proceditur a causis ad effectus; quasi resolvendo,
cum proceditur ab effectibus ad causas, eo quod causae sunt effectibus simpliciores et magis immobiliter et
uniformiter permanentes. Ultimus ergo terminus resolutionis in hac via est, cum pervenitur ad causas supremas
maxime simplices, quae sunt substantiae separatae. Quandoque vero procedit de uno in aliud secundum
rationem, ut quando est processus secundum causas intrinsecas: componendo quidem, quando a formis maxime
universalibus in magis particulata proceditur; resolvendo autem quando e converso, eo quod universalius est
simplicius. Maxime autem universalia sunt, quae sunt communia omnibus entibus. Et ideo terminus resolutionis
in hac via ultimus est consideratio entis et eorum quae sunt entis in quantum huiusmodi. Haec autem sunt, de
quibus scientia divina considerat, ut supra dictum est, scilicet substantiae separatae et communia omnibus
entibus. Unde patet quod sua consideratio est maxime intellectualis. Et exinde etiam est quod ipsa largitur
principia omnibus aliis scientiis, in quantum intellectualis consideratio est principium rationalis, propter quod
dicitur prima philosophia et nihilominus ipsa addiscitur post physicam et ceteras scientias, in quantum
consideratio intellectualis est terminus rationalis, propter quod dicitur metaphysica quasi trans physicam, quia
post physicam resolvendo occurrit.
RA21
Ad primum ergo dicendum quod intellectualiter procedere non attribuitur scientiae divinae, quasi ipsa non
ratiocinetur procedendo de principiis ad conclusiones, sed quia eius ratiocinatio est intellectuali considerationi
propinquissima et conclusiones eius principiis.
RA22
Ad secundum dicendum quod Deus est supra omnem intellectum creatum quantum ad comprehensionem, non
autem supra intellectum increatum, cum ipse se ipsum intelligendo comprehendat. Est vero supra omnem
intellectum viatoris quantum ad cognitionem, qua cognoscitur quid est, non autem quantum ad cognitionem, qua
cognoscitur an est. A beatis autem cognoscitur etiam quid est, quia vident eius essentiam.
Et tamen scientia divina non est solum de Deo, sed et de aliis quae intellectum humanum etiam secundum statum
viae non excedunt quantum ad quid est cognoscendum de eis.
RA23
Ad tertium dicendum quod, sicut supra dictum est, humana consideratio quantum ad sui terminum quodammodo
pertingit ad angelicam cognitionem, non secundum aequalitatem, sed secundum quandam assimilationem. Unde
Dionysius dicit 7 c. De divinis nominibus quod animae multorum convolutione ad unum sunt dignae habitae
intellectibus aequalibus Angelis, in quantum animabus est proprium et possibile.
RA24
Ad quartum dicendum quod cognitio etiam fidei maxime pertinet ad intellectum. Non enim ea rationis
investigatione accipimus, sed simplici acceptione intellectus tenemus. Dicimur autem ea non intelligere, in
quantum intellectus eorum plenariam cognitionem non habet; quod quidem nobis in praemium repromittitur.
|#2 Articulus 2
AG1
Ad secundum sic proceditur. Videtur quod in divinis oporteat ad imaginationes deduci.
Scientia enim divina numquam competentius traditur quam in sacra Scriptura. Sed in sacra Scriptura in divinis
deducimur ad imaginationes dum divina nobis sub figuris sensibilibus describuntur. Ergo oportet in divinis ad
imaginationes deduci.
AG2
Praeterea, divina non capiuntur nisi intellectu, unde et in eis intellectualiter versari oportet, ut dictum est. Sed
non est intelligere sine phantasmate, ut dicit Philosophus in I et III de anima. Ergo in divinis oportet ad
imaginationes deduci.
AG3
Praeterea, divina nobis innotescunt maxime per illustrationem divini radii. Sed, sicut dicit Dionysius in 1 c.
Caelestis hierarchiae, impossibile est nobis aliter superlucere divinum radium nisi varietate sacrorum velaminum
circumvelatum; et vocat sacra velamina sensibilium imagines. Ergo in divinis oportet ad imaginationes deduci.
AG4
Praeterea, circa sensibilia oportet imaginabiliter versari. Sed divinorum cognitionem ex sensibilibus effectibus
accipimus, secundum illud Rom. 1: invisibilia Dei per ea quae facta sunt intellecta conspiciuntur. Ergo in divinis
oportet ad imaginationes deduci.
AG5
Praeterea, in cognoscitivis maxime regulamur per id quod est cognitionis principium, sicut in naturalibus per
sensum, a quo nostra cognitio incipit. Sed principium intellectualis cognitionis in nobis est imaginatio, cum
phantasmata hoc modo comparentur ad intellectum nostrum sicut colores ad visum, ut dicitur in III de anima.
56

