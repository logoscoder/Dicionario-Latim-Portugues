simile inveniatur, ut sint tria supposita unius essentia ergo Deum esse trinum et unum non potest sciri per
rationem.
SC3
Praeterea, Ambrosius dicit: mihi impossibile est generationis scire secretum, mens deficit, vox silet non solum
mea, sed et Angelorum.
Ergo ratio naturalis non sufficit ad cognoscendam generationem divinam, et per consequens nec trinitatem
personarum.
CO
Responsio. Dicendum quod Deum esse trinum et unum est solum creditum, et nullo modo potest demonstrative
probari, quamvis ad hoc aliquales rationes non necessariae nec multum probabiles nisi credenti haberi possint.
Quod patet ex hoc quod Deum non cognoscimus in statu viae nisi ex effectibus, ut ex praedictis patere potest. Et
ideo naturali ratione de Deo cognoscere non possumus nisi hoc quod percipitur de ipso ex habitudine effectuum
ad ipsum, sicut illa quae designant causalitatem ipsius et eminentiam super causata et quae removent ab ipso
imperfectas condiciones effectuum. Trinitas autem personarum non potest percipi ex ipsa causalitate divina, cum
causalitas sit communis toti trinitati. Nec etiam dicitur secundum remotionem. Unde nullo modo demonstrative
probari potest Deum esse trinum et unum.
RA1
Ad primum ergo dicendum quod ea, quae in creaturis sunt plura, in Deo sunt unum secundum rem. Et ideo
quamvis in quolibet ente creato inveniatur aliqua trinitas, ex hoc tamen non potest necessario concludi quod in
Deo sint aliqua tria nisi secundum rationem, et haec pluralitas non sufficit ad personarum distinctionem.
RA2
Ad secundum dicendum quod perfectio ternarii invenitur in Deo etiam secundum essentiae unitatem, non quod
ipsa essentia numeretur, sed quia virtute continet omnis numeri perfectionem, ut dicitur in arithmetica Boethii.
RA3
Ad tertium dicendum quod etiam remota distinctione personarum est aequalitas in divinis, secundum quod eius
potentia suae sapientiae adaequatur.
Vel potest dici quod in aequalitate est duo considerare, scilicet pluralitatem suppositorum, inter quae attenditur
relatio, et unitatem quantitatis quae est ratio aequalitatis. Reductio ergo inaequalitatis ad aequalitatem non fit
ratione pluralitatis suppositorum, sed ratione causae, quia sicut unitas est causa aequalitatis, ita inaequalitatis
causa est pluralitas. Et ideo oportet quod causa aequalitatis sit ante causam inaequalitatis, non quod ante
quaelibet inaequalia sint aliqua aequalia.
Alias oporteret in ordine numerorum esse aliquid ante unitatem et dualitatem, quae sunt inaequalia, vel in ipsa
unitate inveniri pluralitatem.
RA4
Ad quartum dicendum quod quamvis omne aequivocum reducatur ad univocum, non tamen oportet quod
generatio aequivoca reducatur ad generationem univocam, sed ad generans quod est in se univocum.
In rebus enim naturalibus videmus quod generationes aequivocae sunt priores generationibus univocis, eo quod
causae aequivocae habent influentiam supra totam speciem, non autem causae univocae, sed solum supra unum
individuum, unde sunt quasi instrumenta causarum aequivocarum, sicut corpora inferiora corporum caelestium.
RA5
Ad quintum dicendum quod ex hoc homo non potest habere vitam iucundam sine consortio, quia non habet in se
unde sibi quantum ad omnia sufficiat. Et propter hoc animalia, quae habent in se singula, unde sibi sufficiant,
consortium vitae non requirunt, sed sunt solitaria. Deus autem maxime est sibi sufficiens, unde remota
distinctione personarum adhuc manet in eo summa iucunditas.
RA6
Ad sextum dicendum quod in Deo idem est intelligens et intellectum, et ideo non oportet quod ex hoc quod
intelligit ponatur in ipso aliquid conceptum realiter distinctum ab ipso, sicut est in nobis. Trinitas autem
personarum requirit realem distinctionem.
RA7
Ad septimum dicendum quod intellectus illius verbi apparet ex hoc quod sequitur: quamvis contingat nostram
industriam latere. Omnia ergo necessaria in se ipsis sunt vel per se ipsa nota vel per alia cognoscibil non tamen
oportet quod ita sit quoad nos. Unde non possumus ad omnia necessaria probanda secundum nostram industriam
rationem necessariam invenire.
RA8
Ad octavum dicendum quod Platonicorum positio nihil facit ad propositum secundum rei veritatem, quamvis
videatur facere secundum verba. Non enim posuerunt Platonici quod illa mens esset eiusdem essentiae cum Deo
patre, sed quod esset quaedam alia substantia separata ab ipso procedens, et tertiam ponebant animam mundi, ut
patet per Macrobium. Et quia omnes substantias separatas deos nominabant, inde est quod has dicebant tres deos,
ut dicit Augustinus X de civitate Dei. Quia tamen non ponebant aliquid spiritui sancto simile, sicut patri et filio anima enim mundi non est nexus aliorum duorum secundum eos, sicut spiritus sanctus patris et filii - ideo
11

