RA1
Ad primum ergo dicendum quod sacra Scriptura non proponit nobis divina sub figuris sensibilibus, ut ibi
intellectus noster remaneat, sed ab his ad immaterialia ascendat. Unde etiam per vilium rerum figuras divina
tradit, ut minor praebeatur occasio in talibus remanendi, ut dicit Dionysius in 2 c. Caelestis hierarchiae.
RA2
Ad secundum dicendum quod intellectus nostri operatio non est in praesenti statu sine phantasmate quantum ad
principium cognitionis; non tamen oportet quod nostra cognitio semper ad phantasmata terminetur, ut scilicet
illud, quod intelligimus, iudicemus esse tale quale est illud quod phantasia apprehendit.
RA3
Ad tertium dicendum quod auctoritas illa Dionysii loquitur quantum ad principium cognitionis et non quantum
ad terminum, secundum quod ex effectibus sensibilibus venimus in cognitionem divinorum tribus modis
praedictis; non autem ita quod oporteat iudicium formari de divinis secundum modum, quo se habent isti
sensibiles effectus.
RA4
Ad quartum dicendum quod ratio illa procedit, quando principium cognitionis est sufficienter ducens in id, cuius
cognitio quaeritur, et sic est principium sensus in naturalibus, non autem in divinis, ut dictum est.
RA5
Ad quintum dicendum quod phantasma est principium nostrae cognitionis, ut ex quo incipit intellectus operatio
non sicut transiens, sed sicut permanens ut quoddam fundamentum intellectualis operationis; sicut principia
demonstrationis oportet manere in omni processu scientiae, cum phantasmata comparentur ad intellectum ut
obiecta, in quibus inspicit omne quod inspicit vel secundum perfectam repraesentationem vel per negationem. Et
ideo quando phantasmatum cognitio impeditur, oportet totaliter impediri cognitionem intellectus etiam in divinis.
Patet enim quod non possumus intelligere Deum esse causam corporum sive supra omnia corpora sive absque
corporeitate, nisi imaginemur corpora, non tamen iudicium divinorum secundum imaginationem formatur. Et
ideo quamvis imaginatio in qualibet divinorum consideratione sit necessaria secundum statum viae, numquam
tamen ad eam deduci oportet in divinis.
|#3 Articulus 3
AG1
Ad tertium sic proceditur. Videtur quod non possimus ipsam formam divinam ad minus in statu viae inspicere.
Ut enim dicit Dionysius in prima epistula ad gaium monachum, si quis videntium Deum intellexit quod vidit,
non ipsum vidit, sed aliquid eorum quae sunt eius. Sed forma divina est ipse Deus. Ergo non possumus ipsam
formam divinam inspicere.
AG2
Praeterea, forma divina est ipsa divina essentia. Sed Deum per essentiam nemo in statu viae videre potest, ergo
nec ipsam divinam formam inspicere.
AG3
Praeterea, quicumque inspicit formam alicuius rei, aliquid de ipsa re cognoscit. Sed secundum Dionysium in 1 c.
Mysticae theologiae intellectus noster secundum quod melius potest Deo unitur, quando omnino nihil eius
cognoscit. Ergo non possumus divinam formam inspicere.
AG4
Praeterea, sicut dictum est, totius nostrae cognitionis principium est a sensu. Sed ea, quae sensu percipimus, non
sunt sufficientia ad demonstra formam divinam nec etiam aliarum substantiarum separatarum. Ergo non
possumus ipsam divinam formam inspicere.
AG5
Praeterea, secundum Philosophum in II metaphysicae intellectus noster se habet ad rerum manifestissima sicut
oculus noctuae ad solem. Sed oculus noctuae nullo modo potest videre solem, ergo nec intellectus noster formam
ipsam divinam et alias formas separatas quae sunt naturae manifestissima.
SC1
Sed contra est quod apostolus dicit Rom. 1 quod invisibilia Dei per ea quae facta sunt intellecta conspiciuntur a
creatura mundi, id est homine, sempiterna quoque virtus eius et divinitas. Nihil autem aliud est forma divina
quam ipsa divinitas. Ergo ipsam formam divinam cognoscere intellectu aliquo modo possumus.
SC2
Praeterea, Gen. 32 super illud: vidi Dominum facie etc., dicit Glossa Gregorii: nisi homo illam, scilicet veritatem
divinam, utcumque conspiceret, non eam conspicere se non posse sentiret. Sed nos sentimus divinam essentiam
non posse perfecte conspicere. Ergo aliquo modo ipsam conspicimus.
SC3
Praeterea, Dionysius dicit 2 c. Caelestis hierarchiae quod humanus animus assuescit extendi per visibilia in
supermundanas altitudines, quae nihil aliud sunt quam ipsae formae separatae. Ergo formas separatas possumus
aliquo modo cognoscere.
58

