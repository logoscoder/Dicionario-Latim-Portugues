Praeterea, omnia accidentia, cum sint formae, ex se ipsis sunt communicabilia et universalia. Sed nihil tale potest
esse alteri principium individuationis. Ergo accidentia non sunt individuationis principium. Sed aliqua sunt
secundum numerum diversa, in quantum in sua individuatione dividuntur. Igitur accidentia non possunt esse
principium diversitatis secundum numerum.
AG4
Praeterea, sicut ea, quae differunt genere vel specie in genere substantiae, differunt secundum substantiam et non
solum secundum accidens, ita et ea quae differunt secundum numerum. Sed aliqua dicuntur diversa genere vel
specie per id quod est in genere substantiae. Igitur et similiter dicuntur diversa numero per id quod est in genere
substantiae et non per accidentia.
AG5
Praeterea, remota causa removetur effectus. Sed omne accidens contingit a subiecto removeri vel actu vel
cogitatione. Si ergo accidens est principium identitatis secundum numerum et diversitatis, contingeret actu vel
cogitatione eadem quandoque esse unum secundum numerum, quandoque vero diversa.
AG6
Praeterea, posterius numquam est causa prioris. Sed inter omnia accidentia primum locum tenet quantitas, ut
dicit Boethius in commento praedicamentorum. Inter quantitates autem naturaliter numerus prior est, cum sit
simplicior et magis abstractus. Ergo impossibile est quod aliquod aliud accidens sit principium pluralitatis
secundum numerum.
SC1
Sed contra est quod dicit Porphyrius quod individuum facit collectio accidentium, quae in alio reperiri non
possunt. Sed illud, quod est principium individuationis, est principium diversitatis secundum numerum. Ergo
accidentia sunt principium pluralitatis secundum numerum.
SC2
Praeterea, in individuo nihil invenitur nisi forma et materia et accidentia. Sed diversitas formae non facit
diversitatem secundum numerum, sed secundum speciem, ut patet in X metaphysicae.
Diversitatem vero secundum genus facit diversitas materiae. Dicit enim Philosophus in X metaphysicae quod
genere differunt, quorum non est materia communis nec generatio ad invicem. Ergo diversitatem secundum
numerum nihil potest facere nisi diversitas accidentium.
SC3
Praeterea, illud, quod invenitur commune in pluribus specie differentibus, non est causa diversitatis secundum
numerum, quia divisio generis in species praecedit divisionem speciei in individua. Sed materia invenitur
communis in diversis secundum speciem, quia eadem materia formis contrariis subditur; alias habentia contrarias
formas non transmutarent invicem. Ergo materia non est principium diversitatis secundum numerum, nec forma,
ut probatum est. Ergo relinquitur quod accidentia sint huius diversitatis causa.
SC4
Praeterea, in genere substantiae nihil invenitur nisi genus et different sed individua unius speciei non differunt
genere nec substantialibus differentiis. Ergo non differunt nisi differentiis accidentalibus.
CO1
Responsio. Dicendum quod ad evidentiam huius quaestionis et eorum, quae in littera dicuntur, oportet videre,
quid sit causa huius triplicis diversitatis, quae in littera assignatur. Cum autem in individuo composito in genere
substantiae non sint nisi tria, scilicet materia, forma et compositum, oportet ex aliquo horum cuiuslibet harum
diversitatum causas invenire. Sciendum est ergo quod diversitas secundum genus reducitur in diversitatem
materiae, diversitas vero secundum speciem in diversitatem formae, sed diversitas secundum numerum partim in
diversitatem materiae, partim in diversitatem accidentis. Cum autem genus sit principium cognoscendi, utpote
prima diffinitionis pars, materia autem secundum se sit ignota, non potest secundum se ex ea accipi diversitas
generis, sed solum illo modo, quo cognoscibilis est. Est autem cognoscibilis dupliciter. Uno modo per analogiam
sive per proportionem, ut dicitur in I physicorum. Hoc est, ut dicamus illud esse materiam quod hoc modo se
habet ad res naturales sicut lignum ad lectum. Alio modo cognoscitur per formam, per quam habet esse in actu.
Unumquodque enim cognoscitur, secundum quod est in actu, et non secundum quod est in potentia, ut dicitur in
IX metaphysicae.
CO2
Et secundum hoc dupliciter sumitur diversitas generis ex materia.
Uno modo ex diversa analogia ad materiam, et sic penes materiam distinguuntur prima rerum genera. Id enim,
quod est in genere substantiae, comparatur ad materiam sicut ad partem sui; quod vero est in genere quantitatis,
non habet materiam partem sui, sed comparatur ad ipsam sicut mensura, et qualitas sicut dispositio. Et his
duobus generibus mediantibus omnia alia genera nanciscuntur diversas comparationes ad materiam, quae est
pars substantiae, ex qua substantia habet rationem subiecti, secundum quam ad accidentia comparatur. Alio
modo penes materiam sumitur diversitas generis, secundum quod materia est perfecta per formam. Cum enim
materia sit potentia pura et Deus actus purus, nihil est aliud materiam perfici in actum qui est forma, nisi

32

