Praeterea, ubicumque est acceptio aliquorum cognitorum sine iudicio, est via facilis ad errorem. Sed non
habemus aliquid in nobis, per quod possimus iudicare de his quae per fidem accipimus, cum iudicatorium
naturale se ad huiusmodi non extendat, utpote supra rationem exsistentia. Ergo patet via facilis ad errorem. Et ita
videtur esse homini potius noxium quam utile, ut dirigatur in Deum per fidem.
AG5
Praeterea, ut dicit Dionysius, malum hominis est praeter rationem esse. Sed homo fidei inhaerens a ratione
discedit, et in hoc etiam assuescit rationem contemnere. Ergo videtur quod via ista sit hominibus noxia.
SC1
Sed contra est quod dicitur Hebr. 11: sine fide impossibile est placere Deo. Sed hoc est homini maxime
opportunum, ut Deo placeat, sine quo nihil boni facere aut habere potest. Ergo fides est homini maxime
necessaria.
SC2
Praeterea, homini maxime necessarium est veritatem cognoscere, cum gaudium de veritate cognita sit beatitudo,
ut Augustinus dicit.
Sed, sicut dicit Dionysius 7 c. De divinis nominibus, fides collocat credentes in veritate et in eis veritatem. Ergo
fides est homini maxime necessaria.
SC3
Praeterea, illud, sine quo non potest conservari humana societas, est humano generi maxime necessarium, cum
homo sit naturaliter animal politicum, ut dicitur in VIII ethicorum. Sed sine fide humana societas non potest
conservari, quia oportet quod unus homo alii credat in promissis et in testimoniis et in aliis huiusmodi quae sunt
necessaria hominibus ad commanendum. Ergo fides humano generi est maxime necessaria.
CO1
Responsio. Dicendum quod fides habet aliquid commune cum opinione et aliquid cum scientia et intellectu,
ratione cuius ponitur media inter scientiam et opinionem ab Hugone de sancto victore. Cum scientia siquidem et
intellectu commune habet certum et fixum assensum, in quo ab opinione differt, quae accipit alterum
contrariorum cum formidine alterius, et a dubitatione quae fluctuat inter duo contraria.
Sed cum opinione commune habet quod est de rebus quae non sunt intellectui pervia, in quo differt a scientia et
intellectu. Quod autem aliquid non sit patens humanae cognitioni, potest ex duobus contingere, ut dicitur in II
metaphysicae, scilicet ex defectu ipsarum rerum cognoscibilium et ex defectu intellectus nostri. Ex defectu
quidem rerum, sicut in rebus singularibus et contingentibus quae a nostris sensibus sunt remotae, sicut sunt facta
hominum et dicta et cogitata, quae quidem talia sunt, ut uni homini possint esse nota et alii incognita. Et quia in
convictu hominum oportet quod unus utatur altero sicut se ipso in his, in quibus sibi non sufficit, ideo oportet ut
stet illis quae alius scit et sun sibi ignota, sicut his quae ipse cognoscit. Et exinde est quod in conversation
hominum est fides necessaria, qua unus homo dictis alterius credat, et hoc est iustitiae fundamentum, ut tullius
dicit in libro de officiis. Et inde est quod mendacium nullum sine peccato est, cum per omne mendacium huic
fidei tam necessariae derogetur.
CO2
Ex defectu vero nostro sunt non apparentia res divinae et necessariae, quae sunt secundum naturam maxime
notae. Unde ad harum inspectionem non sumus statim a principio idonei, cum oporteat nos ex minus notis et
posterioribus secundum naturam in magis nota et priora naturaliter pervenire. Sed quia ex VI illorum, quae
ultimo cognoscimus, sunt nota illa quae primo cognoscimus, oportet etiam a principio aliquam nos habere
notitiam de illis quae sunt per se magis nota; quod fieri non potest nisi credendo. Et etiam hoc patet in ordine
scientiarum, quia scientia quae est de causis altissimis, scilicet metaphysica, ultimo occurrit homini ad
cognoscendum, et tamen in scientiis praeambulis oportet quod supponantur quaedam quae in illa plenius
innotescunt; unde quaelibet scientia habet suppositiones, quibus oportet addiscentem credere. Cum ergo finis
humanae vitae sit beatitudo, quae consistit in plena cognitione divinorum, necessarium est ad humanam vitam in
beatitudinem dirigendam statim a principio habere fidem divinorum, quae plene cognoscenda exspectantur in
ultima perfectione humana.
CO3
Ad quorum quaedam plene cognoscenda possibile est homini pervenire per viam rationis etiam in statu huius
vitae. Et horum quamvis possit haberi scientia et a quibusdam habeatur, tamen necessarium est habere fidem
propter quinque rationes, quas Rabbi Moyses ponit. Prima scilicet propter profunditatem et subtilitatem materiae,
per quam occultantur divina ab hominum intellectu. Unde ne sit homo sine eorum qualicumque cognitione,
provisum est ei ut saltem per fidem divina cognoscat, Eccl. 7: alta profunditas, quis cognoscet illam? secunda
propter imbecillitatem intellectus humani a principio. Non enim provenit ei sua perfectio nisi in fine; et ideo ut
nullum tempus sit ei vacuum a divina cognitione, indiget fide, per quam ab ipso principio divina accipiat. Tertio
propter multa praeambula, quae exiguntur ad habendam cognitionem de Deo secundum viam rationis. Requiritur
enim ad hoc fere omnium scientiarum cognitio, cum omnium finis sit cognitio divinorum; quae quidem
praeambula paucissimi consequuntur. Unde ne multitudo hominum a divina cognitione vacua remaneret, provisa
est ei divinitus via fidei. Quarto, quia multi hominum ex naturali complexione sunt indispositi ad perfectionem
22

