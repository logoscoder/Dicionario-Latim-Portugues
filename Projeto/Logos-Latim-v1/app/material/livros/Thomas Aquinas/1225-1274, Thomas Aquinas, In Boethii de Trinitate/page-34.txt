Unde patet quod materia secundum se accepta nec est principium diversitatis secundum speciem nec secundum
numerum, sed sicut est principium diversitatis secundum genus, prout subest formae communi, ita est principium
diversitatis secundum numerum, prout subest dimensionibus interminatis. Et ideo cum hae dimensiones sint de
genere accidentium, quandoque diversitas secundum numerum reducitur in diversitatem materiae, quandoque in
diversitatem accidentis, et hoc ratione dimensionum praedictarum. Alia vero accidentia non sunt principium
individuationis, sed sunt principium cognoscendi distinctionem individuorum. Et per hunc modum etiam aliis
accidentibus individuatio attribuitur.
RA1
Ad primum ergo dicendum quod, cum dicit Philosophus quod numero sunt unum, quorum est materia una,
intelligendum est de materia signata, quae subest dimensionibus, alias oporteret dicere quod omnia generabilia et
corruptibilia sint unum numero, cum eorum sit materia una.
RA2
Ad secundum dicendum quod dimensiones, cum sint accidentia, per se non possunt esse principium unitatis
individuae substantiae; sed materia, prout talibus dimensionibus subest, intelligitur esse principium talis unitatis
et multitudinis.
RA3
Ad tertium dicendum quod de ratione individui est quod sit in se indivisum et ab aliis ultima divisione divisum.
Nullum autem accidens habet ex se propriam rationem divisionis nisi quantitas. Unde dimensiones ex se ipsis
habent quandam rationem individuationis secundum determinatum situm, prout situs est differentia quantitatis.
Et sic dimensio habet duplicem rationem individuationis: unam ex subiecto, sicut et quodlibet aliud accidens, et
aliam ex se ipsa, in quantum habet situm, ratione cuius etiam abstrahendo a materia sensibili imaginamur hanc
lineam et hunc circulum. Et ideo recte materiae convenit individuare omnes alias formas ex hoc, quod subditur
illi formae, quae ex se ipsa habet individuationis rationem, ita quod etiam ipsae dimensiones terminatae, quae
fundantur in subiecto iam completo, individuantur quodammodo ex materia individuata per dimensiones
interminatas praeintellectas in materia.
RA4
Ad quartum dicendum quod illa, quae differunt numero in genere substantiae, non solum differunt accidentibus,
sed etiam forma et materia.
Sed si quaeratur, quare differens est eorum forma, non erit alia ratio, nisi quia est in alia materia signata. Nec
invenitur alia ratio, quare haec materia sit divisa ab illa, nisi propter quantitatem. Et ideo materia subiecta
dimensioni intelligitur esse principium huius diversitatis.
RA5
Ad quintum dicendum quod ratio illa procedit de accidentibus completis, quae sequuntur esse formae in materia,
non autem de dimensionibus interminatis, quae praeintelliguntur ante ipsam formam in materia.
Sine his enim non potest intelligi individuum, sicut nec sine forma.
RA6
Ad sextum dicendum quod numerus formaliter loquendo est prius quam quantitas continua, sed materialiter
quantitas continua est prior, cum numerus ex divisione continui relinquatur, ut dicitur in III physicorum.
Et secundum hanc viam causat diversitatem secundum numerum divisio materiae secundum dimensiones.
Rationes autem quae sunt in contrarium patet ex dictis qualiter sunt concedendae et qualiter falsum concludunt.
|#3 Articulus 3
AG1
Ad tertium sic proceditur. Videtur quod duo corpora possint intelligi esse in eodem loco.
Omnis enim propositio videtur esse intelligibilis, in cuius subiecto non includitur oppositum praedicati, quia talis
propositio non habet repugnantiam intellectuum. Sed haec propositio duo corpora sunt in eodem loco non est
huiusmodi; alias numquam posset miraculose fieri quod duo corpora sint in eodem loco; quod patet esse falsum
in corpore dominico quod exivit clauso utero virginis et intravit ad discipulos clausis ianuis. Non enim Deus
potest facere quod affirmatio et negatio sint simul vera, ut dicit Augustinus contra faustum. Ergo potest aliquis
saltem intellectu fingere duo corpora esse in eodem loco.
AG2
Praeterea, a corporibus glorificatis non removetur natura corporeitatis, sed solum natura corpulentiae. Sed
removetur ab eis ista condicio, quod non possunt esse in eodem loco, per dotem subtilitatis, ut a multis dicitur.
Ergo haec condicio non sequitur naturam corporeitatis, sed corpulentiae sive grossitiei cuiusdam. Ergo non est
impossibile universaliter duo corpora esse in eodem loco.
AG3
Praeterea, Augustinus dicit super Genesim ad litteram quod lux in corporibus primum tenet locum. Sed lux est
simul in eodem loco cum aere. Ergo duo corpora possunt esse simul in eodem loco.
AG4

34

