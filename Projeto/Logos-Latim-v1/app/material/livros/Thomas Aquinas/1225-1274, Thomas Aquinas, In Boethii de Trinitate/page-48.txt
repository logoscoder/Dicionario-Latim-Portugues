non possint intelligi non praeintellecta quantitate, sicut patet in superficie et colore, nec etiam potest intelligi esse
subiectum motus, quod non intelligitur quantum.
Substantia autem, quae est materia intelligibilis quantitatis, potest esse sine quantitate; unde considerare
substantiam sine quantitate magis pertinet ad genus separationis quam abstractionis.
CO5
Sic ergo in operatione intellectus triplex distinctio invenitur. Una secundum operationem intellectus componentis
et dividentis, quae separatio dicitur proprie; et haec competit scientiae divinae sive metaphysicae.
Alia secundum operationem, qua formantur quiditates rerum, quae est abstractio formae a materia sensibili; et
haec competit mathematicae.
Tertia secundum eandem operationem quae est abstractio universalis a particulari; et haec competit etiam
physicae et est communis omnibus scientiis, quia in scientia praetermittitur quod per accidens est et accipitur
quod per se est. Et quia quidam non intellexerunt differentia duarum ultimarum a prima, inciderunt in errorem, ut
ponerent mathematica et universalia a sensibilibus separata, ut Pythagorici et Platonici.
RA1
Ad primum ergo dicendum quod mathematicus abstrahens non considerat rem aliter quam sit. Non enim
intelligit lineam esse sine materia sensibili, sed considerat lineam et eius passiones sine consideratione materiae
sensibilis, et sic non est dissonantia inter intellectum et rem, quia etiam secundum rem id, quod est de natura
lineae, non dependet ab eo, quod facit materiam esse sensibilem, sed magis e converso. Et sic patet quod
abstrahentium non est mendacium, ut dicitur in II physicorum.
RA2
Ad secundum dicendum quod materiale dicitur non solum id, cuius pars est materia, sed etiam illud, quod in
materia esse habet, secundum quem modum linea sensibilis materiale quoddam dici potest. Unde per hoc non
prohibetur quin linea sine materia intelligi possit. Non enim materia sensibilis comparatur ad lineam sicut pars,
sed magis sicut subiectum, in quo esse habet, et similiter est de superficie et corpore.
Non enim mathematicus considerat corpus, quod est in genere substantiae, prout eius pars est materia et forma,
sed secundum quod est in genere quantitatis tribus dimensionibus perfectum, et sic comparatur ad corpus quod
est in genere substantiae, cuius pars est materia physica, sicut accidens ad subiectum.
RA3
Ad tertium dicendum quod materia non est principium diversitatis secundum numerum nisi secundum quod in
multas partes divisa in singulis partibus formam recipiens eiusdem rationis plura individua eiusdem speciei
constituit. Materia autem dividi non potest nisi ex praesupposita quantitate, qua remota omnis substantia
indivisibilis remanet, et sic prima ratio diversificandi ea, quae sunt unius speciei, est penes quantitatem. Quod
quidem quantitati competit, in quantum in sui ratione situm quasi differentiam constitutivam habet, qui nihil est
aliud quam ordo partium. Unde etiam abstracta quantitate a materia sensibili per intellectum adhuc contingit
imaginari diversa secundum numerum unius speciei, sicut plures triangulos aequilateros et plures lineas rectas
aequales.
RA4
Ad quartum dicendum quod mathematica non abstrahuntur a qualibet materia, sed solum a materia sensibili.
Partes autem quantitatis, a quibus demonstratio sumpta quodammodo a causa materiali videtur sumi, non sunt
materia sensibilis, sed pertinent ad materiam intelligibilem, quae etiam in mathematicis invenitur, ut patet in VII
metaphysicae.
RA5
Ad quintum dicendum quod motus secundum naturam suam non pertinet ad genus quantitatis, sed participat
aliquid de natura quantita aliunde, secundum quod divisio motus sumitur vel ex divisione spatii vel ex divisione
mobilis; et ideo considerare motus non pertinet ad mathemathicum sed tamen principia mathematica ad motum
applicari possunt.
Et ideo secundum hoc, quod principia quantitatis ad motum applicantur, naturalis considerat de divisione et
continuitate motus, ut patet in VI physicorum. Et in scientiis mediis inter mathematicam et naturalem tractatur de
mensuris motuum, sicut in scientia de sphaera mota et in astrologia.
RA6
Ad sextum dicendum quod in compositis simplicia salvantur et proprietates eorum, licet per alium modum, sicut
propriae qualitates elementorum et motus ipsorum proprii inveniuntur in mixto; quod autem est compositorum
proprium, non invenitur in simplicibus. Et inde est quod quanto aliqua scientia est abstractior et simpliciora
consideran tanto eius principia sunt magis applicabilia aliis scientiis. Unde principia mathematicae sunt
applicabilia naturalibus rebus, non autem e converso, propter quod physica est ex suppositione mathematicae,
sed non e converso, ut patet in III caeli et mundi. Et inde est quod de rebus naturalibus et mathematicis tres
ordines scientiarum inveniuntur.
Quaedam enim sunt pure naturales, quae considerant proprietates rerum naturalium, in quantum huiusmodi, sicut
physica et agricultura et huiusmodi. Quaedam vero sunt pure mathematicae, quae determinant de quantitatibus
absolute, sicut geometria de magnitudine et arithmetica de numero. Quaedam vero sunt mediae, quae principia
48

