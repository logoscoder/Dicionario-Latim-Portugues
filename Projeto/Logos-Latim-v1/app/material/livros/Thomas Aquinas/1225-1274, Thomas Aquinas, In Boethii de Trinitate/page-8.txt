RA4
Ad quartum dicendum quod intellectus et intelligibile sunt unius generis, sicut potentia et actus. Deus autem,
quamvis non sit in genere intelligibilium, quasi sub genere comprehensum, utpote generis naturam participans,
pertinet tamen ad hoc genus ut principium. Eius etiam effectus non sunt extra genus intelligibilium, unde et hic
per effectus et in patria per essentiam cognosci potest. Praeterea, intelligibile videtur magis dici per remotionem
quam per positionem. Ex hoc enim est unumquodque intelligibile quod est a materia immune vel separatum.
Negationes autem in divinis verificantur, quamvis affirmationes sint incompactae, ut Dionysius dicit 2 c.
Caelestis hierarchiae.
RA5
Ad quintum dicendum quod quando aliquid non cognoscitur per formam suam, sed per effectum suum, forma
effectus supplet locum formae ipsius rei; nam ex ipso effectu scitur an causa sit.
|#3 Articulus 3
AG1
Ad tertium sic proceditur. Videtur quod primum, quod a mente cognoscitur, sit Deus.
Illud enim, in quo omnia alia cognoscuntur et per quod de omnibus quae cognoscimus iudicamus, est primo
cognitum a nobis, sicut lux est primo nota oculo quam ea, quae per lucem videntur, et principia intellectui prius
quam conclusiones. Sed omnia in prima veritate cognoscuntur et per ipsam de omnibus iudicamus, ut
Augustinus dicit in libro de trinitate et de vera religione. Ergo prima veritas, scilicet Deus, est id quod primo a
nobis cognoscitur.
AG2
Praeterea, quando sunt plures causae ordinatae, prima causa prius influit in causatum quam causa secunda et
ultimo dimittit ipsum, ut habetur in libro de causis. Sed cum scientia humana sit causata a rebus, scibile vel
intelligibile est menti humanae causa intelligendi. Ergo primum intelligibilium primo influet in ipsam. Sed
influxus intelligibilis in intellectum, in quantum huiusmodi, est ut intelligatur. Ergo Deus, qui est primum
intelligibilium, ab intellectu nostro primo intelligitur.
AG3
Praeterea, in omni cognitione, in qua ea quae sunt priora et simpliciora primo cognoscuntur, id, quod est primum
et simplicissimum, primo cognoscitur. Sed in cognitione humana ea, quae prius occurrunt, sunt priora et
simpliciora, ut videtur, quia ens est illud quod primo cadit in cognitione humana, ut Avicenna dicit; esse autem
est primum inter creata. Ergo cognitioni humanae primo occurrit Deus, qui est simpliciter primum et
simplicissimum.
AG4
Praeterea, finis, qui est ultimus consecutione, est primus in intentione.
Sed Deus est ultimus finis humanae voluntatis, ad quem omnes alii fines ordinantur. Ergo est primus in
intentione. Sed hoc non potest esse, nisi sit cognitus. Ergo illud quod primo occurrit cognoscendum est Deus.
AG5
Praeterea, illud, quod non indiget aliqua praecedenti operatione ad hoc quod circa ipsum sit operatio alicuius
operantis, prius cadit sub operatione illius operantis quam hoc quod indiget aliqua operatione alia, sicut lignum
iam dolatum prius cadit sub operatione facientis scamnum quam lignum adhuc dolandum. Sed res sensibiles
indigent quod abstrahantur a materia per intellectum agentem, antequam intelligantur ab intellectu possibili.
Deus autem per se ipsum est maxime a materia separatus. Ergo ipse prius intelligitur ab intellectu possibili quam
res sensibiles.
AG6
Praeterea, naturaliter cognita et quae non possunt intelligi non esse sunt illa quae primo nostrae cognitioni
occurrunt. Sed cognitio exsistendi Deum naturaliter est omnibus inserta, ut dicit Damascenus.
Nec potest Deus cogitari non esse, ut dicit Anselmus.
Ergo Deus est primum quod a nobis cognoscitur.
SC1
Sed contra, secundum Philosophum omnis nostra cognitio a sensu ortum habet. Sed Deus est maxime remotus a
sensu. Ergo ipse non est a nobis primo, sed ultimo cognitus.
SC2
Praeterea, secundum Philosophum ea, quae sunt posteriora secundum naturam, sunt priora quoad nos, et minus
nota secundum naturam sunt magis nota quoad nos. Sed creaturae sunt posteriores et minus notae secundum
naturam quam ipse Deus. Ergo Deus est posterius notus quoad nos.
SC3
Praeterea, illud quod promittitur ut ultimum praemium non est primum quod praecedit omnia merita. Sed
cognitio Dei promittitur nobis ut ultimum praemium omnis cognitionis et actionis. Ergo Deus non est primo a
nobis cognitus.
CO1
8

