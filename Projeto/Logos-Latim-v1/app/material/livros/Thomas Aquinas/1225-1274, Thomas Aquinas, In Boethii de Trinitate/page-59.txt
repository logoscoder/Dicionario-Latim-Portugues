CO1
Responsio. Dicendum quod dupliciter aliquid cognoscitur: uno modo, dum scitur de eo an est, alio modo, dum
scitur de eo quid est. Ad hoc autem quod de aliqua re sciamus quid est, oportet quod intellectus noster feratur in
ipsius rei quiditatem sive essentiam vel immediate vel mediantibus aliquibus quae sufficienter eius quiditatem
demonstrent. Immediate quidem intellectus noster ferri non potest secundum statum viae in essentiam Dei et in
alias essentias separatas, quia immediate extenditur ad phantasmata, ad quae comparatur sicut visus ad colorem,
ut dicitur in III de anima. Et sic immediate potest concipere intellectus quiditatem rei sensibilis, non autem
alicuius rei intelligibilis. Unde dicit Dionysius 2 c. Caelestis hierarchiae quod nostra analogia non valet
immediate extendi in invisibiles contemplationes. Sed quaedam invisibilia sunt, quorum quiditas et natura
perfecte exprimitur ex quiditatibus rerum sensibilium notis. Et de his etiam intelligibilibus possumus scire quid
est, sed mediate, sicut ex hoc quod scitur quid est homo et quid est animal, sufficienter innotescit habitudo unius
ad alterum et ex hoc scitur, quid est genus et quid est species. Sensibiles autem naturae intellectae non
sufficienter exprimunt essentiam divinam neque etiam alias essentias separatas, cum non sint unius generis
naturaliter loquendo et quiditas et omnia huiusmodi nomina fere aequivoce dicantur de sensibilibus et de illis
substantiis. Unde similitudines rerum sensibilium ad substantias immateriales translatas vocat Dionysius 2 c.
Caelestis hierarchiae dissimiles similitudines alio modo intellectualibus habentibus quae sensibilibus aliter
distributa sunt. Et sic per viam similitudinis non sufficienter illae substantiae ex his innotescunt. Neque etiam per
viam causalitatis, quia ea, quae ab illis substantiis inveniuntur effecta in his inferioribus, non sunt effectus
adaequantes earum virtutes, ut sic perveniri possit ad sciendum quod quid est de causa.
CO2
Unde de substantiis illis immaterialibus secundum statum viae nullo modo possumus scire quid est non solum
per viam naturalis cognitionis, sed etiam nec per viam revelationis, quia divinae revelationis radius ad nos
pervenit secundum modum nostrum, ut Dionysius dicit.
Unde quamvis per revelationem elevemur ad aliquid cognoscendum, quod alias esset nobis ignotum, non tamen
ad hoc quod alio modo cognoscamus nisi per sensibilia. Unde dicit Dionysius in 1 c. Caelestis hierarchiae quod
impossibile est nobis superlucere divinum radium nisi circumvelatum varietate sacrorum velaminum. Via autem
quae est per sensibilia non sufficit ad ducendum in substantias immateriales secundum cognitionem quid est. Et
sic restat quod formae immateriales non sunt nobis notae cognitione quid est, sed solummodo cognitione an est,
sive naturali ratione ex effectibus creaturarum sive etiam revelatione quae est per similitudines a sensibilibus
sumptas.
CO3
Et tamen sciendum quod de nulla re potest sciri an est, nisi quoquo modo sciatur de ea quid est vel cognitione
perfecta vel saltem cognitione confusa, prout Philosophus dicit in principio physicorum quod diffinita sunt
praecognita partibus diffinitionis. Oportet enim scientem hominem esse et quaerentem quid est homo per
diffinitionem scire quid hoc nomen homo significat. Nec hoc esset, nisi aliquam rem quoquo modo conciperet
quam scit esse, quamvis nesciat eius diffinitionem. Concipit enim hominem secundum cognitionem alicuius
generis proximi vel remoti et aliquorum accidentium quae extra apparent de ipso. Oportet enim diffinitionum
cognitionem, sicut et demonstrationum, ex aliqua praeexsistenti cognitione initium sumere. Sic ergo et de Deo et
aliis substantiis immaterialibus non possemus scire an est, nisi sciremus quoquo modo de eis quid est sub
quadam confusione.
CO4
Hoc autem non potest esse per cognitionem alicuius generis proximi vel remoti, eo quod Deus in nullo genere
est, cum non habeat quod quid est aliud a suo esse, quod requiritur in omnibus generibus, ut Avicenna dicit.
Aliae autem substantiae immateriales creatae sunt quidem in genere, et quamvis logice considerando conveniant
cum istis substantiis sensibilibus in genere remoto quod est substantia, naturaliter tamen loquendo non
conveniunt in eodem genere, sicut nec etiam corpora caelestia cum istis inferioribus. Corruptibile enim et
incorruptibile non sunt unius generis, ut dicitur in X metaphysicae. Logicus enim considerat absolute intentiones,
secundum quas nihil prohibet convenire immaterialia materialibus et incorruptibilia corruptibilibus. Sed naturalis
et Philosophus primus considerant essentias secundum quod habent esse in rebus, et ideo ubi inveniunt diversum
modum potentiae et actus et per hoc diversum modum essendi, dicunt esse diversa genera. Similiter etiam Deus
non habet aliquod accidens, ut infra probabitur. Aliae vero immateriales substantiae si habent aliqua accidentia,
non sunt nobis nota.
CO5
Et ideo non possumus dicere quod confusa cognitione cognoscantur a nobis substantiae immateriales per
cognitionem generis et apparentium accidentium. Sed loco cognitionis generis habemus in istis substantiis
cognitionem per negationes, ut cum scimus quod huiusmodi substantiae sunt immateriales, incorporeae non
habentes figuras et alia huiusmodi.
Et quanto plures negationes de eis cognoscimus, tanto et minus confusa est earum cognitio in nobis, eo quod per
negationes sequentes prior negatio contrahitur et determinatur, sicut genus remotum per differentias.

59

