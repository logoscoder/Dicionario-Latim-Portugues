Praeterea, sicut se habet lux corporalis ad visionem corporalem, ita se habet lux intellectualis ad visionem
intellectus. Sed quaelibet lux corporalis quantumcumque sit parva facit aliquid videri corporaliter, ad minus se
ipsam. Ergo et lux intelligibilis, quae est menti connaturalis, sufficit ad aliquam veritatem cognoscendam.
SC4
Praeterea, omnia opera artificialia ex cognitione alicuius veritatis dependent, cum eorum principium sit scientia.
Sed quaedam opera artificialia sunt, in quae potest liberum arbitrium per se ipsum secundum Augustinum, ut
aedificare domos et huiusmodi. Ergo et in aliquam veritatem cognoscendam sufficit mens sine nova illustratione
divina.
CO1
Responsio. Dicendum quod haec est differentia inter virtutes activas et passivas quod passivae non possunt exire
in actum propriae operationis, nisi moveantur a suis activis, sicut sensus non sentit, nisi moveatur a sensibili, sed
virtutes activae possunt operari sine hoc quod ab alio moveantur, sicut patet in viribus animae vegetabilis.
Sed in genere intellectus invenitur duplex potentia: activa, scilicet intellectus agens, et passiva, scilicet intellectus
possibilis. Quidam vero posuerunt quod solus intellectus possibilis erat potentia animae, intellectus vero agens
erat quaedam substantia separata. Et haec est opinio Avicennae, secundum quam opinionem sequitur quod anima
humana non possit in actum propriae operationis, quae est cognitio veritatis, exire, nisi exteriori lumine
illustretur, illius scilicet substantiae separata quam dicit intellectum agentem.
CO2
Sed quia verba Philosophi in III de anima magis videntur sonare quod intellectus agens sit potentia animae et
huic etiam auctoritas sacrae Scripturae consonat, quae lumine intelligibili nos insignitos esse profitetur, cui
Philosophus comparat intellectum agentem, ideo in anima ponitur respectu intelligibilis operationis, quae est
cognitio veritatis, et potentia passiva et potentia activa. Unde sicut aliae potentiae activae naturales suis passivis
coniunctae sufficiunt ad naturales operationes, ita etiam anima habens in se potentiam activam et passivam
sufficit ad perceptionem veritatis.
CO3
Cum autem quaelibet virtus activa creata finita sit, est eius sufficientia ad determinatos effectus limitata. Unde in
alios effectus non potest, nisi nova virtus addatur. Sic ergo sunt quaedam intelligibiles veritates, ad quas se
extendit efficacia intellectus agentis, sicut principia quae naturaliter homo cognoscit et ea quae ab his
deducuntur; et ad haec cognoscenda non requiritur nova lux intelligibilis, sed sufficit lumen naturaliter inditum.
Quaedam vero sunt ad quae praedicta principia non se extendunt, sicut sunt ea quae sunt fidei, facultatem
rationis excedentia, et futura contingentia et alia huiusmodi; et haec cognoscere mens humana non potest, nisi
divinitus novo lumine illustretur superaddito lumini naturali.
CO4
Quamvis autem non requiratur novi luminis additio ad cognitionem eorum ad quae ratio naturalis se extendit,
requiritur tamen divina opera praeter operationem enim qua Deus rerum instituit naturas, singulis formas et
virtutes proprias tribuens, quibus possent suas operationes exercere, operatur etiam in rebus opera providentiae
omnium rerum virtutes ad actus proprios dirigendo et movendo. Ita enim universa creatura divinae gubernationi
subicitur, sicut instrumenta subduntur gubernationi artificis et qualitates naturales virtutibus animae nutritivae, ut
dicitur in II de anima. Unde sicut ex calore naturali sequitur opus digestionis secundum regulam, quam imponit
calori vis digestiva, et omnes virtutes inferiorum corporum operantur, secundum quod moventur et diriguntur ex
virtutibus corporum caelestium, ita omnes virtutes activae creatae operantur, secundum quod moventur et
diriguntur a creatore. Sic ergo in omni cognitione veritatis indiget mens humana divina operatione, sed in
naturalibus cognoscendis non indiget nova luce, sed solo motu et directione eius, in aliis autem etiam nova
illustratione et quia de talibus Boethius hic loquitur, ideo dicit: quantum divina lux etc..
RA1
Ad primum ergo dicendum quod quamvis nihil simus sufficientes cogitare ex nobis sine Dei operatione, non
tamen oportet quod in qualibet nostra cognitione novum lumen nobis infundatur.
RA2
Ad secundum dicendum quod secundum hoc Deus nos interius docet in naturalibus cognitis, quod lumen
naturale in nobis causat et ipsum dirigit in veritatem, in aliis vero etiam novum lumen infundendo.
RA3
Ad tertium dicendum quod oculus corporalis ex illustratione solis materialis non consequitur lumen aliquod sibi
connaturale, per quod possit facere visibilia in actu, sicut consequitur mens nostra ex illustratione solis increati.
Et ideo oculus semper indiget exteriori lumine, non autem mens.
RA4
Ad quartum dicendum quod lumen intelligibile, ubi est purum sicut in Angelis, sine difficultate omnia cognita
naturaliter demonstrat, ita quod in eis est omnia naturalia cognoscere. In nobis autem lumen intelligibile est
obumbratum per coniunctionem ad corpus et ad vires corporeas, et ex hoc impeditur, ut non libere possit
veritatem etiam naturaliter cognoscibilem inspicere, secundum illud Sap. 10: corpus quod corrumpitur etc.. Et

5

