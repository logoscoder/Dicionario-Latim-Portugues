|#1 Articulus 1
AG1
Ad primum sic proceditur. Videtur quod pluralitatis causa non sit alteritas.
Ut enim dicitur in arithmetica Boethii, omnia quaecumque a primaeva rerum natura constructa sunt, numerorum
videntur ratione esse formata. Hoc enim fuit principale in animo conditoris exemplar.
Et huic consonat quod dicitur Sap. 11: omnia in pondere, numero et mensura disposuisti. Ergo pluralitas sive
numerus est primum inter res creatas, et non est eius aliqua causa creata quaerenda.
AG2
Praeterea, ut dicitur in libro de causis, prima rerum creatarum est esse. Sed ens primo dividitur per unum et
multa. Ergo multitudine nihil potest esse prius nisi ens et unum. Ergo non videtur esse verum, quod aliquid aliud
sit eius causa.
AG3
Praeterea, pluralitas vel circuit omnia genera, secundum quod condividitur contra unum, quod est convertibile
cum ente, vel est in genere quantitatis, secundum quod condividitur uni quod est principium numeri. Sed alteritas
est in genere relationis. Relationes autem non sunt causae quantitatum, sed magis e converso, et multo minus
relationes sunt causae eius quod est in omnibus generibus, quia sic essent causae etiam substantiae. Ergo alteritas
nullo modo est causa pluralitatis.
AG4
Praeterea, contrariorum contrariae sunt causae. Sed identitas et diversitas sive alteritas sunt opposita. Ergo
habent oppositas causas.
Sed unitas est causa identitatis, ut patet in V metaphysicae. Ergo pluralitas vel multitudo est causa diversitatis
sive alteritatis. Non ergo alteritas est causa pluralitatis.
AG5
Praeterea, alteritatis principium est accidentalis differentia; huiusmodi enim differentiae secundum Porphyrium
faciunt alterum.
Sed non in omnibus, in quibus est pluralitas, invenitur accidentalis differentia nec etiam differentia
qualiscumque. Quaedam enim sunt quae accidentibus subici non possunt, sicut formae simplices; quaedam vero
sunt quae in nullo conveniunt, unde non possunt differentia dici, sed diversa, ut patet per Philosophum in X
metaphysicae. Ergo non omnis pluralitatis causa est alteritas.
SC1
Sed contra est quod Damascenus dicit quod divisio est causa numeri. Sed divisio in diversitate vel alteritate
consistit. Ergo diversitas vel alteritas principium pluralitatis est.
SC2
Praeterea, Isidorus dicit quod numerus dicitur quasi nutus, id est signum, memeris, id est divisionis. Et sic idem
quod prius.
SC3
Praeterea, pluralitas non constituitur nisi per recessum ab unitate.
Sed ab unitate non recedit aliquid nisi per divisionem, cum ex hoc aliquid dicatur unum, quod est indivisum, ut
patet in X metaphysicae.
Ergo divisio pluralitatem constituit, et sic idem quod prius.
CO1
Responsio. Dicendum quod, sicut dicit Philosophus in X metaphysicae, plurale dicitur aliquid ex hoc quod est
divisibile vel divisum. Unde omne illud quod est causa divisionis oportet ponere causam pluralitatis.
Causa autem divisionis aliter est accipienda in posterioribus et compositis et in primis et simplicibus. In
posterioribus namque et compositis causa divisionis quasi formalis, id est ratione cuius fit divisio, est diversi
simplicium et priorum. Quod patet in divisione quantitatis. Dividitur enim una pars lineae ab alia per hoc quod
habet diversum situm, qui est quasi formalis differentia quantitatis continuae positionem habentis.
Patet etiam in divisione substantiarum. Dividitur enim homo ab asino per hoc quod habent diversas differentias
constitutivas. Sed diversitas, qua dividuntur posteriora composita secundum priora et simplicia, praesupponit
pluralitatem priorum simplicium. Ex hoc enim homo et asinus habent diversas differentias, quod rationale et
irrationale non sunt una, sed plures differentiae. Nec potest semper dici quod illius pluralitatis sit aliqua
diversitas aliquorum priorum et simpliciorum causa, quia sic esset abire in infinitum.
CO2
Et ideo pluralitatis vel divisionis primorum et simplicium oportet alio modo causam assignare. Sunt enim
huiusmodi secundum se ipsa divisa. Non potest autem hoc esse, quod ens dividatur ab ente in quantum est ens;
nihil autem dividitur ab ente nisi non ens. Unde et ab hoc ente non dividitur hoc ens nisi per hoc quod in hoc ente
includitur negatio illius entis. Unde in primis terminis propositiones negativae sunt immediatae, quasi negatio
unius sit in intellectu alterius. Primum etiam creatum in hoc facit pluralitatem cum sua causa, quod non attingit
ad eam. Et secundum hoc quidam posuerunt quodam ordine pluralitatem ab uno primo causari, ut ab uno primo
30

