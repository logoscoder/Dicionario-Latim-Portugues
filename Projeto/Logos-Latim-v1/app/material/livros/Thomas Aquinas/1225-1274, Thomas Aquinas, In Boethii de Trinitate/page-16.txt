|#3 Articulus 3
AG1
Ad tertium sic proceditur. Videtur quod in his quae sunt fidei non liceat philosophicis rationibus uti. 1 Cor. 1:
non misit me Christus baptizare, sed evangelizare, non in sapientia verbi, Glossa: in doctrina Philosophorum. Et
super illud: ubi inquisitor huius saeculi? dicit Glossa: inquisitor est qui naturae secreta rimatur, tales non recipit
Deus inter praedicatores. Et super illud 2 c.: sermo meus et praedicatio mea fuit non in persuasibilibus humanae
sapientiae verbis, dicit Glossa: etsi persuasibilia fuerunt verba mea, non tamen per humanam sapientiam, ut
verba pseudoapostolorum. Ex quibus omnibus videtur quod in his quae sunt fidei non liceat rationibus
philosophicis uti.
AG2
Praeterea, Is. 15 super illud: nocte vastata est Ar, dicit Glossa: Ar, id est adversarius, scilicet scientia saecularis,
quae adversaria est Deo. Ergo scientia saeculari in his quae Dei sunt uti non debemus.
AG3
Praeterea, Ambrosius dicit: sacramentum fidei a philosophicis argumentis est liberum. Ergo ubi de fide agitur,
Philosophorum rationibus et dictis uti non licet.
AG4
Praeterea, Hieronymus refert in epistula ad eustochium virginem se in visione verberatum divino iudicio fuisse
pro eo quod in libris legerat ciceronis, et qui astabant precabantur ut veniam tribueret adolescenti exacturus
deinde cruciatum, si gentilium libros aliquando legisset; unde obtestans nomen Dei clamavit: Domine, si
umquam habuero saeculares codices, si legero, te negavi. Si ergo non licet in eis studere et legere, multo minus
licet eis in divinis tractatibus uti.
AG5
Praeterea, saecularis sapientia frequenter in Scriptura per aquam significatur sapientia vero divina per vinum.
Sed Is. 1 vituperabuntur caupones aquam vino miscentes. Ergo vituperandi sunt doctores qui sacrae doctrinae
philosophica documenta admiscent.
AG6
Praeterea, sicut dicit Hieronymus in Glossa Osee 2, cum haereticis nec nomina debemus habere communia. Sed
haeretici utuntur ad fidei corruptionem philosophicis documentis, ut habetur in Glossa Prov. 7 et Is. 15. Ergo
catholici eis in suis tractatibus uti non debent
AG7
Praeterea, sicut quaelibet scientia habet principia propria, ita et sacra doctrina, scilicet articulos fidei. Sed in aliis
scientiis non rec proceditur, si assumantur alterius scientiae principia, sed oportet in unaquaque ex propriis
principiis procedere, secundum doctrinam Philosophi in I posteriorum. Ergo nec in sacra doctrina recte
proceditur, si quis ex documentis Philosophorum procedit.
AG8
Praeterea, si alicuius doctrina in aliquo repudiatur, eius auctoritas invalida est ad aliquid confirmandum; unde
dicit Augustinus quod si in sacra Scriptura concesserimus aliquid esse falsitatis, peribit eius auctoritas ad fidei
confirmationem. Sed sacra doctrina in multis doctrinam Philosophorum repudiat, quia in multis errasse
inveniuntur. Ergo eorum auctoritas non est efficax ad aliquid confirmandum.
SC1
Sed contra est quod apostolus Tit. 1 epimenidis poetae versiculo usus est dicens: Cretenses semper mendaces,
malae bestiae, ventres pigri, et 1 Cor. 15 verbis menandri: corrumpunt bonos mores colloquia prava, et Athenis
usus est verbis arati: ipsius, scilicet Dei, et genus sumus, ut habetur Act. 17. Ergo et aliis divinae Scripturae
doctoribus licet philosophicis argumentis uti.
SC2
Praeterea, Hieronymus in epistula ad magnum urbis Romae oratorem enumeratis pluribus sacrae Scripturae
doctoribus ut basilio, Gregorio et quibusdam aliis subiungit: qui omnes in tantum Philosophorum doctrinis atque
sententiis suos referserunt libros, ut nescias, quid in eis primum mirari debeas, utrum eruditionem saeculi vel
scientiam Scripturarum. Quod non fecissent, si non licuisset vel inutile fuisset.
SC3
Praeterea, Hieronymus in epistula ad pammachium de dormitione Paulinae: si adamaveris mulierem captivam, id
est sapientiam saecularem, et eius pulchritudine captus fueris, decalva eam, et illecebras crinium atque
ornamenta verborum cum tenacibus unguibus seca, lava eam prophetali nitro, et requiescens cum illa dicito:
sinistra eius sub capite meo, et dextera illius amplexabitur me, et multos tibi captiva fetus dabit, ac de Moabitide
efficietur tibi Israelites. Ergo fructuosum est ut aliquis sapientia saeculari utatur.
SC4
Praeterea, Augustinus dicit in II de trinitate: non ero segnis ad inquirendam substantiam Dei sive per Scripturam
sive per creaturam.
Sed cognitio de creaturis in philosophia proponitur. Ergo non est inconveniens quod aliquis in sacra doctrina
rationibus philosophicis utatur.
16

