Ad tertium dicendum quod lux non est corpus, sed qualitas quaedam, ut Damascenus dicit et etiam Avicenna.
Augustinus autem lucem nominat ipsum ignem, quod patet ex hoc quod condividit lucem contra aerem, aquam et
terram.
RA4
Ad quartum dicendum quod tres species ignis a Philosopho assignatae sic sunt intelligendae, ut per lucem
intelligatur ignis in propria materia exsistens, dato etiam, ut quidam dicunt, quod ignis in propria sphaera non
lucet. Lucis enim non est lucere, sed quod ex eius participatione alia luceant. Et similiter ignis, etsi in propria
materia non luceat, tamen eius participatione alia lucentia fiunt. Per flammam autem intelligitur ignis exsistens in
materia aerea, per carbonem in materia terrea.
In materia autem aquea non potest ignis convalescere in tantum quod ignis nomen habeat, quia aqua habet omnes
qualitates oppositas igni.
RA5
Ad quintum dicendum quod in ferro ignito non sunt duo corpora, sed unum corpus habens quidem speciem ferri,
sed aliquas proprietates ignis.
RA6
Ad sextum dicendum quod etsi ponantur elementa in corpore mixto remanere secundum suas formas
substantiales, non tamen ponuntur esse plura corpora in actu, alias nullum corpus mixtum esset vere unum, sed
est unum in actu et multa in potentia. Probabilior tamen videtur esse opinio Commentatoris in III caeli et mundi,
qui hanc opinionem Avicennae improbans dicit elementorum formas in mixto non remanere nec totaliter
corrumpi, sed fieri ex his unam mediam formam, in quantum suscipiunt magis et minus. Sed cum formae
substantiales magis et minus suscipere sit absonum, videtur eius dictum esse intelligendum hoc modo, quod
formae elementorum suscipiant magis et minus non secundum se, sed secundum quod manent virtute in
qualitatibus elementaribus quasi in propriis instrumentis, ut sic dicatur quod formae secundum se non remanent,
sed solum prout sunt virtute in qualitatibus, ex quibus fit una media qualitas.
RA7
Ad septimum dicendum quod quamvis dimensiones per se non possent replere locum, tamen corpus naturale ex
hoc quod eius materia intelligitur subiecta dimensionibus habet quod repleat locum.
RA8
Ad octavum dicendum quod opinio Ptolemaei de epicyclis et excentricis non videtur consonare principiis
naturalibus quae Aristoteles ponit; et ideo illa opinio sectatoribus Aristotelis non placet. Si tamen sustineatur,
nulla necessitas erit quod duo corpora sint in eodem loco, quia secundum tenentes illam opinionem triplex
substantia distinguitur in caelestibus corporibus, scilicet substantia stellarum, quae est luminosa, et substantia
sphaerarum, quae est diaphana et solida non divisibilis, et substantia alia quae est inter sphaeras, quae est
divisibilis et inspissabi ad modum aeris, quamvis sit incorruptibilis. Et per hanc substantiam defenduntur, ne
oporteat eos ponere substantiam sphaerarum dividi aut duo corpora esse in eodem loco.
|#4 Articulus 4
AG1
Ad quartum sic proceditur. Videtur quod loci varietas nihil faciat ad diversitatem secundum numerum.
Causa enim diversitatis secundum numerum est in ipsis quae numero differunt. Sed locus est extra locata. Ergo
ex diversitate locorum non potest esse causa diversitatis secundum numerum.
AG2
Praeterea, res non est completa in esse nisi secundum quod est ab aliis distincta. Sed locus advenit post esse
completum, unde etiam motus ad locum est motus perfecti secundum substantiam, ut dicitur in VIII physicorum.
Ergo non potest ex loco sumi aliqua causa distinctionis in corporibus locatis.
AG3
Praeterea, distinctio secundum numerum est invariabilis circa ipsa distincta. Sed a causa variabili non procedit
effectus invariabilis.
Ergo cum locus varietur circa locatum, non potest esse quod diversitas secundum locum sit causa diversitatis
secundum numerum.
AG4
Praeterea, remota causa removetur effectus. Sed aliquando a duobus corporibus removetur per miraculum
distinctio secundum locum, ut prius dictum est, et tamen non removetur distinctio secundum numerum. Ergo
distinctio secundum locum non est causa diversitatis secundum numerum.
AG5
Praeterea, diversitas secundum numerum non solum invenitur in corporibus, sed etiam in substantiis incorporeis.
Sed in eis diversitas locorum non potest esse causa diversitatis secundum numerum, cum incorporalia in loco
non sint, ut dicit ipsemet in libro de hebdomadibus. Ergo diversitas secundum locum non potest poni causa
diversitatis secundum numerum universaliter, ut ipse videtur dicere.
SC1
37

