Sed contra est quod dicit Augustinus in libro de vera religione: tenenda est nobis christiana religio et eius
ecclesiae communicatio, quae catholica est et catholica nominatur non solum a suis, verum etiam ab omnibus
inimicis.
SC2
Praeterea, universale et commune idem esse videtur. Sed fides christiana ab apostolo communis fides dicitur, ut
patet Tit. 1: tito dilecto filio secundum communem fidem etc.. Ergo convenienter potest dici universalis vel
catholica.
SC3
Praeterea, illud, quod universaliter omnibus proponitur, maxime debet dici universale. Sed fides christiana
omnibus proponitur, ut patet Matth. Ultimo: docete omnes gentes etc.. Ergo ipsa merito debet dici catholica vel
universalis.
CO1
Responsio. Dicendum quod fides sicut et quaelibet alia cognitio duplicem habet materiam, scilicet in qua, id est
ipsos credentes, et de qua, id est res creditas, et ex parte utriusque materiae fides christiana catholica dici potest.
Ex parte quidem credentium, quia illam fidem veram asserit apostolus Rom. 3, quae est testificata a lege et
prophetis. Cum autem prophetarum tempore diversae gentes diversorum deorum cultibus insisterent, solus autem
populus Israel Deo vero cultum debitum exhiberet, et sic non esset una universalis religio, praedixit per eos
spiritus sanctus cultum veri Dei ab omnibus esse assumendum. Unde dicitur Is. 45: mihi curvabitur omne genu et
confitebitur omnis lingua; quod quidem per christianam fidem et religionem impletur. Unde merito catholica
nominatur, utpote a cuiuslibet condicionis hominibus recepta. Et sic illi, qui ab hac fide et religione communiter
promissa et recepta in proprias quasdam sententias declinarunt, non catholici, sed, quasi a communione divisi,
haeretici nominantur.
CO2
Sed ex parte etiam rerum creditarum in fide christiana universalitas invenitur. Fuerunt namque antiquitus
diversae artes et viae, quibus hominibus quantum ad diversa providebatur vel provideri credebatur.
Quidam namque bonum hominis in solis corporalibus ponebant, vel in divitiis vel honoribus aut voluptatibus.
Quidam in solis animae bonis, ut in virtutibus moralibus vel intellectualibus. Quidam etiam, ut Augustinus dicit
in libro de civitate Dei, aestimabant deos esse colendos propter temporalia bona istius vitae, quidam vero propter
bona quae sunt post vitam. Porphyrius etiam ponebat quibusdam gentilibus teletis animae imaginariam partem
purgari, non totam animam, dicebatque, ut Augustinus dicit X de civitate Dei, nondum esse receptam unam
sectam, quae universalem contineat viam animae liberandae.
CO3
Haec autem est religio christiana, ut Augustinus ibidem dicit.
Ipsa enim docet Deum esse colendum non solum propter aeterna, sed etiam propter temporalia beneficia, nec
solum in spiritualibus, sed etiam in usu corporalium hominem dirigit et beatitudinem animae et corporis
repromittit. Et ideo regulae eius universales dicuntur, utpote totam vitam hominis et omne, quod ad ipsum
quolibet modo pertinet, ordinantes.
Et has duas rationes universalitatis assignat Boethius, ut in littera patet.
RA1
Ad primum ergo dicendum quod quamvis Deus in se non sit neque universalis neque particularis, est tamen
universalis omnium rerum causa et finis, et sic cognitio, quae de ipso habetur, ad omnia quodammodo
universalis est.
RA2
Ad secundum dicendum quod illa particularia facta tenet fides ut universalia remedia ad totum genus humanum
liberandum.
RA3
Ad tertium dicendum quod aliae sectae hoc sibi vindicare nituntur, quod est proprium fidei christianae, sed non
possunt pertingere, unde eis non proprie universalitatis competit nomen.
RA4
Ad quartum dicendum quod idolatria non erat una religio, sed apud diversos diversa, cum diversi diversos sibi
deos colendos instituerent. Nec iterum ab omnibus nationibus est acceptata, cum a veri Dei cultoribus fuerit
reprobata et etiam a sapientibus gentilium, qui dicebant huiusmodi caerimonias esse observandas tamquam
legibus iussas, non tamquam diis placitas, ut de Seneca dicit Augustinus in VI de civitate Dei.
RA5
Ad quintum dicendum quod fides christiana non dicitur catholica vel universalis propter singula generum, sed
propter genera singulorum, quia ex omni condicione hominum ei aliqui adhaeserunt.
|#4 Articulus 4
AG1

26

