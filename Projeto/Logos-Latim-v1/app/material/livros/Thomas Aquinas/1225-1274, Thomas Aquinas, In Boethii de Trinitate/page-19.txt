sed manifeste omnibus proponenda. Quaedam vero sunt quae proposita manifeste auditoribus nocent; quod
quidem contingit dupliciter. Uno modo, si arcana fidei infidelibus fidem abhorrentibus denudentur. Eis enim
venirent in derisum; et propter hoc Dominus dicit Matth. 7: nolite sanctum dare canibus; et Dionysius dicit c. 2
caelestis hierarchiae: quae sancta sunt circumtegens ex immunda multitudine tamquam uniformia custodi.
Secundo, quando aliqua subtilia rudibus proponuntur, ex quibus perfecte non comprehensis materiam sumunt
errandi; unde apostolus dicit 1 Cor. 3: ego, fratres, non potui vobis loqui quasi spiritualibus, sed tamquam
parvulis in Christo lac potum vobis dedi, non escam. Unde exodi 22 super illud: si quis aperuerit cisternam etc.,
dicit Glossa Gregorii: qui in sacro eloquio iam alta intelligit, sublimes sensus coram non capientibus per
silentium tegat, ne per scandalum interius aut fidelem parvulum aut infidelem, qui credere potuisset, interimat.
Haec ergo ab his, quibus nocent, occultanda sunt.
CO2
Sed in collocutione potest fieri distinctio, ut eadem seorsum sapientibus manifestentur et in publico taceantur.
Unde dicit Augustinus in IV L. De doctrina christiana: sunt quaedam quae VI sua non intelliguntur aut vix
intelliguntur, quantolibet et quantumlibet quamvis plenissime dicentis versentur eloquio, quae in populi
audientiam vel raro, si aliquid urget, vel numquam omnino mittenda sunt. Sed in scribendo non potest talis
distinctio adhiberi, quia liber conscriptus ad manus quorumlibet venire potest, et ideo sunt occultanda verborum
obscuritatibus, ut per hoc prosint sapientibus qui ea intelligunt et occultentur a simplicibus qui ea capere non
possunt. Et in hoc nullus gravatur, quia qui intelligunt, lectione detinentur, qui vero non intelligunt, non coguntur
ad legendum. Unde Augustinus dicit in eodem libro: in libris qui ita scribuntur, ut ipsi ibi quodammodo lectorem
teneant, cum intelliguntur, sibi quodammodo lectorem teneant, cum intelliguntur, cum autem non intelliguntur,
molesti non sunt volentibus legere, non est hoc officium disserendi, ut vera, quamvis ad intelligendum
difficillima, ad aliorum intelligentiam perducamus.
RA1
Ad primum ergo dicendum quod auctoritas illa non est ad propositum.
Non enim est sensus auctoritatis quod doctrina prudentium sit facilis active, id est quod faciliter doceant, sed
passive, quia faciliter docentur, ut patet per Glossam.
RA2
Ad secundum dicendum quod auctoritates illae loquuntur de illo qui abscondit ea quae manifestanda sunt, unde
Eccli. 4 praemittitur: non retineas verbum in tempore salutis. Per hoc autem non removetur, quin ea, quae sunt
occultanda, debeant obscuritate verborum celari.
RA3
Ad tertium dicendum quod doctrina Christi est publice et plane praedicanda, ita quod unicuique sit planum illud
quod expedit ei scire, non autem ut publicentur ea quae scire non expedit.
RA4
Ad quartum dicendum quod doctores sacrae Scripturae non sunt ita sapientibus et insipientibus debitores, ut
eadem utrisque proponant, sed ita quod utrisque proponant ea quae eis competunt.
RA5
Ad quintum dicendum quod non est ex invidia quod subtilia multitudini occultantur, sed magis ex debita
discretione, ut dictum est.
RA6
Ad sextum dicendum quod Augustinus loquitur de expositoribus qui ad populum loquuntur, non de his qui
scripto aliquid tradunt, ut ex consequentibus patet.

Pars 2
Prooemium
Prologus
PR1
Post prooemium hic Boethius tractatum suum incipit de trinitate personarum et unitate divinae essentiae. Et
dividitur liber iste in duas partes. In prima prosequitur ea quae pertinent ad unitatem essentiae contra Arianos. In
secunda prosequitur ea quae pertinent ad trinitatem personarum contra Sabellium, ibi: sed hoc interim ad eam.
Prima pars dividitur in duas. In prima proponit catholicae fidei sententiam de unitate divinae essentiae. In
secunda investigat propositae sententiae veritatem, ibi: age igitur, ingrediamur. Prima dividitur in duas. In prima
describit fidei condicionem, cuius sententiam prosequi intendit. In secunda proponit descriptae fidei sententiam
de proposito, ibi: cuius haec de trinitatis. Describit autem eam dupliciter, scilicet ex comparatione haeresum,
quibus praepollet, et ex proprio nomine, quia catholica vel universalis vocatur. Dicit ergo: plures, id est
diversarum haeresum sectae, usurpant, id est indebite sibi attribuunt, reverentiam christianae religionis, id est
quae christianae religioni debetur, ut scilicet ei omnes subdantur, secundum illud 1 ioh. 3: haec est victoria quae
vincit mundum, fides nostra. Vel reverentiam quam christiana religio Deo exhibet credendo his quae divinitus
sunt praedicata. Sed ea fides pollet maxime ac solitarie. Haec duo adiungit, ut discretionem faciat eius quod est
19

