RA6
Ad sextum dicendum quod quamvis subiecta aliarum scientiarum sint partes entis, quod est subiectum
metaphysicae, non tamen oportet quod aliae scientiae sint partes ipsius. Accipit enim unaquaeque scientiarum
unam partem entis secundum specialem modum considerandi alium a modo, quo consideratur ens in
metaphysica. Unde proprie loquendo subiectum illius non est pars subiecti metaphysicae; non enim est pars entis
secundum illam rationem, qua ens est subiectum metaphysicae, sed hac ratione considerata ipsa est specialis
scientia aliis condivisa. Sic autem posset dici pars ipsius scientia, quae est de potentia vel quae est de actu aut de
uno vel de aliquo huiusmodi, quia ista habent eundem modum considerandi cum ente, de quo tractatur in
metaphysica.
RA7
Ad septimum dicendum quod illae partes entis exigunt eundem modum tractandi cum ente communi, quia etiam
ipsa non dependent ad materiam, et ideo scientia de ipsis non distinguitur a scientia quae est de ente communi.
RA8
Ad octavum dicendum quod aliae diversitates rerum, quas obiectio tangit, non sunt differentiae per se earum in
quantum sunt scibiles; et ideo penes eas scientiae non distinguuntur.
RA9
Ad nonum dicendum quod quamvis scientia divina sit prima omnium scientiarum naturaliter, tamen quoad nos
aliae scientiae sunt priores.
Ut enim dicit Avicenna in principio suae metaphysicae, ordo huius scientiae est, ut addiscatur post scientias
naturales, in quibus sunt multa determinata, quibus ista scientia utitur, ut generatio, corruptio, motus et alia
huiusmodi. Similiter etiam post mathematicas. Indiget enim haec scientia ad cognitionem substantiarum
separatarum cognoscere numerum et ordinem orbium caelestium, quod non est possibile sine astrologia, ad quam
tota mathematica praeexigitur. Aliae vero scientiae sunt ad bene esse ipsius, ut musica et morales vel aliae
huiusmodi.
Nec tamen oportet quod sit circulus, quia ipsa supponit ea, quae in aliis probantur, cum ipsa aliarum principia
probet, quia principia, quae accipit alia scientia, scilicet naturalis, a prima philosophia, non probant ea quae item
Philosophus primus accipit a naturali, sed probantur per alia principia per se nota; et similiter Philosophus
primus non probat principia, quae tradit naturali, per principia quae ab eo accipit, sed per alia principia per se
nota. Et sic non est aliquis circulus in diffinitione.
Praeterea, effectus sensibiles, ex quibus procedunt demonstrationes naturales, sunt notiores quoad nos in
principio, sed cum per eos pervenerimus ad cognitionem causarum primarum, ex eis apparebit nobis propter quid
illorum effectuum, ex quibus probabantur demonstratione quia. Et sic et scientia naturalis aliquid tradit scientiae
divinae, et tamen per eam sua principia notificantur. Et inde est quod Boethius ultimo ponit scientiam divinam,
quia est ultima quoad nos.
RA10
Ad decimum dicendum quod quamvis naturalis post mathematicam addiscenda occurrat, ex eo quod universalia
ipsius documenta indigent experimento et tempore, tamen res naturales, cum sint sensibiles, sunt naturaliter
magis notae quam res mathematicae a sensibili materia abstractae.
|#2 Articulus 2
AG1
Ad secundum sic proceditur. Videtur quod scientia naturalis non sit de his quae sunt in motu et materia.
Materia enim est individuationis principium. Sed nulla scientia est de individuis, sed de solis universalibus,
secundum sententiam Platonis, quae ponitur in Porphyrio. Ergo scientia naturalis non est de his quae sunt in
materia.
AG2
Praeterea, scientia ad intellectum pertinet. Sed intellectus cognoscit abstrahendo a materia et a condicionibus
materiae. Ergo de his, quae non sunt a materia abstracta, nulla scientia esse potest.
AG3
Praeterea, in scientia naturali agitur de primo motore, ut patet in VIII physicorum. Sed ipse est immunis ab omni
materia. Ergo scientia naturalis non est de his solis quae sunt in materia.
AG4
Praeterea, omnis scientia de necessariis est. Sed omne quod movetur, in quantum huiusmodi, est contingens, ut
probatur in IX metaphysicae.
Ergo nulla scientia potest esse de rebus mobilibus, et sic nec scientia naturalis.
AG5
Praeterea, nullum universale movetur; homo enim universalis non sanatur, sed hic homo, ut dicitur in principio
metaphysicae. Sed omnis scientia de universalibus est. Ergo naturalis scientia non est de his quae sunt in motu.
AG6

43

