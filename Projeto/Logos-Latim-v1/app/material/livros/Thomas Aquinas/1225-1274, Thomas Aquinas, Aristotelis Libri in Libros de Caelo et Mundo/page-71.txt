|#7 Secundam solvit ibi: eodem autem modo etc..
Et dicit quod eodem modo non est dubitandum propter hoc quod animalia, in quibus sunt huiusmodi differentiae,
habent principium eius quod est moveri. Etsi enim caelum nunquam incoepit moveri, tamen quia motus eius est
ordinatus, necesse est in motu eius accipere aliquod principium unde motus eius incoeperit, si incoepit moveri, et
unde etiam iterum moveri inciperet, si contingeret ipsum stare.
|#8 Deinde cum dicit: dico autem longitudinem etc., ostendit secundum quam dimensionem caeli attendatur
sursum et deorsum. Et primo proponit quod intendit: et dicit quod longitudo caeli est distantia quae est inter
polos ipsius, Arcticum scilicet ad Antarcticum, ita quod unus polorum sit sursum et alius deorsum.
|#9 Secundo ibi: differentiam enim etc., probat propositum dupliciter. Primo quidem per rationem.
Manifestum est enim quod in quolibet corpore longitudo attenditur secundum maximam dimensionem ipsius.
Maxima autem dimensio corporis sphaerici est secundum diametrum eius.
Diameter autem in caelo determinatur solum qui est inter duos polos, qui sunt duo puncta sphaerae immobilia et
semper eodem modo se habentia; quaecumque autem alia puncta in sphaera accipiantur, sunt mobilia; unde et
diametri inter quaecumque alia duo puncta protrahantur, indeterminate se habent. Et propter hoc, secundum
lineam quae est inter duos polos, maxime attenditur longitudo caeli: quia in his solis punctis caeli videmus
determinatam differentiam hemisphaeriorum, per hoc quod huiusmodi poli non moventur.
|#10 Secundo ibi: simul autem etc., probat idem per communem modum loquendi. Consuevimus enim dicere
quod latera in mundo non sunt ipsi poli, quos dicimus sursum et deorsum, sed id quod est iuxta polos, ex utraque
scilicet parte eorum, ut scilicet oriens sit unum latus mundi et occidens sit aliud, tanquam distantia polorum sit
ipsa longitudo caeli: hoc enim dicimus laterale quod est iuxta sursum et deorsum ex utraque parte eius, sicut
patet in homine.
Est autem attendendum quod, secundum astrologos considerantes non dimensiones caeli, sed magis dimensiones
nostrae habitabilis, attenditur longitudo secundum differentiam orientis et occidentis, latitudo autem secundum
distantiam meridiei et septentrionis: quia quantitas nostrae habitabilis est maior plus quam in duplo ab oriente in
occidentem quam a polo versus aequinoctialem, quia nec hoc totum habitatur.
|#11 Deinde cum dicit: polorum autem qui quidem super nos etc., ostendit quis polorum sit sursum et quis
deorsum. Et primo ostendit hoc quantum ad motum primum; secundo quantum ad motum planetarum, ibi: sed
secundae quidem etc.. Circa primum tria facit: primo proponit quod intendit; secundo probat quod dixerat, ibi:
dextrum enim etc.; tertio infert conclusionem ex dictis, ibi: et ibi quidem habitantes etc..
Dicit ergo primo quod inter polos ille qui semper apparet super nos, est pars caeli quae est deorsum, scilicet
polus Arcticus: ille autem qui semper nobis est immanifestus, qui dicitur Antarcticus propter hoc quod est ei
oppositus, est pars caeli quae est sursum.
|#12 Deinde cum dicit: dextrum enim etc., probat quod dixerat. Manifestum est enim quod in unoquoque
animali dextrum dicimus unde est principium motus localis eius (et propter hoc pars dextra animalis est calidior,
ut sit magis apta ad motum); principium autem circularis motus caeli est ex illa parte unde astra oriuntur, quae
vocatur oriens; unde oriens dicitur dextrum caeli, et per consequens occasus erit sinistrum eius. Si ergo motus
caeli incipit a dextris et circumfertur ad dextram, tanquam ab eodem in idem, necesse est quod polus
immanifestus, scilicet Antarcticus, sit sursum caeli: si enim polus Arcticus, qui semper est nobis manifestus,
esset sursum, sequeretur quod motus caeli esset a sinistra et ad sinistram, quod nos non dicimus. Et hoc sic
apparet.
Imaginemur enim hominem cuius caput sit in polo Arctico et pedes in polo Antarctico: manus eius dextra erit in
occidente et manus sinistra in oriente; si tamen facies eius sit versus hemisphaerium superius, quod est nobis
apparens.
Cum ergo motus caeli sit ab oriente in occidentem, sequetur quod sit a sinistro in dextrum.
Sed si ponamus e converso quod caput hominis sit in polo Antarctico et pedes in polo Arctico, eadem
dispositione faciei manente, manus dextra erit in oriente et sinistra in occidente: et sic motus incipiet a dextra,
secundum quod convenit.
Et ita manifestum est quod sursum caeli est polus immanifestus.
|#13 Sed primo contra hoc obiicitur, quod Aristoteles praetermittit determinare quid sit anterius et posterius
caeli. Sed dicendum est quod hoc praetermittit tanquam manifestum ex his quae determinantur. Motus enim
animalis, a dextris incipiens, procedit in ante, et non retrorsum: unde cum caelum moveatur ab oriente versus
superius hemisphaerium, quod apparet per elevationem stellarum orientium, consequens est quod anterius caeli
sit superius hemisphaerium, posterius autem caeli sit hemisphaerium inferius.

71

