|#1 Postquam Philosophus determinavit de perpetuitate caeli et diversitate partium eius, hic determinat de figura
ipsius. Et primo ostendit caelum esse sphaericae figurae; secundo ostendit quod haec figura perfecte in ipso
existit, ibi: quod quidem igitur sphaericus est etc.. Circa primum duo facit: primo ostendit caelum esse
sphaericae figurae, rationibus sumptis ex parte ipsius caeli; secundo ratione sumpta ex parte inferiorum
corporum, ibi: sumet autem utique quis etc..
Circa primum duo facit. Primo proponit quod intendit: et dicit quod necesse est caelum habere sphaericam
figuram, tum quia ista figura est maxime propria, idest conveniens, corpori caelesti; tum etiam quia est prima
figurarum, et naturaliter, sicut perfectum est prius imperfecto, et substantia, idest secundum rationem, sicut unum
est prius multis.
Secundo ibi: dicamus autem universaliter etc., probat propositum. Et primo ostendit caelum esse sphaericae
figurae, ex hoc quod haec figura est prima figurarum; secundo ex hoc quod est convenientissima caelo, ibi:
adhuc autem quoniam videtur etc.. Circa primum duo facit: primo ostendit quod supremum caelum est
sphaericae figurae; secundo ostendit quod etiam alia caelestia corpora inferiora sunt sphaericae figurae, ibi: et
continuum igitur illi etc..
|#2 Circa primum ponit talem rationem. Prima figura debetur corpori primo; sed inter figuras corporales
sphaerica figura est prima; ergo caelum, quod est corpus primum, est sphaericae figurae.
Huius autem rationis primo probat minorem; secundo, posita maiori, infert conclusionem, ibi: quoniam autem
prima quidem etc.. Circa primum duo facit: primo probat figuram sphaericam esse primam corporalium
figurarum, per rationes; secundo per opiniones aliorum, ibi: adhuc autem dividentes etc..
Intendit: et dicit quod universaliter est dicendum de figuris quae sit prima earum, tam in figuris planis, idest in
superficialibus, quam in solidis, idest in corporalibus figuris. Dicitur autem superficialis figura, qua figuratur
superficies; corporalis autem figura, qua figuratur corpus.
|#3 Secundo ibi: omnis itaque etc., probat propositum: et primo quantum ad figuras superficiales; secundo
quantum ad corporales, ibi: similiter autem et sphaera etc.. Circa primum ponit duas rationes: quarum prima talis
est. Omnis figura plana, idest superficialis, aut est rectilinea, sicut triangulus et quadratum, aut est circularis,
sicut ipse circulus. Omnis autem rectilinea figura continetur a pluribus lineis et non ab una sola (una enim sola
linea recta non porrigitur nisi ad unam partem, de ratione autem figurae est quod sit terminata ex omni parte):
sed circularis figura comprehenditur ab una sola linea, quae undique porrigitur. In unoquoque autem genere
unum est prius multitudine, et simplex est prius compositis.
Unde relinquitur quod inter superficiales figuras circularis est prima.
|#4 Secundam rationem ponit ibi: adhuc autem si quidem etc.. Perfectum dicitur esse illud extra quod nihil est
accipere eorum quae possunt ipsi convenire, sicut homo dicitur esse perfectus cui non deest aliquid eorum quae
ad hominem pertinent: et hoc determinatum est prius, tam in III physic.
Quam in principio huius libri. Videmus autem quod rectae lineae semper potest fieri appositio quantum est ex
natura ipsius lineae, licet forte ex aliqua alia causa non posset ei aliquid aliud apponi, sicut diametro totius
mundi. Et hoc manifestum est si linea recta sit finita: unde omnis linea recta finita est imperfecta. De infinita
autem manifestum est quod sit imperfecta: caret enim fine, quem nata est habere. Lineae vero circulari non
potest fieri additio, quia finis eius coniungitur principio: unde manifestum est quod linea continens circulum est
perfecta. Perfectum autem est prius imperfecto: simpliciter quidem natura et tempore; in uno autem et eodem
perfectum prius est natura, sed imperfectum est prius tempore, sicut aliquis homo prius tempore est puer quam
vir perfectus; tamen vir perfectus est prius natura, quia hoc est quod natura intendit; simpliciter autem etiam
tempore perfectum est prius, nam puer ab aliquo viro generatur. Sic igitur patet quod propter hanc rationem
etiam circulus est prima superficialium figurarum.
|#5 Deinde cum dicit: similiter autem et sphaera etc., ostendit quae sit prima figurarum corporalium.
Et dicit quod similiter sphaera est prima inter figuras solidas, idest corporeas: quia sola sphaerica figura
continetur una sola superficie, quae undique ambit corpus sphaericum; figurae autem rectilineae corporales
continentur pluribus superficiebus, sicut corpus cubicum sex superficiebus, et pyramis triangularis quatuor: sicut
enim se habet circulus in superficiebus, ita se habet sphaera in solidis, idest in corporibus.
|#6 Deinde cum dicit: adhuc autem dividentes etc., ostendit propositum per opiniones aliorum. Et ponit duas
opiniones. Quarum prima est eorum qui resolvunt corpora in superficies, et ex superficiebus generant corpora.
Quia solam sphaericam figuram inter figuras solidas non resolvunt in plures superficies, eo quod continetur una
sola superficie: alias vero figuras resolvunt in plures superficies, sicut pyramidem in quatuor superficies
triangulares.

76

