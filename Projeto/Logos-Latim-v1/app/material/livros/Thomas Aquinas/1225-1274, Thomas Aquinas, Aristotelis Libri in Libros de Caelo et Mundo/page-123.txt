|#2 Deinde cum dicit: adhuc autem et per apparentia etc., probat terram esse sphaericam, rationibus astrologicis,
per ea quae apparent secundum sensum. Et inducit tres probationes. Quarum prima sumitur ex eclipsi lunae. Et
dicit quod adhuc manifestum est per ea quae apparent secundum sensum, quod terra sit sphaerica. Nisi enim terra
esset sphaerica, eclipsis lunae non semper haberet circulares decisiones: videmus enim quod semper quando luna
eclipsatur, obscurum ipsius et lucidum distinguuntur per lineam circularem.
Accidit autem eclipsis lunae per hoc quod ipsa subintrat umbram terrae: unde apparet umbram terrae esse
rotundam. Ex quo apparet terram, quae facit talem umbram, esse sphaericam: solum enim corpus sphaericum
natum est semper facere sphaericam umbram. Si enim corpus lucidum, scilicet sol, sit maius terra, oportet quod
faciat terra umbram pyramidalem, cuius conus sit in alto, et basis in ipsa terra; si vero sol esset minor terra,
faceret quidem umbram similiter secundum figuram rotundae pyramidis, tamen e converso conus illius
pyramidis esset in terra, basis autem eius in alto; si vero sol esset aequalis terrae, faceret umbram cylindricam,
idest columnarem: quidquid autem horum esset, sequeretur, propter hoc quod terra est sphaerica, quod umbra
eius secundum lineam circularem abscinderet lunam. Posset autem aliquis dicere quod ista circularis abscissio
lunae non est propter rotunditatem terrae, sed propter rotunditatem lunae.
Sed ad hoc excludendum, subdit quod in augmento et decremento lunae, quod accidit per singulos menses, sectio
lunae accipit omnes differentias figurarum: nam quandoque dividitur secundum lineam rectam, sicut quando
dividitur per medium, puta cum est septima vel vigesima prima; quandoque autem fit amphicurtos, idest habens
circularem sectionem vel arcualem, scilicet a septima luna usque ad vigesimam primam; quandoque autem est
concava, puta cum est prima, et a prima usque ad septimam, et a vigesima prima usque ad defectum; quod
contingit propter diversam habitudinem eius ad solem, ut supra dictum est. Sed in eclipsibus semper linea
dividens ipsam est gibbosa, idest circularis. Quia igitur luna eclipsatur propter terrae interpositionem, rotunditas
terrae, cum sit sphaerica, est causa talis figurae circa divisionem lunae.
|#3 Secundam probationem ponit ibi: adhuc autem per astrorum etc.; quae sumitur ex apparentia stellarum. Et
dicit quod ex diversitate apparentiae stellarum apparet quod terra non solum est rotunda, sed etiam parva in
comparatione ad corpora caelestia. Si enim modicum moveamur versus meridiem vel septentrionem, manifeste
diversificatur nobis horizon. Quod apparet quantum ad duo. Primo quidem quantum ad polum horizontis, qui est
punctum caeli existens supra summitatem capitis nostri; quod quidem punctum manifeste diversificatur
secundum modicam distantiam, ut apparet ex stellis fixis; quia in modica distantia diversae stellae apparent super
summitatem capitis. Secundo apparet diversitas horizontis ex diversa abscissione caeli per horizontem.
Et hoc manifestat quia moventibus se versus septentrionem vel meridiem, non videntur eaedem stellae. In his
enim qui habitant in sphaera obliqua, polus septentrionalis elevatur supra horizontem ipsorum, et omnes stellae
quae non distant a polo ultra elevationem poli supra orizontem, sunt perpetuae apparitionis; et in aequali spatio
circa alium polum stellae existentes, sunt perpetuae occultationis.
Quia igitur, propter diversitatem horizontis, in terris septentrionalibus polus septentrionalis magis elevatur, et
polus oppositus magis deprimitur, contingit quod quaedam stellae quae sunt propinquae polo Antarctico, non
sunt perpetuae occultationis, sed videntur quandoque in terris magis meridionalibus, puta in Aegypto et circa
cyprum, quae nunquam videntur in terris magis septentrionalibus: et e converso quaedam stellae sunt perpetuae
apparitionis in regionibus magis septentrionalibus, quae tamen in regionibus magis meridionalibus magis
occultantur per occasum. Et ex hoc apparet quod terra est figurae rotundae, praecipue secundum aspectum ad
duos polos: si enim esset superficiei planae, omnes habitantes in tota terrae superficie ad meridiem et
septentrionem, haberent eundem horizontem, et eaedem stellae eis apparerent et occultarentur, nullo
impedimento facto ex tumorositate.
Et simili ratione probatur quod terra sit rotunda versus ortum et occasum: alioquin non prius oriretur astrum
quodcumque his qui sunt in oriente, quam his qui sunt in occidente. Si enim terra esset figurae concavae, sidus
oriens prius appareret his qui sunt in occidente: si vero terra haberet planam superficiem, simul appareret
omnibus. Manifestum est autem quod sidus oriens prius apparet his qui sunt in oriente, per eclipsim lunae; quae
si appareat in regione magis Orientali circa mediam noctem, in regione magis Occidentali apparebit ante mediam
noctem, secundum quantitatem distantiae; ex quo patet quod sol prius oritur et occidit in regione magis Orientali.
Per hoc autem, ut Aristoteles dicit, apparet quod non sit magna quantitas rotunditatis terrae.
Si enim esset magnae quantitatis, non in tam parva distantia fieret ita cito diversitas circa apparentiam stellarum.
Et ideo non videntur valde incredibilia opinari, qui volunt coaptare, secundum similitudinem et propinquitatem,
locum in extremo occidentis situm, qui dicitur esse circa heracleas columnas (quas scilicet Hercules statuit in
signum suae victoriae), loco qui est circa mare indicum in extremo orientis, et dicunt esse unum mare, Oceanum,
quod continuat utraque loca. Et similitudinem utrorumque locorum coniiciunt ex elephantibus, qui circa
utrumque locum oriuntur, non autem in mediis regionibus. Quod quidem est signum convenientiae horum
locorum, non autem propinquitatis.

123

