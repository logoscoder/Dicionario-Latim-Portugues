naturaliter quiescit, sed manet in medio propter necessitatem similitudinis, restat eis quaerere quare ignis maneat
in extremis.
Et ponit exempla de quiete terrae in medio, secundum quasdam rationes sophistarum, qui probare videbantur
quod si trichos, idest capillus, fortiter extendatur, quod non frangetur; quia similiter undique extenditur, et non
est ratio quare magis frangatur in uno loco quam in alio. Sed haec ratio sophistica est: primo quidem quia
difficile est ut similiter sit undique extensus; secundo quia, hoc etiam posito, frangetur in medio, quia ibi
concurrit violentia quae ex utraque parte infertur. Aliud exemplum ponit de eo qui aequaliter esurit et sitit, et
habet cibum et potum in aequali distantia: concludunt enim sophistae quod talis quiesceret, et ad neutrum
moveretur.
Sed hoc non sequitur: primo quidem quia sitis magis agit quam fames; secundo quia, si aequaliter distarent duo
cibi vel duo potus aequaliter desiderabiles, curreret ad alterum quodcumque contingeret.
|#5 Quartam rationem ponit ibi: mirabile autem etc.; quae etiam ostendit insufficientiam praedictae rationis. Et
dicit quod mirabile fuit quod quaerebant rationem quietis corporum, et non quaerebant rationem motuum
ipsorum; propter quam scilicet causam unum corporum movetur sursum, aliud vero deorsum, si non sit aliquid
impediens; natura enim est principium motus et quietis in eo in quo est, ut dicitur in II physic..
|#6 Deinde cum dicit: sed adhuc neque verum quod dicitur etc., improbat praedictam rationem ex eo quod
supponit falsum. Et dicit quod id quod dicitur in praedicta ratione, non est verum per se et universaliter: est enim
hoc verum per accidens, quod omne, idest totum; necesse est manere in medio, ad quod nihil magis pertinet quod
moveatur huc quam illuc. Sed si habeat inclinationem ut moveatur ad aliquam partem, propter hanc rationem,
quia scilicet est in medio, non ex necessitate quiescet, sed movebitur; non tamen secundum totum, sed divisum
in partes, sicut patet de igne. Si enim verum est quod dicunt, necesse est quod, si poneretur ignis in medio
mundi, quod quiesceret ibi, sicut terra quiescit, eo quod similiter se haberet ad quodlibet punctum in caelo
signatum: et tamen ignis in medio positus moveretur a medio usque ad extremum, si nihil prohiberet, sicut et
nunc videtur moveri. Sed tamen non totum movetur ad unum punctum: et hoc solum removebatur in praedicta
ratione, ut scilicet totum moveretur ad unam partem. Sed movebitur unaquaeque pars ignis ad partem caeli sibi
proportionatam, puta quarta pars ignis ad quartam partem continentis, scilicet caeli: corpus enim non est aliquod
punctum indivisibile. Sicut autem partes terrae, si essent dispersae circa extremum caeli, condensarentur, ad hoc
quod venirent in minorem locum, scilicet in medium, sic oporteret e converso: quia si ignis moveretur a medio
usque ad extremum, oporteret quod per rarefactionem ex parvo loco moveretur ad locum maiorem.
|#7 Et sic cessat obiectio, qua posset aliquis resistere supradictis, dicens impossibile esse quod singulae partes
ignis ferrentur ad singulas partes caeli, propter hoc quod locus extremus excedit locum medium in quantitate.
Sed hoc removetur, quia ignis per rarefactionem extenderetur in maiorem locum. Et ex hoc concludit quod, si
locus medius non esset naturalis terrae, quod propter rationem similitudinis hoc modo moveretur a medio versus
extremum, quod singulae partes eius moverentur ad singulas partes extremi, sicut de igne dictum est.
Ultimo autem epilogat, dicens fere haec esse omnia quae antiqui suspicati sunt circa figuram terrae et locum
ipsius, et motum eius vel quietem.
|+26 Lectio 26
|#1 Postquam Philosophus prosecutus est aliorum opiniones de terra, hic determinat de ea secundum veritatem.
Et primo determinat de loco et quiete terrae; secundo de figura ipsius, ibi: figuram autem habere sphaericam etc..
Circa primum duo facit: primo determinat veritatem per rationes naturales; secundo per signa astrologica, ibi:
testificantur autem his etc.. Circa primum duo facit: primo ostendit quod impossibile est terram moveri; secundo
ex praemissis assignat veram rationem quietis terrae, ibi: adhuc autem palam etc..
Circa primum tria facit. Primo dicit de quo est intentio, scilicet quod primo dicendum est utrum terra habeat
motum vel quiescat. Ex motu enim debemus accedere ad alia quae sunt circa terram consideranda; et ideo hoc
primo ponit, ut assumat hoc tanquam principium ad sequentia.
Secundo, ibi: quemadmodum enim diximus etc., assignat necessitatem praedictae inquisitionis.
Sicut enim supra dictum est, quidam, scilicet Pythagorici, posuerunt eam moveri circa medium mundi, ac si esset
una stellarum; alii vero, sicut in timaeo scribitur, ponentes terram esse in medio, dicunt eam revolvi circa
medium poli, idest circa axem dividentem caelum per medium.
|#2 Tertio, ibi: quod autem est impossibile etc., ostendit quod impossibile est terram sic moveri, quatuor
rationibus. In quarum prima accipit hoc pro principio, quod si terra movetur circulariter, sive existens in medio
mundi sive extra medium mundi, necesse est quod talis motus sit ei violentus. Manifestum est enim quod motus
circularis non est proprius et naturalis motus terrae: quia si esset ei hic motus naturalis, oporteret quod quaelibet

118

