|#3 Utitur autem tali modo definiendi, ut observet se a contrarietate Platonis, qui dicebat quod in mundo
secundum se non est sursum et deorsum, propter rotunditatem mundi: corpus enim rotundum est undique
uniforme. Dicebat autem quod sursum et deorsum est in mundo solum quoad nos, qui nominamus sursum id
quod est supra caput nostrum, deorsum autem id quod est sub pedibus nostris: si autem essemus e contrario
situati, e contrario nominaremus sursum et deorsum.
Sic ergo Plato non accipit id quod est sursum et deorsum, secundum rei naturam, sed quoad nos. Aristoteles
autem utitur his nominibus secundum communem modum loquendi, prout dicit in II topic. Quod nominibus
utendum est ut plures: unde sursum et deorsum appellat in mundo id quod communiter ab hominibus appellatur
sursum et deorsum. Nec tamen est distinctum solum quoad nos, sed etiam secundum naturam.
Sicut enim in nobis distinguitur dextrum et sinistrum secundum diversam habitudinem ad motum animalem qui
est secundum locum, ita sursum et deorsum determinatur in mundo secundum habitudinem ad motus simplicium
corporum, quae sunt principales partes mundi. Et propter hoc ipse dicit quod sursum est locus in quem feruntur
levia, deorsum autem locus in quem feruntur gravia. Et hoc rationabiliter: nam sicut in nobis nobilior pars est
quae est sursum, ita in mundo corpora levia sunt nobiliora, quasi formaliora. Hic tamen, ut sine calumnia
procedat ad propositum ostendendum, definit grave et leve per habitudinem ad medium.
|#4 Deinde cum dicit: gravissimum autem etc., definit gravissimum et levissimum. Et dicit quod gravissimum
est quod substat omnibus quae deorsum feruntur: levissimum autem est quod supereminet omnibus quae sursum
feruntur. Et est intelligendum inter ea quae sursum et deorsum feruntur: nam caelum non est levissimum,
quamvis omnibus superemineat, quia non sursum fertur.
Est autem attendendum quod hic iam utitur eo quod est sursum et deorsum, tanquam sursum et deorsum esse
accipiat ad quae terminatur motus qui est a medio, vel ad medium.
|#5 Deinde cum dicit: necesse autem etc., ostendit propositum ex praemissis, dicens necessarium esse quod
omne corpus quod fertur deorsum aut sursum, habeat absolute gravitatem, tanquam gravissimum, sicut terra,
quae substat omnibus; aut quod habeat levitatem absolute, sicut ignis, qui superstat omnibus; aut habeat ambo,
non quidem respectu eiusdem, sed respectu diversorum.
Media enim elementa, scilicet aer et aqua, sunt ad invicem gravia et levia: sicut aer est levis per respectum ad
aquam, quia superfertur ei, et eadem ratione aqua ad terram; aer vero ad ignem quidem est gravis, quia substat ei,
et similiter aqua ad aerem. Corpus autem quod circulariter movetur, impossibile est quod habeat gravitatem aut
levitatem. Neque enim potest moveri ad medium vel a medio secundum naturam, neque praeter naturam. Et quod
non possit secundum naturam hoc modo moveri, manifestat per hoc quod motus rectus, qui est ad medium vel a
medio, est naturalis quatuor elementis: dictum est autem supra quod unus motus est naturalis uni simplicium
corporum: ergo sequeretur quod corpus quod circulariter fertur, sit eiusdem naturae cum aliquo corporum quod
movetur motu recto; cuius contrarium est supra ostensum. Similiter non potest dici quod motus rectus praeter
naturam conveniat corpori quod circulariter fertur. Quia si unus contrariorum motuum inest alicui corpori praeter
naturam, alius motus erit ei secundum naturam, ut ex supra dictis patet. Si ergo motus deorsum sit quinto corpori
praeter naturam, motus sursum erit ei secundum naturam, et e converso. Utrumque autem eorum est falsum, ut
patet per praecedentem rationem. Sequitur ergo quod corpus quintum, quod circulariter fertur, non moveatur a
medio vel ad medium, neque secundum naturam neque praeter naturam. Omne autem corpus habens gravitatem
aut levitatem, movetur uno horum motuum secundum naturam, et altero praeter naturam. Ergo corpus quintum
neque habet gravitatem neque levitatem.
|#6 Deinde cum dicit: quoniam autem in idem etc., excludit quandam obviationem. Dicebant enim quidam quod
partes elementorum sunt corruptibiles, ita quod extra proprium locum existentes, moventur naturaliter motu
recto: ipsa autem elementa secundum suam totalitatem sunt incorruptibilia, et nunquam extra proprium locum
esse possunt: unde in locis suis moventur circulariter.
Et sic corpus quod circulariter movetur in suo loco secundum suam totalitatem, non oportet quod careat gravitate
et levitate. Ad hoc igitur excludendum, Philosophus proponit quod in eundem locum feruntur naturaliter pars et
totum, sicut tota terra et unus bolus eius. Et hoc patet ex quiete: quia unumquodque movetur naturaliter ad locum
in quo quiescit naturaliter, in eodem autem loco quiescit naturaliter tota terra et pars eius. Unde manifestum est
quod tota terra habet inclinationem naturalem quod moveatur ad medium, si esset extra suum locum.
|#7 Sic ergo ex praemissis duo sequuntur. Quorum primum est quod totum corpus quintum nullam levitatem
neque gravitatem habet: quia, ut patet ex ratione praedicta, moveretur naturaliter ad medium vel a medio.
Secundo sequitur ex suppositione nunc inducta, quod si aliqua pars detraheretur a corpore caelesti, non
moveretur neque sursum neque deorsum: quia cum sit eadem ratio de toto et partibus, non convenit neque toti
quinto corpori neque alicui parti eius quod moveatur vel secundum naturam vel praeter naturam alio motu quam
circulari.

12

