improbat hanc opinionem; secundo ostendit eisdem rationibus improbari posse opinionem Pythagoricorum,
ponentium corpora generari ex numeris, ibi: idem autem accidit etc..
Circa primum duo facit: primo improbat praedictam opinionem rationibus mathematicis; secundo rationibus
naturalibus, ibi: quaecumque autem de naturalibus etc..
|#2 Circa primum ponit duas rationes. Circa quarum primam dicit quod de aliis praedictarum opinionum debet
fieri alius sermo: partim quidem in I physicorum, partim autem in libro de generatione, partim autem inferius in
hoc eodem libro.
Sed quantum ad illos qui ponunt omnia corpora ex superficiebus constitui, in promptu est videre quod accidit eis
dicere multa contraria disciplinis, idest scientiis mathematicis. Quae supponunt punctum esse indivisibile; et ita
ex punctis non fit linea, quae est divisibilis: supponunt etiam lineam esse longitudinem sine latitudine; et ita ex
lineis non fit superficies, quae habet longitudinem cum latitudine, sine profunditate: et ita ex superficiebus non
fit corpus, quod cum longitudine et latitudine habet etiam profunditatem. Non est autem rectum quod aliquis
removeat huiusmodi suppositiones mathematicorum, nisi aliquis afferat probabiliores rationes quam sint istae
suppositiones.
Et ideo videtur praedicta opinio Platonis esse improbanda, quae absque ratione cogente huiusmodi suppositiones
removit.
|#3 Secundam rationem ponit ibi: deinde palam etc.. Et dicit eiusdem rationis esse quod solida, idest corpora,
componantur ex superficiebus, et quod superficies componantur ex lineis, et linea ex punctis: quia sicut punctus
est terminus et divisio lineae, ita linea superficiei, et superficies corporis.
Si autem sic se habet sicut Plato posuit, quod corpora componantur ex superficiebus, sequetur quod superficies
componantur ex lineis, et lineae ex punctis: et ita non erit necesse quod pars lineae sit linea. Et de hoc dicit esse
prius consideratum in sermonibus de motu, idest in VI physic., ubi probatum est quod lineae non sunt
indivisibiles, neque ex indivisibilibus compositae. Invenitur autem quidam alius libellus, in quo probatur quod
non sunt lineae indivisibiles: quem quidam dicunt esse theophrasti.
|#4 Deinde cum dicit: quaecumque autem de naturalibus etc., improbat praedictam positionem per rationes
naturales. Et primo assignat rationem quare necesse sit huiusmodi rationes inducere, non solum mathematicas,
sed etiam naturales; secundo exequitur propositum, ibi: multa autem sunt etc..
Dicit ergo primo quod, quia dictum est quod impossibile sequatur secundum mathematicam considerationem, ad
id quod aliqui ponunt esse lineas indivisibiles, ex quibus componuntur superficies, et per consequens corpora;
oportet quod etiam nunc consideremus breviter impossibilia quae sequuntur ad hanc opinionem, circa naturalia
corpora. Et hoc necessarium est: quia quaecumque impossibilia accidunt circa mathematica corpora, necesse est
quod consequantur ad corpora naturalia. Et hoc ideo, quia mathematica dicuntur per abstractionem a naturalibus;
naturalia autem se habent per appositionem ad mathematica (superaddunt enim mathematicis naturam sensibilem
et motum, a quibus mathematica abstrahunt); et sic patet quod ea quae sunt de ratione mathematicorum,
salvantur in naturalibus, et non e converso. Et ideo quaecumque inconvenientia sunt contra mathematica, sunt
etiam contra naturalia sed non convertitur.
|#5 Deinde cum dicit: multa autem sunt etc., ostendit quae impossibilia ex praedicta positione sequantur circa
corpora naturalia. Et primo ponit quandam rationem generalem; secundo explicat eam per partes, ibi: si itaque
impossibilium etc..
Dicit ergo primo quod multa sunt quae non possunt inesse indivisibilibus, quae tamen necesse est inesse
naturalibus corporibus. Possumus autem indivisibilia hic accipere mathematica, eo quod per abstractionem
dicuntur: et sic hoc quod hic dicitur, inducetur ad manifestandum quod immediate dictum est, scilicet quod
naturalia se habent per additionem ad mathematica; quia multa necesse est inesse naturalibus, quae non possunt
inesse mathematicis, sicut omnes passiones quae sunt divisibiles. Sed melius est ut indivisibilia accipiamus sicut
superficies respectu corporum, et lineas respectu superficierum, et puncta respectu linearum; quae etiam sunt
indivisibilia simpliciter. Dicit ergo quod multa necesse est inesse corporibus naturalibus, quae non possunt inesse
rebus indivisibilibus; puta si aliquid est indivisibile, ut punctum vel linea vel superficies.
Vel: puta si quid est divisibile; quia id quod est divisibile, ex necessitate inest corpori naturali, non autem rebus
indivisibilibus. Divisibile enim non potest inesse rei indivisibili omnino: quia id quod inest alicui, quodammodo
comprehenditur ab ipso; divisibile autem non potest comprehendi ab indivisibili secundum quantitatem. Omnes
autem passiones dupliciter dividuntur: vel secundum speciem, vel secundum accidens. Quod non est sic
intelligendum, quasi quaelibet passio utroque modo dividatur: sed quia quaelibet passio vel uno vel altero modo
dividitur.
Exponit autem utrumque modum divisionis.
Et dicit quod secundum speciem dividitur passio, sicut species coloris sunt album et nigrum. Quod quidem potest
intelligi dupliciter. Uno modo quod hoc commune quod est color, dividatur per album et nigrum sicut per suas
127

