Circa primum excludit tres opiniones. Quarum prima est fabularis. Et dicit quod, quia motus caeli non est
laboriosus nec contra naturam, non est nec leviter suspicandum quod se habeat sempiternitas caeli et motus eius
secundum antiquam fabulam Homeri et aliorum poetarum, qui dicebant quod caelum, ad hoc quod conservetur in
suo situ, indiget quodam gigante, quem vocabant Atlantem, stantem super duas columnas et sustentantem
humeris caelum. Illi enim qui istum sermonem fabularem composuerunt, videntur eandem opinionem habuisse
de corporibus caelestibus, quam habuerunt quidam posteriores, scilicet ut essent gravia et terrea, ut sic indigeret
sursum contra suam naturam detineri per aliquam virtutem animatam, vel alicuius rei viventis, puta Dei vel
cuiuscumque substantiae separatae. Et si quidem hoc dicant caelo esse necessarium propter hoc quod caelum
habeat gravitatem, fabula est omnino reprobanda: si autem intelligant quod caelum habeat naturam talis situs et
motus, et tamen natura est ei ab alio causante et conservante, sic fabula aliquid divinum continet.
|#9 Secundo ibi: neque propter circumgyrationem etc., excludit opinionem empedoclis, qui ponebat quod
caelum in tali situ conservatur ne cadat, propter velocitatem sui motus, quae excedit inclinationem propriae
naturae ad cadendum; sicut accidit in aqua, quae non effunditur si vas aquae velocius gyretur quam sit motus
aquae deorsum. Et hoc etiam dicuntur posuisse democritus et Anaxagoras. Sed hoc quidem forte esset possibile
accidere in aliquo brevi tempore: sed quod per talem velocitatem motus conservetur situs caeli in tanto tempore,
scilicet perpetuo et infinito, hoc est valde improbabile. Cum enim id quod est violentum sit quaedam exorbitatio
ab eo quod est secundum naturam, non videtur quod possit esse maius tempus eius quod est violentum, quam
eius quod est secundum naturam: quia id quod est secundum naturam est quasi semper aut sicut frequenter.
Arguuntur etiam isti, sicut et primi, quia videntur putasse corpora caelestia esse gravia, sed propter velocitatem
motus deorsum non cadere.
|#10 Tertio ibi: sed adhuc neque ab anima etc., excludit tertiam opinionem, quae est Platonis, qui posuit in
timaeo quod in medio mundi anima eius, ad extremum caelum omniquaque complexa, incoepit incessabilem et
prudentem vitam ad omne tempus. Et primo ex parte ipsius corporis. Unde dicit quod non est rationabile dicere
quod caelum et motus eius in sempiternum maneat propter coactionem animae rationalis, quia nullum coactum
potest esse sempiternum: cum enim violentum sit contra naturam, sequeretur id quod est secundum naturam
nunquam esse.
|#11 Secundo ibi: neque enim etc., ostendit idem ex parte animae, dicens quod non posset esse vita animae
moventis sic corpus, sine tristitia et beata. Cum enim motus sit corporis per violentiam, et anima moveat
circulariter corpus quod est aptum natum aliter moveri, et cum hoc moveat ipsum continue, necesse est quod talis
anima nunquam vacet, et quod sit remota ab omni robore prudenti. Et potest per robur prudens intelligi operatio
speculativi intellectus, ad quam requiritur prudentia et robur, quasi dicat: si nullo modo vacat anima caeli a
labore quem patitur movendo caelum contra suam naturam, semper impedietur a vehementi contemplatione,
quam impedit continuitas laboris et tristitia consequens.
Vel per prudens robur intelligit conatum animae, appositum ad movendum secundum prudentiam: non enim
videtur esse prudentis adhibere robur suum ad continue laborandum sine intermissione.
Nam si aliquid laboriosum assumatur ad modicum tempus, tolerabile erit: caelum autem movetur motu continuo
et sempiterno. Unde si anima caeli moveret caelum contra suam naturam et cum labore, sequeretur quod esset
peioris conditionis quam animae mortalium animalium, quae requiescunt a motu corporis saltem in somno: sed
necessarium est quod fatum, idest ordinatio alicuius superioris, detineat ipsam animam caeli sempiternam et
inconteribilem, idest non deficientem a movendo, ad similitudinem cuiusdam viri qui Ixion dicebatur, de quo
fabulariter dicunt quod, cum esset praepositus a iove nuptiis Iunonis, concupivit eam, quae loco sui supposuit ei
nebulam, ex qua genuit centaurum, unde iupiter alligavit trocho, in quo continue moveretur.
Quod quidem videtur Aristoteles dicere contra dictum Platonis, qui dixit quod ex medio mundi ad extremum
caelum anima omniquaque complexa incoepit incessabilem et prudentem vitam ad omne tempus: secundum hoc
enim videtur anima caeli alligata caelo sicut Ixion trocho.
Et videtur quod vita talis animae non sit prudens, sed insipiens, utpote quae incoepit perpetuum laborem. Non
autem reprehendit hic Aristoteles Platonem, qui posuit caelum animatum, quia et inferius hoc ipse ponit: sed de
hoc quod videtur ponere quod moveat caelum in sempiternum contra suam naturam. Sed forte Plato non
intellexit motum hunc esse contra naturam caeli; sed voluit exprimere quod natura secundum quam convenit ei
talis motus, est ei ab alio.
|#12 Deinde cum dicit: si itaque quemadmodum etc., concludit ex praemissis quod, si contingit ita se habere de
primo motu locali, qui est motus caeli, sicut diximus, ut scilicet sit sine labore, non solum hoc existimare est
melius quantum ad sempiternitatem ipsius caeli, sed hoc est magis conveniens existimationi quam habemus de
diis (quam quidem vocat divinationem, quasi ex divina revelatione habitam): solum enim per istum modum
dicemus ubique concordes sermones; non enim videtur esse consonum quod caelum moveatur a Deo, et quod
motus eius sit cum labore. Sed de talibus sermonibus satis sit nunc ad praesens dictum.
66

