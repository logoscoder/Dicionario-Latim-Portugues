|#4 Tertiam probationem inducit ibi: et mathematicorum etc.; quae quidem sumitur ex mensura terrae. Et dicit
quod quicumque mathematicorum attentaverunt ratiocinari de magnitudine rotunditatis terrae, dicunt quod
rotunditas terrae attingit usque ad quadraginta myriades stadiorum, idest quadragesies decem millia, quod est
quadringentesies millia stadiorum. Est autem stadium octava pars milliaris; octava autem pars praedicti numeri
est quinquaginta millia; et secundum hoc rotunditas terrae erit quinquaginta millia milliariorum. Secundum
autem diligentiorem considerationem modernorum astrologorum, est rotunditas terrae multo minor, idest viginti
millia milliaria et quadringenta, ut Alfraganus dicit; vel decem et octo myriades stadiorum, idest centum
octoginta millia stadiorum, ut simplicius dicit; quod quasi in idem redit, nam viginti millia est octava pars
centum sexaginta millium. Hoc autem astrologi perpendere potuerunt, considerantes quantum spatium in terra
facit diversitatem unius gradus in caelo: et invenerunt quod quingenta stadia, secundum simplicium; vel
quinquaginta sex milliaria et duas tertias milliarii, secundum Alfraganum. Unde multiplicantes hunc numerum
per trecenta sexaginta, qui est numerus graduum caeli, apprehenderunt rotunditatem terrae esse praedictae
quantitatis.
Et sic ex his possumus argumentari quantitatem terrae non solum esse sphaericam, sed etiam non magnam in
comparatione ad magnitudines aliorum astrorum: nam solem probant astrologi esse centies septuagesies
maiorem terra; cum tamen, propter distantiam, videatur nobis pedalis. Dicit autem aliorum astrorum, propter
opinionem Pythagorae, qui posuit terram esse unam de stellis.
Et in hoc terminatur sententia secundi libri.
|*CEM.3 : LIBER 3
|+1 Lectio 1
|#1
Postquam Philosophus determinavit de corporibus quae moventur motu circulari, hic procedit ad
determinandum de corporibus quae moventur motu recto. Et primo praemittit prooemium, in quo explicat suam
intentionem; secundo prosequitur propositum, ibi: prius quidem igitur philosophantes etc..
Circa primum duo facit: primo continuat se ad praecedentia, ostendens de quibus iam supra dictum sit; secundo
ostendit de quibus restat dicendum, ibi: quoniam autem eorum quae natura etc..
|#2 Dicit ergo primo se in praecedentibus pertransivisse, idest breviter tractasse, de primo caelo et partibus,
scilicet eius. Possumus autem per primum caelum intelligere totum universum, quod est primum perfectione, et
partes eius accipere corpora quae moventur motu circulari et motu recto; ut sic videatur hic tangere etiam ea
quae in primo libro determinata sunt. Sed huic expositioni videtur obsistere quod subditur, adhuc autem de astris
latis in ipso: non autem proprie dicuntur ferri astra in toto universo, sed in caelo, quod circulariter fertur. Et ideo
videtur melius quod dicit de primo caelo, esse intelligendum de corpore quod circulariter fertur. Sed quia non
dicit simpliciter de caelo, sed de primo caelo, potest hoc referri ad primam sphaeram, quae est stellarum fixarum:
quod autem dicit et partibus, refertur ad dextrum et sinistrum et alias positionis differentias, quas in caelo esse
ostendit. Sed secundum hoc non esset sufficiens commemoratio, nec eorum quae dicta sunt in toto primo libro,
nec etiam omnium eorum quae dicta sunt in secundo, in quo habitum est etiam de sphaeris planetarum.
Et ideo melius videtur dicendum quod per primum caelum intelligitur hic totum corpus quod circulariter fertur;
quod quidem dicitur primum in comparatione ad corpora inferiora, respectu quorum est primum et ordine situs,
et perpetuitate durationis, et virtute causalitatis. Quod autem subdit et partibus, referendum est ad diversas
sphaeras, quae sunt partes totius caelestis corporis.
Dictum est etiam de stellis quae moventur in toto caelo, et quantum ad stellas fixas et quantum ad planetas. De
quibus dictum est ex quibus constant: ostensum est enim quod sunt de natura caelestis corporis. Dictum est etiam
qualia sint secundum naturam: quia sunt animata et sphaerica.
Dictum est etiam quod non sunt subiecta generationi et corruptioni. Et si quidem in primo libro determinavit de
toto universo, sicut supra diximus secundum opinionem Alexandri, sic recapitulatio se extendit solum ad
secundum librum.
Si vero etiam in primo libro intendit determinare de caelo principaliter, ut simplicius dicit, sic recapitulatio se
extendit etiam ad primum librum.
|#3 Deinde cum dicit: quoniam autem eorum quae natura etc., ostendit de quibus restat dicendum.
Et primo manifestat in quo consistat tota consideratio naturalis philosophiae; secundo ex hoc concludit quid post
praemissa restat dicendum, ibi: de primo quidem etc.. Circa primum utitur tali ratione. Omnes substantiae
naturales sunt corpora; sed tota consideratio naturalis est de substantiis naturalibus et earum accidentibus; ergo
tota consideratio scientiae naturalis est circa corpora.
|#4 Primo igitur praemittit minorem, dicens quod eorum quae dicuntur esse secundum naturam, quaedam sunt
substantiae naturales, quaedam autem sunt operationes et passiones substantiarum naturalium. Et ad hoc
124

