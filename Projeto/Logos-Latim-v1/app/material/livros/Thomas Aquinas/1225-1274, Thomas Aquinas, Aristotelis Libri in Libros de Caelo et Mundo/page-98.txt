Simul autem et per idem manifestabitur causa horum, scilicet quod non audimus sonos caelestium corporum,
neque ab eis violentiam patimur; et testimonium accipiemus de veritate primorum sermonum, scilicet quod
stellae non moventur per seipsas. Illud enim quod erat dubium circa sermones Pythagoricorum, dicentium fieri
symphoniam, idest consonantiam musicalem, ex motu caelestium corporum, erit nobis argumentum quod stellae
non per se moventur.
|#10 Deinde cum dicit: quaecumque quidem etc., manifestat propositum: et primo ratione sumpta ex causa
effectiva soni; secundo ex causa finali, ibi: velut futurum etc.. Dicit ergo primo quod quaecumque corpora in his
inferioribus secundum seipsa localiter moventur, faciunt sonum, inquantum faciunt plagam, idest aeris
percussuram. Sed quaecumque corpora non moventur secundum seipsa, sed sunt infixa, aut qualitercumque
existunt in corpore quod localiter fertur, talia non est possibile sonare; sicut homines qui sedent in navi, non
sonant navi mota; neque etiam partes navis quae sunt navi fortiter infixae, sonant ad motum navis, nisi forte
propter debilitatem coniunctionis, et cum navis conquassatur. Neque etiam videmus quod navis sonum faciat si
feratur in fluvio currenti, ita tamen quod motus navis non sit per seipsam, sed solum per motum aquae: si vero sit
velocior motus navis quam motus aquae, tunc inquantum dividit aquam, sonabit.
Et tamen secundum easdem rationes quibus Pythagorici asserebant caelestia corpora sonum facere, poterit
aliquis dicere inconveniens esse si malus, idest arbor navis, et puppis eius, cum habeat tantam magnitudinem,
non faciant sonum; vel etiam ipsa navis, cum movetur in fluvio moto.
Intelligendum tamen est quod hic excluditur sonus qui contingit ex divisione aquae, non autem sonus, si quis sit,
ex divisione aeris, quantum ad partem navis quae aquae supereminet; quod praecipue apparet quando aer contraresistit per impulsum venti. Sed illud quod movetur localiter per seipsum, non in aliquo corpore quod fertur, ita
quod non faciat aliquam percussuram, impossibile est sonare.
Dicendum est ergo quod, si corpora stellarum per se moverentur, sive in aeris multitudine, sive intelligamus
aerem per totum mundum diffusum, sive etiam in multitudine ignis, sicut omnes dicunt assignantes supremum
locum inter corpora igni, necesse est quod faciant stellae suo motu sonum super omnem magnitudinem naturalis
soni.
Quod quidem si fieret, sequeretur quod sonus ille usque huc pertingeret, et non solum audiretur a nobis, sed
etiam corrumperet corpora quae sunt hic. Sed quia hoc non videmus contingere, consequens est quod nulla
stellarum moveatur per seipsam, neque motu violento, neque motu qui sit ab anima. Non enim possent moveri
stellae per seipsas, nisi facerent divisionem vel ipsarum sphaerarum caelestium vel aliquorum corporum
intermediorum. Ipsae autem sphaerae moventur per seipsas, nec tamen aliquod corpus dividunt: unde etiam ex
eorum motu nullus provenit sonus.
Patet etiam quod per hoc quod Philosophus hic dicit, excludit imaginationem quorundam existimantium quod
stellae non moventur in sphaeris, sed in quibusdam corporibus mediis, puta aere vel igne, aut aliquo huiusmodi.
|#11 Deinde cum dicit: velut futurum etc., ostendit idem ex causa finali. Ideo enim natura non dedit stellis
motum per se, et per consequens nec sonos, ac si providisset quod, nisi ita se haberet motus stellarum quod non
moverentur per se, sed solum per motum sphaerarum, sequeretur hoc inconveniens, quod nihil in his inferioribus
esset similiter se habens, quasi per aliquod tempus in suo esse conservatum.
Datur autem per hoc intelligi, sicut Alexander notat, quod Aristoteles hic sentit quod Deus habet providentiam de
his quae sunt hic inferius: non enim potest naturae attribui providentia secundum quod est quaedam virtus in
corporibus, sed solum per comparationem ad intellectum instituentem naturam.
Ultimo autem epilogando concludit dictum esse quod stellae sunt sphaericae figurae, et quod non moventur per
seipsas.
|+15 Lectio 15
|#1 Postquam Philosophus determinavit de natura et motu stellarum, hic determinat de ordine et situ earum, et
maxime quantum ad planetas: nam de stellis fixis manifestum est quod omnes sunt in suprema sphaera situatae.
Et circa hoc duo facit: primo ostendit quid circa hoc naturalis a mathematico supponere debeat; secundo ostendit
quid circa hoc proprie ad considerationem naturalis pertineat, ibi: accidit autem etc..
Dicit ergo primo quod de ordine stellarum, quomodo scilicet singulae sint dispositae, ita quod quaedam sint
priores et quaedam posteriores, idest superiores et inferiores; et quomodo se habeant ad invicem secundum
elongationes, idest quantum una distet ab alia; considerandum est ex his quae dicuntur in astrologia, ubi de his
sufficienter determinatur. Haec enim non possunt cognosci per principia naturalis philosophiae, sed per principia
mathematicae, idest per proportiones magnitudinum. Dicitur autem Anaximander primo invenisse rationem de
magnitudinibus stellarum, et distantiis earum ab invicem et a terra; ordinem autem positionis planetarum
dicuntur primi Pythagorici deprehendisse; quamvis cum maiori diligentia et perfectius sint haec considerata per
hipparchum et Ptolomaeum.

98

