|#3 Sed circa hoc videtur esse duplex dubitatio.
Prima quidem dubitatio est quia corpora stellarum videntur habere differentiam ad corpora sphaerarum
caelestium, ex eo quod sunt lucida et videntur spissiora; et ita videtur in corporibus caelestibus esse aliqua
contrarietas. Contrarietas autem est causa corruptionis. Videtur ergo quod corpora caelestia sint corruptibilia
secundum suam naturam; quod est contra ea quae in primo libro determinata sunt.
Et ad hoc dicendum est quod non omnis diversitas, proprie loquendo, habet rationem contrarietatis; sed ad hoc
quod aliqua diversa sint contraria, duo requiruntur. Quorum unum est quod sint nata aliqualiter esse in eodem
subiecto, vel proximo vel saltem remoto: calor enim contrariatur frigori, quod tamen non est natum esse in igne,
sed est natum esse in materia ignis, quae est primum subiectum. Secundo requiritur quod diversa quae sunt
contraria, non possint esse simul, sed mutuo se expellant. Unde album et nigrum, secundum quod sunt in
materia, sunt contraria mutuo se expellentia; secundum tamen quod sunt in intellectu, non habent contrarietatem,
sed sunt simul; quinimmo unum eorum cognoscitur per aliud.
Formae autem vel qualitates diversae quae videntur esse in corporibus caelestibus, nullo modo sunt natae esse in
eodem, nec sicut in proximo, nec sicut in primo subiecto: non enim corpus stellae est natum reduci ad
dispositionem ceterarum partium sphaerae caelestis, sed nec e converso. Similiter etiam oportet dicere formas
seu qualitates contrarias quae sunt in inferioribus corporibus, esse aliqualiter in corporibus caelestibus, non
quidem univoce, sed sicut in causis universalibus, per quandam similitudinem, ad modum quo formae quae sunt
particulariter in materia sensibili, sunt universaliter in intellectu. Et ideo, sicut nec in intellectu, ita nec in
corporibus caelestibus sunt sub ratione contrarietatis. Unde et Plato dixit quod in corporibus caelestibus sunt
excellentiae seu sublimitates elementorum, quasi primordialia eorum activa principia: comparantur enim corpora
caelestia ad elementaria, sicut activa ad passiva. Et ideo e contrario accidit in corporibus caelestibus et
elementaribus. Nam corpora elementaria, quanto magis congregantur per inspissationem, tanto sunt magis
materialia et passiva, et minus habentia de luce, sicut patet in terra, quae etiam dominatur in corporibus mixtis:
sed in corporibus caelestibus, quanto est maior congregatio per modum inspissationis, tanto magis multiplicatur
luminositas et virtus activa, sicut patet in ipsis corporibus stellarum.
Sic igitur patet quod talis diversitas quae in corporibus caelestibus apparet, non videtur habere rationem
contrarietatis. Unde non sequitur quod sint susceptiva corruptionis. Sequeretur autem hoc si ibi esset vera
contrarietas, sicut in primo Aristoteles ostendit.
|#4 Secunda dubitatio est quia, cum in corpore caelesti appareat diversitas inter stellas et reliquas partes
sphaerarum, videtur quod non sint simplicia corpora. Sed dicendum est quod intantum dicuntur corpora
simplicia, inquantum non sunt composita ex contrariis naturis. Est tamen in eis aliqua diversitas secundum
naturam speciei, licet conveniant in natura generis; sicut conveniunt in communi ratione motus, quia omnia
circulariter moventur.
|#5 Secundo ibi: sicut enim ignea etc., ostendit hoc etiam esse consonum aliqualiter dictis aliorum: dicens quod,
sicut illi qui dicunt stellas esse igneas, propterea hoc dicunt quia caeleste corpus existimant ignem esse, quasi
rationabile sit quod unumquodque astrum constet ex natura illarum sphaerarum in quibus est; ita etiam et nos
dicimus quod stellae sunt de natura alia a natura quatuor elementorum, propter hoc quod supra probavimus
caelos tales esse.
|#6 Deinde cum dicit: calor autem ab ipsis etc., excludit obiectionem: quia quidam opinabantur stellas esse de
natura ignis, sic argumentantes.
Esse calidum et luminosum videtur esse proprium ignis; sed stellae calefaciunt et illuminant; ergo videtur quod
sint de natura ignis. Et circa hoc tria facit: primo solvit hanc obiectionem per quoddam exemplum; secundo
ostendit differentiam exempli ad propositum, ibi: hae quidem ipsae etc.; tertio respondet tacitae quaestioni, ibi: et
hac maxime etc..
Dicit ergo primo quod calor et lumen generatur a stellis per quandam contritionem sive confricationem aeris ex
motu eorum, non propter hoc quod sunt ignea. Videmus enim quod motus natus est ignire et ligna et lapides et
ferrum: unde multo magis rationabile est quod per motum possit igniri corpus quod est propinquius igni quam
praedicta corpora; quia eorum quae sunt sibi propinquiora, facilior est transmutatio in invicem.
Aer autem propinquius se habet ad ignem quam corpora praedicta: unde magis aer potest igniri ex motu quam
praedicta corpora. Et ponit exemplum de sagittis, quae cum sint plumbeae quantum ad aliquam sui partem, ex
vehementia motus sic calefiunt, ut quandoque liquescat plumbum.
Et quia ipsae sagittae igniuntur ex motu, necesse est quod multo magis aer qui est in circuitu sagittarum igniatur.
Nec hoc est intelligendum quod calefactio sagittarum sit causa calefactionis aeris, sicut simplicius intellexit; sed
magis est intelligendum quod calefactio aeris per motum sit causa calefactionis sagittarum, ut exposuit
Alexander. Aristoteles enim vult probare per locum a minori, quod si sagittae calefiunt, necesse est quod aer
circumstans calefiat, qui est propinquior igni, ut supra dixit: non autem per locum a causa, ut intellexit
simplicius.
85

