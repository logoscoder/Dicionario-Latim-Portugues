|#9 In his autem quae dicta sunt, tria expressit: scilicet principium, quod habet et participat optimo: hoc enim
exposuit esse divinissimum principium. Similiter etiam secundum ordinem, qui per paucos motus attingit
perfectum bonum, attribuit primo caelo. Quintum etiam ordinem, qui propter imperfectionem omni caret motu,
attribuit terrae. Remanet autem dubitatio de aliis duobus ordinibus, quibus sint attribuendi. Nam si tertium
ordinem attribuamus superioribus planetis, eo quod per plures motus consequuntur perfectum bonum et durabile,
videbitur attribuere quartum ordinem soli et lunae, ut dicamus quod non attingunt ad perfectum bonum: quod
videtur inconveniens, praesertim cum sol videatur esse nobilissimus planetarum, et tam ipse quam luna videantur
habere maximam efficaciam in inferioribus corporibus.
|#10 Et ideo Averroes dicit in commento suo quod quartus ordo, eorum scilicet quae non attingunt perfectum
bonum sed appropinquant ad ipsum per paucos motus, attribuitur tribus elementis, scilicet aquae, aeri et igni;
quae quidem moventur duplici motu, scilicet motu proprio secundum naturam gravitatis vel levitatis, et motu
quem consequuntur ex caelestibus corporibus; sicut ignis et superior pars aeris moventur circulariter secundum
motum caeli, et mare fluit et refluit secundum motum lunae. Tertium autem ordinem attribuit omnibus planetis,
qui consequuntur perfectum bonum, idest causalitatem universalem super haec inferiora, per plures motus.
|#11 Sed secundum hunc intellectum, dubitatio quam movit Aristoteles remanet insoluta. Et ideo secundum
intentionem Aristotelis dicere oportet quod quartus gradus attribuatur soli et lunae, qui secundum ipsum sunt
infimi planetarum. Et secundum principia Aristotelis, eorum ordo in dignitate est secundum ordinem situs
eorum; eo quod superior sphaera continet inferiorem, continens autem est nobilius et formalius contento, sicut
dicitur in IV physic., et sicut postea dicetur in capitulo de terra. Secundum hoc ergo intelligendum est quod
optimum in rebus est permanentia. Quae quidem in substantiis separatis est absque omni motu; et quidquid
permanentiae est in inferioribus rebus, illinc derivatur.
Et inde est etiam quod supremum caelum, quod est propinquissimum substantiis separatis, suo motu diurno est
causa sempiternitatis et permanentiae rerum: et ideo maxime attingit ad similitudinem primi principii. Superiores
autem planetae sunt magis causa permanentiae et durationis quam inferiores: unde Saturno attribuuntur res fixae.
Et inde est etiam quod, secundum Ptolomaeum in quadripartito, quod ea quae sunt Saturni attribuuntur ad
universalia loca temporum; ea autem quae sunt iovis, ad loca annualium temporum; ea vero quae sunt solis et
martis et veneris et mercurii, ad loca mensium; transitus vero lunae ad loca diurna. Coniunctiones etiam
superiorum planetarum coaptantur effectibus magis universalibus et permanentibus, secundum astrologos. Sol
autem et luna, qui sunt inferiores planetae secundum Aristotelem, habent maxime efficaciam ad causandum
transmutationes in istis inferioribus corporibus: quod quidem non est optimum, sed aliquid ordinatum ad
optimum et praevium ei; nam corpora inferiora per transmutationem generationis et corruptionis consequuntur
perpetuitatem in specie, quam in individuo habere non possunt.
|#12 Simplicius tamen dicit in commento quod non existimat ordinem nobilitatis esse in corporibus caelestibus
secundum ordinem situs; sed quod unumquodque corporum caelestium, sive nobilius sive minus nobile, ibi
ponitur ubi optimum est ipsum poni; et ideo luminaria mundi, scilicet sol et luna, secundum Aristotelem
propinquissime situantur inferioribus corporibus, quae indigent illuminari ab eis. Illud tamen quod prius dictum
est, magis verum esse videtur, secundum convenientiam principiorum naturalium.
|#13 Secundum vero suppositiones modernorum astrologorum, satis convenienter videtur dispositus numerus
caelestium corporum, licet non secundum rationem quam Aristoteles hic assignat. Nam sicut supra dictum est, et
sicut Aristoteles dicit in XII metaphys., oportet in caelestibus motibus aliquid esse quod est causa perpetuitatis et
durationis rerum, et oportet aliquid esse quod pertinet ad causam transmutationis; et in unoquoque ordine oportet
esse aliquod summum. Sicut igitur in ordine causalitatis permanentiae rerum, post primum motum qui revolvit
totum, praeeminentiam obtinet octava sphaera; ita etiam in ordine causalitatis transmutationis rerum, summum
locum obtinet sphaera solis, quae quodammodo proportionaliter respondet in hoc ordine sphaerae stellarum
fixarum; ita scilicet quod, sicut sphaera stellarum fixarum praeeminet in stellarum multitudine, quod congruit
universalitati causalitatis eius, propter diversas effectuum species, ita etiam sphaera solis superabundat in
magnitudine solaris corporis et luminositatis eius, propter efficaciam transmutandi inferiora corpora. Unde sicut
sphaerae stellarum fixarum attribuuntur duo motus, scilicet motus proprius et motus superioris sphaerae; ita
etiam soli attribuitur duplex motus, scilicet unus proprius, quo movetur in suo circulo, et alius quo movetur
sphaera eius secundum motum sphaerae stellarum fixarum. Utrique autem sphaerae quasi deserviunt tres
inferiores sphaerae. Ita scilicet quod sphaerae stellarum fixarum intelligantur deservire, ad causandum
permanentiam in rebus et ad universales effectus, Saturnus, iupiter et mars: propter quod uniformes habent motus
secundum numerum; nam sicut dictum est, unicuique eorum attribuuntur tres motus. Soli autem intelliguntur
deservire tres inferiores planetae, ad causandum transmutationem in rebus: et ideo gradatim diversificantur in
numero motuum; ita scilicet quod soli attribuantur duo motus, veneri attribuantur tres, mercurio quatuor, lunae
quinque.
107

