|#3 Sed quia etiam sunt quaedam figurae non habentes angulos, quae tamen non sunt sphaericae, ideo idem
ostendit consequenter de huiusmodi figuris. Et dicit quod simile inconveniens sequitur si attribuatur caelo aliqua
alia figura, a cuius medio non omnes lineae protractae sint aequales, quod est proprium sphaerae. Et has figuras
dicit esse duas, lenticularem scilicet et ovalem. In figura enim ovali, linea quae designat longitudinem, est maior
ea quae designat profunditatem: est enim figura ovalis quasi ex duabus pyramidalibus rotundis coniunctis in basi.
Figura autem lenticularis est quasi facta ad modum rotae, cuius latitudo est maior quam grossities. In omnibus
enim huiusmodi figuris accidit secundum aliquem modum quod extra ultimum motum supremae sphaerae est
locus et vacuum, propter hoc quod totum secundum omnes partes suas non semper retinet eundem locum. Et hoc
quidem accidit, si poli super quos revolvitur corpus ovalis figurae, accipiantur ex parte minoris diametri ipsius:
tunc enim oportet quod maiores diametri circumvolvantur, et sic occupabit unum caput ovi motum aliquem
locum, in quo prius nulla pars ovi erat. Si vero longitudo ovi acciperetur in motu ipsius sicut axis immobilis,
fieret revolutio semper secundum partes circulares, ita quod una pars succederet alteri. Et similiter est etiam
imaginandum in figura lenticulari: et ita etiam est de figura columnari, et de quacumque alia huiusmodi.
Unde patet quod sola sphaerica figura est quae, a quacumque parte moveatur, non occupat de novo aliquem
locum secundum aliquam sui partem, sed semper una pars eius succedit alteri.
Unde talis figura est convenientissima caelo.
|#4
Deinde cum dicit: adhuc autem si quidem etc., probat idem per aliam rationem, quae sumitur ex
mensuratione motuum. Et primo ponit hanc suppositionem, quod motus caeli sit mensura omnium motuum, ut
habitum est in IV physic.. Et huius rationem assignat, quia solus motus caeli est continuus et regularis et
sempiternus: aliter enim per ipsum motum caeli non posset certificari quantitas aliorum motuum, quod est
mensurare ipsos.
Si enim non esset motus caeli continuus, sed interpolatus, non esset aequalitas temporis inter motum
mensurantem et mensuratum; si autem non esset regularis, sed quandoque velocior quandoque tardior, non
haberet in se certitudinem determinatam, per quam posset certificari quantitas aliorum motuum; si autem non
esset sempiternus, non mensurarentur secundum ipsum motus qui fuerunt ante et qui erunt post, secundum
opinionem ponentium motum secundum suum genus esse aeternum.
His autem suppositis, argumentatur ad propositum sic. Manifestum est quod id quod est minimum in unoquoque
genere, est mensura illius generis, ut habetur in X metaphys., sicut in melodia tonus, et in ponderibus uncia, et in
numeris unitas; manifestum est autem quod minimus motus est qui est velocissimus, qui scilicet habet minimum
de tempore, quod est mensura motus; omnium ergo motuum velocissimus est motus caeli. Et accipitur hic motus
velocissimus, qui citius peragit cursum suum ex parte brevitatis temporis, licet non supponatur aequalitas ex
parte magnitudinis super quam transit motus, sicut supponitur in VI physic., ubi dicitur quod velocius est quod
pertransit in minori tempore aequale spatium vel etiam maius. Unde hic subdit quod velocissimus motus
attenditur secundum minimam magnitudinem.
Inter omnes autem lineas quae ab eodem in idem redeunt, minima est circularis: quia in figuris rectilineis sunt
anguli, ad quos lineae protractae a medio sunt maiores, et sic anguli illarum figurarum excedunt lineam
circularem. Et ideo oportet quod caelum, quod movetur circulariter quasi ab eodem in idem, et velocissimo
motu, quod motus eius sit super lineam circularem.
Et ita oportet quod ipsum sit sphaericum.
|#5 Deinde cum dicit: sumet autem utique quis etc., ostendit quod caelum sit sphaericae figurae, ratione sumpta
ex corporibus inferioribus. Et primo ponit rationem; secundo probat quod supposuerat, ibi: sed et quod aquae
superficies etc..
Dicit ergo primo quod aliquis potest sumere fidem ad ostendendum caelum esse sphaericum, ex corporibus
inferioribus, quae sunt collocata circa medium mundi. Aqua enim est circa terram, licet non ex omni parte
cooperiat terram (quod est propter necessitatem generationis et conservationis vitae, maxime animalium et
plantarum), aer autem circumdat aquam, ignis autem circumdat aerem; et secundum eandem rationem superiora
corpora circumdant inferiora usque ad supremum caelum. Huiusmodi enim corpora non sunt continua, ut sit
totum unum corpus, quia sic non esset quodlibet ipsorum sphaericum, sed totum (pars enim corporis continui
non est actu figurata); sed haec corpora tangunt se invicem absque aliqua interpolatione alterius corporis, vel
etiam vacui, ut democritus posuit; et hoc supra nominavit continuum. Superficies autem unius horum inferiorum
corporum est sphaerica: illud autem quod continuatur, idest sine interpolatione coniungitur, corpori sphaerico
continenti, aut etiam quod movetur circa corpus sphaericum contentum, necesse est esse sphaericum. Unde ab
inferiori probari potest ascendendo usque ad supremum caelum, quod caelum sit sphaericum.
|#6 Sed videtur quod haec probatio non habeat necessitatem. Si enim detur quod aqua sit sphaericae figurae, ex
hoc manifeste habebitur quod aer sit sphaericae figurae quantum ad eius concavum; non autem oportet, ut
videtur, quod quantum ad convexum.
78

