OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*ARISTOTELIS_LIBRI
|*DE_CAELO_ET_MUNDO
IN LIBROS DE CAELO ET MUNDO
|*CEM.1 : LIBER 1
|+PR Prooemium
|#1 Sicut Philosophus dicit in I physic., tunc opinamur cognoscere unumquodque, cum causas cognoscimus
primas, et principia prima, et usque ad elementa. Ex quo manifeste Philosophus ostendit in scientiis esse
processum ordinatum, prout proceditur a primis causis et principiis usque ad proximas causas, quae sunt
elementa constituentia essentiam rei. Et hoc est rationabile: nam processus scientiarum est opus rationis, cuius
proprium est ordinare; unde in omni opere rationis ordo aliquis invenitur, secundum quem proceditur ab uno in
aliud. Et hoc patet tam in ratione practica, cuius consideratio est circa ea quae nos facimus, quam in ratione
speculativa, cuius consideratio est circa ea quae sunt aliunde facta.
|#2
Invenitur autem processus de priori ad posterius in consideratione practicae rationis secundum
quadruplicem ordinem: primo quidem secundum ordinem apprehensionis, prout artifex primo apprehendit
formam domus absolute, et postea inducit eam in materiam; secundo secundum ordinem intentionis, secundum
quod artifex intendit totam domum perficere, et propter hoc facit quidquid operatur circa partes domus; tertio
secundum ordinem compositionis, prout scilicet prius dolat lapides, et postea compingit eos in unum parietem;
quarto secundum ordinem sustentationis artificii, prout artifex primo iacit fundamentum, super quod ceterae
partes domus sustentantur. Similiter etiam invenitur quadruplex ordo in consideratione rationis speculativae.
Primus quidem secundum quod proceditur a communibus ad minus communia. Et hic ordo respondet
proportionaliter primo ordini, quem diximus apprehensionis: universalia enim considerantur secundum formam
absolutam, particularia vero secundum applicationem formae ad materiam; sicut Philosophus in I de caelo dicit
quod qui dicit caelum, dicit formam, qui autem dicit hoc caelum, dicit formam in materia. Secundus ordo est
secundum quod proceditur a toto ad partes. Et hic ordo proportionaliter respondet ordini quem diximus
intentionis, prout scilicet totum est prius in consideratione quam partes, non qualescumque, sed partes quae sunt
secundum materiam et quae sunt individui; sicut semicirculus, in cuius definitione ponitur circulus (est enim
semicirculus media pars circuli), et acutus angulus, in cuius definitione ponitur rectus (est enim acutus angulus
minor recto)p accidit autem circulo et recto angulo sic dividi: unde huiusmodi non sunt partes speciei.
Huiusmodi enim partes sunt priores in consideratione quam totum, et ponuntur in definitione totius, sicut carnes
et ossa in definitione hominis, ut dicitur in VII metaphys..
Tertius autem ordo est secundum quod proceditur a simplicibus ad composita, inquantum composita
cognoscuntur per simplicia, sicut per sua principia. Et hic ordo comparatur tertio ordini, quem diximus
compositionis. Quartus autem ordo est secundum quod principales partes necesse est prius considerare, sicut cor
et hepar quam arterias et sanguinem. Et hic proportionatur practico ordini, secundum quod fundamentum prius
iacitur.
|#3 Et hic quadruplex ordo consideratur etiam in processu scientiae naturalis. Nam primo determinantur
communia naturae in libro physicorum, in quo agitur de mobili inquantum est mobile. Unde restat in aliis libris
scientiae naturalis huiusmodi communia applicare ad propria subiecta. Subiectum autem motus est magnitudo et
corpus: quia nihil movetur nisi quantum. In corporibus autem est attendere tres alios ordines: uno quidem modo
1

