circulariter movetur: motus autem stellae, si per se moveretur absque orbe, esset processivus et non circularis,
quia non moveretur in eodem loco. Quarto apparet quia illud spatium in quo stellae moventur, non potest esse
vacuum, eo quod impossibile est esse vacuum in natura, ut in IV physic. Probatum est. Si vero sit plenum aliquo
alio corpore, quod non pertineat ad naturam stellarum, puta igne vel aere, hoc manifeste est inconveniens duplici
ratione: primo quidem quia non esset conveniens ut idem esset locus corporum generabilium et corruptibilium,
scilicet ignis et aeris, et corporum incorruptibilium, scilicet stellarum, cum diversa corpora habeant diversa loca,
naturis eorum proportionata; secundo quia non est rationabile quod corpora inferiora sint continua, et corpora
caelestia sint ad invicem discontinuata. Relinquitur ergo quod totum illud spatium in quo stellae videntur moveri,
est plenum caelesti corpore, quod pertinet ad ipsam substantiam sphaerarum. Quinto etiam apparet ex hoc quod
sol et luna moventur super circulos se invicem intersecantes: quod apparet ex hoc quod luna quandoque est
Australior, quandoque borealior, respectu circuli in quo sol movetur.
Manifestum est autem quod intersectiones duorum circulorum, qui dicuntur nodi, sive caput et cauda, non
semper sunt in iisdem punctis: alioquin semper in eisdem punctis fierent eclipses solis et lunae, quae non possunt
contingere nisi luna in coniunctione vel oppositione existente circa aliquem nodorum praedictorum. Si autem
haec diversitas accideret solummodo per motum lunae, sequeretur quod luna non moveretur circulariter, sed
secundum elicam figuram: quod est contra naturam caelestium corporum. Sic ergo patet quod ipse circulus lunae
habet suum motum.
Et eadem ratione circulus solis et aliarum stellarum.
|#4 Est autem considerandum quod, cum Aristoteles dicit non esse rationabile quod natura curaverit de
animalibus, et quod corpora sic pretiosa reliquerit, stellas non vocat animalia. Quia, ut Alexander dicit,
sensitivum constituit animal; in caelestibus autem corporibus, si sunt animata, non est virtus animae sensitiva,
sicut etiam neque nutritiva; unde non dicuntur animalia nisi aequivoce, ex eo scilicet quod habent animam
intellectivam.
Sed hoc simplicius in commento suo nititur improbare: quia omne quod est honorabile, magis est attribuendum
caelestibus corporibus quam terrenis; cum ergo sentire pertineat ad dignitatem corporis, videtur quod multo
magis caelestia corpora sentiant quam terrena. Praeterea, cum corpora caelestia se invicem tangant, inconveniens
videtur quod etiam se invicem non sentiant. Concedit igitur quod in corporibus caelestibus sunt tres sensus,
scilicet visus, auditus et tactus: excludit autem ab eis duos alios sensus materialiores, scilicet olfactum et gustum.
|#5 Est igitur videndum quid horum sit secundum sententiam Aristotelis. Qui videtur sentire quod in corporibus
caelestibus non sit alia de partibus animae nisi intellectiva. Dicit enim in XII metaphys. Quod primum movens
movet caelum sicut desideratum, non quidem desiderio sensus, sed desiderio intellectus. Et in II de anima dicit:
quibus inest ratiocinatio corruptibilium, his et reliqua omnia; quasi hoc non sit verum in corporibus
incorruptibilibus, quibus opinatur intellectum vel rationem inesse absque aliis potentiis animae.
Sed dubium videtur facere quod dicitur in III de anima. Non potest, inquit, corpus habere quidem animam et
intellectum discretivum, sensum autem non habere, non mansivum existens, idest nisi maneat semper in eodem
loco, sicut plantae et animalia immobilia, generabile autem, idest si sit generabile et corruptibile, sicut patet in
hominibus et in aliis huiusmodi animalibus.
Subdit autem: at vero neque ingenerabile; per quod videtur significare quod neque etiam si corpus aliquod sit
ingenerabile et incorruptibile, sicut sunt caelestia corpora, quod scilicet habeant intellectum sine sensu. Et ad hoc
probandum subdit: quare enim non habeant, scilicet sensum, cum habeant intellectum? aut enim animae melius
aut corpori: quasi dicat: aut hoc quod non habet sensum, est propter bonum animae, aut propter bonum corporis.
Et subdit: nunc autem neutrum est: hoc quidem enim, scilicet anima, non magis intelliget sine sensu; hoc autem,
scilicet corpus, nihil magis erit, idest non erit durabilius, propter illud, scilicet propter hoc quod non habet
sensum. Unde concludit: nullum ergo habet animam corpus, non manens, sine sensu. Ex quo videtur sentire
quod, si corpora caelestia sint animata anima rationali et intellectiva, quod habeant etiam sensum. Sed huic
sententiae obviat quod statim subdit: at vero si sensum habet, necesse est aut corpus esse aut simplex aut
mixtum. Impossibile est autem simplex: tactum enim non haberet, est autem necesse hunc habere. Cum ergo
corpora caelestia sint simplicia, impossibile est quod habeant sensum.
|#6 Unde praedicta verba Aristotelis sic exponuntur et per themistium et Averroem in suis commentis, ut hoc
quod dicit, at vero neque ingenerabile, sic intelligatur: at vero neque incorruptibile, scilicet corpus caeleste, habet
sensum.
Quare enim non habebit? quasi diceret: ista est causa quare non habet, aut enim animae melius aut corpori, idest,
si haberet sensum corpus caeleste, aut hoc esset propter bonum animae aut propter bonum corporis. Nunc autem
neutrum est: hoc quidem enim, scilicet anima caelestis corporis, non magis intelligit per sensum (non enim habet
intellectum a sensibus accipientem, sicut anima intellectiva humana; sed intelligit talis anima per modum
substantiae separatae, cui immediate continuatur in ordine rerum); hoc autem, scilicet corpus, nihil magis erit

94

