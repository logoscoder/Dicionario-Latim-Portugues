|#2 Deinde cum dicit: de positione quidem etc., exequitur propositum. Et primo prosequitur praedicta tria
secundum opinionem aliorum; secundo secundum veritatem, ibi: nos autem dicamus etc..
Circa primum duo facit: primo ponit falsas opiniones quorundam circa terram; secundo assignat falsas rationes
aliorum circa veram positionem de quiete terrae, ibi: haesitare (vel dubitare) quidem igitur etc.. Circa primum
tria facit: primo ponit opiniones aliorum circa situm terrae; secundo circa quietem et motum, ibi: similiter autem
et de mansione etc.; tertio quantum ad figuram, ibi: similiter autem et de figura etc.. Circa primum tria facit:
primo ponit opiniones aliorum circa situm terrae; secundo ponit rationes eorum, ibi: non ad apparentia etc.; tertio
solvit, ibi: tanquam medium etc..
|#3 Dicit ergo primo quod de situ terrae non omnes Philosophi habent eandem opinionem. Quicumque enim
posuerunt totum universum esse infinitum, non potuerunt assignare terrae determinatum situm, eo quod in
infinito non est accipere medium et extrema. Sed plures eorum qui posuerunt totum mundum esse finitum,
dixerunt terram esse positam in medio mundi, sicut Anaximander, Anaxagoras, democritus, empedocles et Plato.
Sed quidam Philosophi qui dicuntur Pythagorici, in partibus Italiae commorantes, e contra dixerunt quod ignis
positus est in medio mundi: terra autem, ad modum unius stellarum, movetur circulariter circa medium mundi, et
suo motu facit noctem et diem, secundum diversam habitudinem sui ad solem. Ponebant etiam et aliam terram,
similiter circulariter motam circa medium mundi, quam vocabant antichthona, eo quod est contraposita huic
terrae; quae tamen a nobis videri non potest, propter hoc quod sequitur in suo motu terram istam, in qua nos
habitamus, ita quod semper totum corpus terrae interponitur inter visus nostros et alteram terram.
Et licet haec Pythagorici dicerent secundum apparens suorum sermonum, intelligebant tamen, metaphorice
loquentes, ignem esse in medio, quia calor naturalis ex sole et aliis stellis procreatus, usque ad medium mundi
pertingit, omnia quodammodo contemperans et conservans. Terram autem dicebant esse stellam, quia est causa
diei et noctis per suam habitudinem ad solem. Terram autem aliam vocabant lunam: vel quia obsistit solari
lumini, sicut et terra, ut in eclipsibus patet; vel quia est terminus caelestium corporum versus nos, sicut et terra
est terminus elementorum.
|#4 Deinde cum dicit: non ad apparentia etc., ponit rationes eorum. Et circa hoc duo facit: primo ponit
qualitatem rationis eorum; secundo ponit ipsas rationes, ibi: honorabilissimo enim etc..
Circa primum duo facit: primo ponit qualibus rationibus Pythagorici utebantur. Et dicit quod Pythagorici non
quaerebant hoc modo rationes et causas, ut applicarent eas ad ea quae sensu apparent; sed e converso ea quae
sensu apparent, conabantur reducere, et per quandam violentiam attrahere ad quasdam rationes et opiniones
intelligibiles, quas ipsi praecogitabant. Quod quidem conveniens est in his quae ab homine fiunt, quorum
principium est intellectus humanus: in his autem quae arte divina sunt facta, oportet e converso ex ipsis operibus
quae videntur, considerare operum rationes: sicut artifex ex rationibus praeconceptis assimilat domum quam
facit, sed quicumque alius videret domum iam factam, ex ipso opere viso consideraret operis rationes.
Secundo ibi: multis autem utique etc., ostendit quod eisdem rationibus Pythagoricorum, multos alios possibile
est moveri. Et dicit quod multis aliis praeter Pythagoricos videri poterit quod non oporteat mediam regionem
assignare terrae; dum considerant id quod oportet credere, non ex his quae apparent, sed magis ex intelligibilibus
rationibus. Quod quidem non dicit quasi aliqui praeter Pythagoricos hoc posuerunt ante Aristotelem; sed quia
possibile erat alios ex his rationibus moveri. Unde dicitur post Aristotelem huius opinionis archedemus fuisse.
|#5 Deinde cum dicit: honorabilissimo enim etc., ponit duas rationes. Quarum prima est quod putabant
honorabilissimo corpori honorabilissimam competere regionem, idest locum; eo quod loca proportionantur
corporibus secundum eorum naturam. Manifestum est autem quod ignis est honorabilior quam terra; tum propter
claritatem, tum propter virtutem activam, tum etiam propter subtilitatem ipsius. Manifestum est etiam quod
termini sunt nobiliores his quae sunt intermedia inter terminos, sicut terminus terminato, et continens contento.
Illud autem quod est extremum, idest supremum, in mundo, et medium mundi, ponebant esse quasi terminos;
quae propter hoc ponebant esse nobilissima loca. Et ideo, ista cogitantes, non ponebant terram in medio sphaerae
mundialis, sed magis ignem, qui tenet secundum locum nobilitatis post caelestia corpora, quae sunt in extremo.
|#6 Secundam rationem ponit ibi: adhuc autem Pythagorici etc.. Et dicit quod Pythagorici ponebant ignem in
medio mundi, propter hoc quod, cum sit principalissimum inter elementa, maxime debet conservari, sicut res
pretiosas diligentius custodimus: medius autem locus videtur habere talem conservandi dispositionem, quasi
vallatus et firmatus ex omnibus quae exterius circumstant medium. Et inde est quod Pythagorici, metaphorice
loquentes, nominabant hanc regionem quae habet ignem, esse carcerem vel custodiam iovis. Et hoc si
intelligamus ignem esse custoditum.
Si autem intelligamus ignem esse custodientem, oportet e converso intelligere quod ignis qui habet hanc
regionem, idest qui tenet medium locum, dicatur carcer iovis, quasi habens virtutem custodiendi.

110

