mundi: quia etiam nunc non manifestatur distantia a medio quantum ad apparentiam, quamvis visus noster distet
a medio mundi per totam medietatem terrae. Sed hoc intelligi posset si terra per modicum spatium distaret a
medio: non autem si distaret per multum spatium. Sunt autem quaedam alia apparentia, quae non salvarentur si
terra non esset in medio; puta quae accidunt circa eclipsim lunae, per directam oppositionem lunae ad solem.
Nisi enim terra semper esset in medio, non semper sequeretur eclipsis lunae, quando est in oppositione existens
in capite vel in cauda: et tamen in eclipsi lunae nihil operatur aspectus noster.
|#5 Deinde cum dicit: quidam autem et positam etc., ponit secundam opinionem. Et dicit quod, licet quidam
dicant terram in centro positam, dicunt tamen ipsam moveri et revolvi circa polum semper statutum, idest circa
axem mundi (nam polus quandoque dicitur caelum, quandoque autem dicitur axis, quandoque vero dicitur
extrema pars axis, sicut dicitur polus Arcticus et Antarcticus)p et hoc dicit scriptum esse in timaeo.
Est autem notandum quod illud quod hic dicitur revolvi vel converti, sumpsit Aristoteles ex eo quod Plato in
timaeo, secundum linguam Graecam dixit, illomenam circa eum qui per omne ordinatum polum. Hoc autem
quod dicitur illomenum, si in Graeco scribatur per iota, significat alligationem; si vero scribatur per
diphthongum, significat prohibitionem. Videtur autem a Platone sumptum istud vocabulum secundum quod
significat alligationem, ut patet per ea quae ipse dicit de terra in libro Phaedonis, ubi asserit eam in medio
quiescentem et quasi ligatam: et sic videtur contra intentionem Platonis, Aristoteles verba eius assumpsisse.
Dicit igitur Alexander, Aristotelem excusans, quod hoc quod dicitur illomenum, significat proprie prohibitionem
vel violentiam: sed quia ista significatio non competit secundum ea quae ibi intendit Plato, Aristoteles intellexit
quod illomenum translative acciperetur a Platone, prout consuevit translatum significare conversionem, quae
designat motum. Nec pertinet aliquid ad rationem praesentem, si Plato alibi aliter dixit ab his quae dixerat in
Phaedone, motus ex aliqua alia ratione: nam Aristoteles hic proponit id quod in timaeo scribitur, sive hoc sit
inductum tanquam Platoni placens, sive tanquam timaei opinio, quam Plato non approbat: unde non dicit
quemadmodum Plato dicit, sed quemadmodum in timaeo scriptum est.
Sed contra hoc multipliciter obiicit simplicius.
Primo quidem quia timaeus ibi probat terram in medio esse locatam et firmatam. Secundo quia illomenam ibi
scribitur per unum iota, prout significat alligationem. Tertio quia conversio non semper significat motum:
dicuntur enim circulares figurae conversae, idest ad omnem partem versae, etiam si sint quiescentes. Quarto
quia, cum dictio multa significet, non oportuit significationem eius trahere ad manifestum sensum contra
intentionem Platonis.
Sed contra hoc iterum obiicit simplicius: quia non est probabile quod Aristoteles ignoraret aut significationem
vocabuli, aut intentionem Platonis.
Et ideo potest dici quod, quia possibile erat aliquos false intelligere verba Platonis, Aristoteles removet falsum
intellectum qui ex his verbis haberi posset, sicut frequenter consuevit facere circa verba Platonis. Vel potest dici
quod hoc quod dicitur et moveri, est ab aliquo alio appositum. In Graeco autem dicitur illesthai, pro quo hic est
translatum revolvi: potest autem significare quod in Graeco positum est, et alligationem et motum: ita quod
intelligamus quod, postquam Aristoteles posuit opinionem Pythagoricorum de motu terrae circa medium, hic
ponit opinionem Platonis de quiete terrae in medio.
Possumus autem et brevius dicere quod quidam Heraclitus Ponticus posuit terram in medio moveri, et caelum
quiescere; cuius opinionem hic Aristoteles ponit. Quod autem addit, quemadmodum in timaeo scriptum est,
referendum est non ad id quod dictum est, revolvi et moveri, sed ad id quod sequitur, quod sit super statutum
polum.
|#6 Deinde cum dicit: similiter autem et de figura etc., ponit opiniones de figura terrae. Et primo ponit
opiniones, dicens quod similiter dubitatur de figura terrae, sicut de motu et situ: quibusdam enim videtur quod
terra sit sphaerica; quibusdam autem videtur quod sit lata, habens figuram tympani.
|#7 Secundo ibi: faciunt autem argumentum etc., ponit rationes duas huius secundae opinionis.
Quarum prima est quod faciunt argumentum accipientes hoc signum, quod sol occidens et oriens secatur a terra
secundum rectam lineam, et non circularem, quando scilicet pars solis est apparens super terram, pars autem
occultatur: si autem terra esset sphaerica, videtur quod oporteret quod secatio illa esset circularis, quia duo
corpora sphaerica se intersecant intersectione circulari.
Hoc autem argumentum excludit ibi: non attendentes etc.. Et dicit quod illi qui ponunt hoc argumentum, non
attendunt distantiam solis a terra, et magnitudinem rotunditatis, scilicet utriusque.
Videmus enim quod etiam parvi circuli, a longe apparentes, videntur secundum modum lineae rectae: unde
multo magis portiones magnorum circulorum a longe rectae videntur, quia sunt minus curvae. Sed hoc praecipue
intelligendum est quando circulus est in eadem superficie cum visu: nam secatio solis et lunae quae non est in
eadem superficie cum visu nostro, non videtur recta, sed circularis, ut supra dictum est, cum ageretur de figura
stellarum.

112

