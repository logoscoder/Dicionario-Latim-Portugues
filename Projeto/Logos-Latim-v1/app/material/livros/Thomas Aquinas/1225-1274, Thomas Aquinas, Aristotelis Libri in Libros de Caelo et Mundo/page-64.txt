|+1 Lectio 1
|#1 Postquam in primo libro Philosophus determinavit de toto mundo, in quo ostendit esse quaedam corpora
quae moventur circulariter, quaedam quae moventur motu recto, hic incipit determinare de corporibus quae
moventur circulariter. Et primo determinat de ipsis corporibus circulariter motis; secundo determinat de centro
super quod circulariter moventur, ibi: reliquum autem de terra dicere etc.. Circa primum duo facit: primo
determinat de caelo, quod est corpus circulariter motum; secundo de stellis quae sunt in caelo, ibi: de vocatis
autem astris etc.. Circa primum duo facit: primo determinat de his quae pertinent ad substantiam caeli; secundo
de his quae pertinent ad motum eius, ibi: quoniam autem est dupliciter etc..
Circa primum tria facit: primo determinat de duratione caeli; secundo de diversitate partium eius, ibi: quoniam
autem quidam sunt etc.; tertio determinat de figura ipsius, ibi: figuram autem sphaericam etc.. Circa primum duo
facit: primo infert conclusionem in praecedentibus manifestatam; secundo ex illa conclusione arguit ad
propositum, ibi: propter quod bene se habet etc..
|#2 Dicit ergo primo quod ex praemissis possumus accipere credulitatem quod totum caelum neque sit factum,
neque contingat ipsum corrumpi, sicut quidam dicunt. Dicit autem totum caelum esse ingenitum et
incorruptibile, eo quod maxima pars corporum mundi est substantia caelestis corporis, quod est ingenitum et
incorruptibile per modum quo in primo libro probatum est. Vel hoc dicit ad differentiam quarundam partium
mundi, quae sunt generabiles et corruptibiles secundum partes, licet non secundum totum, sicut patet de
elementis. Vel quia huiusmodi corpora quae sunt generabilia et corruptibilia, sicut animalia et plantae et lapides,
non proprie sunt partes mundi (alioquin mundus nunquam perfectus esset, cum non habeat omnia huiusmodi
simul): sed huiusmodi sunt quidam effectus partium mundi; et ideo, licet huiusmodi res subiaceant generationi et
corruptioni non solum secundum partem, sed secundum totum, nihilominus tamen totus mundus caret
generatione et corruptione. Et est notandum quod dicit caelum omne non est factum; sed non dicit neque
corruptum, sed neque contingit corrumpi, propter illos qui dicebant mundum ex natura sua esse corruptibilem, et
tamen nunquam corrumpetur propter voluntatem Dei; et ideo signanter dicit quemadmodum quidam dicunt.
Sed probatum est supra quod est unum tantum et sempiternum (quod dicit ne crederetur sempiternum esse non
unum numero, sed specie); ita scilicet quod non habet principium neque finem totius aeterni, idest totius suae
durationis infinitae.
Et ne aliquis putaret mundum corporeum sic dici aeternum sicut Deus, cuius esse et vivere est totum simul,
scilicet absque successione prioris et posterioris, subiungit habens autem infinitum tempus; quia scilicet eius
duratio extenditur secundum successionem temporis. Non tamen totus mundus habet hoc modo durationem
temporalem, sicut aliquod singulare generabile et corruptibile, cuius duratio comprehenditur a tempore, non
tamen continet tempus: sed tempus continetur a toto mundo, tum quia tempus non extenditur ultra durationem
mundi, tum quia tempus causatur ex motu primi corporis mundi, ut in IV physic.
Habitum est. Unde tempus continetur a mundo, sicut effectus a causa. Habet autem tempus quod mensuret
motum caeli, non quidem inquantum continetur ab eo sicut effectus a causa (non enim continens mensuratur per
contentum, sed e converso): sed hoc, inquam, habet tempus inquantum est imago quaedam derivata ab
aeternitate divina, sicut et Boethius dicit: qui tempus ab aevo ire iubes.
Haec igitur quae dicta sunt, non solum credibilia redduntur per rationes supra positas, sed etiam per opiniones
aliter dicentium, qui attribuunt mundo generationem et corruptionem. Si enim ita sit, quod et contingit mundum
sic se habere sicut nos dicimus, absque hoc quod aliquod inconveniens sequatur, non autem contingit se habere
secundum modum quo illi dicunt mundum factum esse, hoc iam habebit magnam inclinationem, idest magnam
vim persuasivam, ad hoc quod aliquis credat immortalitatem caeli et sempiternitatem ipsius (ut immortalitas
referatur ad perpetuitatem vitae, sempiternitas autem ad perpetuitatem essendi: ponebant enim caelum non solum
esse, sed etiam vivere, tanquam animatum)p ex hoc autem quod hic dicit, apparet quod Aristoteles induxit
praedictas rationes ad probandum sempiternitatem mundi, non tanquam ostendentes ex necessitate quod mundus
non incoeperit, sed tanquam ostendentes quod non incoepit illo modo quo ab aliis incoepisse ponebatur.
|#3 Deinde cum dicit: propter quod bene se habet etc., ex praemissa conclusione, quae erat de sempiternitate
totius mundi, concludit propositum, scilicet sempiternitatem corporis caelestis.
Et circa hoc tria facit: primo infert conclusionem in generali; secundo manifestat eam in speciali, ibi: caelum
autem etc.; tertio ex veritate manifestata excludit contrarias opiniones, ibi: propter quod quidem etc.. Circa
primum duo facit: primo infert conclusionem intentam; secundo ponit rationem ipsius, ibi: etenim finis etc..
Dicit ergo primo quod, quia ex praemissis inclinamur ad credendum sempiternitatem mundi, consequens est
quod homo se exhibeat de facili persuasibilem a dictis antiquorum: non tamen quantum ad quoscumque antiquos
errantes, sed praecipue quantum ad patres nostros, qui scilicet nos in cultu divino instruxerunt; ut scilicet
credamus eorum sermones esse veros, quantum ad hoc quod credamus aliquid esse immortale et divinum, non
solum de numero substantiarum immobilium, quae sunt penitus a materia separatae, sed etiam quantum ad
64

