OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*DE_JUDICIIS_ASTRORUM
Quia petisti ut tibi scriberem an liceret iudiciis astrorum uti, tuae petitioni satisfacere volens, super ea quae a
sacris doctoribus traduntur, scribere curavi.
In primis ergo oportet te scire, quod virtus caelestium corporum ad immutanda inferiora corpora se extendit.
Dicit enim Augustinus, V de civitate Dei: non usquequaque absurde dici potest, ad solas corporum differentias
afflatus quosdam sidereos pervenire. Et ideo si aliquis iudiciis astrorum utatur ad praenoscendum corporales
effectus, puta tempestatem et serenitatem aeris, sanitatem vel infirmitatem corporis, vel ubertatem et sterilitatem
fructuum, et cetera huiusmodi quae ex corporalibus et naturalibus causis dependent, nullum videtur esse
peccatum. Nam omnes homines circa huiusmodi effectus aliqua observatione utuntur caelestium corporum: sicut
agricolae seminant et metunt certo tempore, quod observatur secundum motum solis; nautae navigationes vitant
in plenilunio, vel in lunae defectu; medici circa aegritudines criticos dies observant, qui determinantur secundum
cursum solis et lunae. Unde non est inconveniens secundum aliquas alias occultiores observationes stellarum
circa corporales effectus uti astrorum iudicio.
Hoc autem omnino tenere oportet, quod voluntas hominis non est subiecta necessitati astrorum; alioquin periret
liberum arbitrium: quo sublato non deputarentur homini neque bona opera ad meritum, neque mala ad culpam.
Et ideo certissime tenendum est cuilibet christiano, quod ea quae ex voluntate hominis dependent, qualia sunt
omnia humana opera, non ex necessitate astris subduntur: et ideo dicitur Ierem. X, 2: a signis caeli nolite
metuere, quae gentes timent.
Sed diabolus ut omnes pertrahat in errorem, immiscet se operibus eorum qui iudiciis astrorum intendunt. Et ideo
Augustinus dicit in II super Gen. Ad litteram: fatendum, quando ab astrologis vera dicuntur, instinctu quodam
occultissimo dici, quem nescientes humanae mentes patiuntur: quod cum ad decipiendos homines fit, spirituum
immundorum et seductorum operatio est; quibus quaedam vera de temporalibus rebus nosse permittitur. Et ideo
Augustinus dicit in II de doctrina christiana, quod huiusmodi observationes astrorum referendae sunt ad quaedam
pacta cum Daemonibus habita.
Est autem omnino christiano vitandum pactum vel societatem cum Daemonibus habere, secundum illud apostoli,
I corinth. X, 20: nolo vos fieri socios Daemoniorum.
Et ideo pro certo tenendum est, grave peccatum esse, circa ea quae a voluntate hominis dependent, iudicio
astrorum uti.

1

