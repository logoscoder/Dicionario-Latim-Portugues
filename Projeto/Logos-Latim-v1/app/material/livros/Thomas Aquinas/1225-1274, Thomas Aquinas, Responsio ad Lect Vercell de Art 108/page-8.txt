ordinis: propter hoc enim dicitur ordo naturae in divinis personis, quia natura divina communicatur filio a patre,
et ab utroque spiritui sancto.
|+51 Quaestio 51
Quod vero quinquagesimo primo ponitur, essentia in Deo una est re, sed habet multitudinem attributorum
differentium in Deo sola ratione, in seipsis vero re, secundum naturas et rationes proprias, falsum est, et
improprie dictum, secundum quod sonant verba. Contradicit enim sibi ipsi, si stricte verba discutiantur. Primo
enim dicit quod attributa quae habet essentia divina in se, in Deo differunt sola ratione, et quod in seipsis
differunt re: idem est enim haberi in essentia divina et esse in Deo. Haec autem falsitas contingit non ex malo
intellectu scribentis, sed quia nimis truncate scripsit. Poterat sic bene dici: essentia divina est una re, cui multa
attribuuntur, quae in Deo differunt sola ratione; in rebus autem creatis re, secundum naturas et rationes proprias.
|+52 Quaestio 52
Quod vero quinquagesimo secundo ponitur, ipsum suppositum divinum a natura generali habet rationem per se
subsistendi, a natura speciali habet rationem intelligendi, a forma singulari rationem distinguendi, male
exceptum est. Addidit enim exceptor, divinum, de suo. In scripto autem sic habetur: ipsum autem suppositum a
natura generali etc. Et loquitur de supposito creato; unde parum supra dixerat: animal significat substantiam cum
proprietate generali, homo cum proprietate speciali, Paulus cum individuali.
Si vero intelligeretur de supposito divino, esset simpliciter male dictum, quia in divinis non est genus et species.
|+53 Quaestio 53
Quod vero quinquagesimo tertio ponitur, hypostasis in intellectu suo claudit et naturas communes, et
proprietatem, non ita quod unum horum insit alteri, sed ita quod utrumque sibi, bene dictum est; sed nimis
calumniose ab obiiciente reprehenditur; dicuntur enim proprietates inesse personis, sicut et esse in personis: et
similiter essentia divina est in patre, et est pater. Per hunc autem modum omnia quae de Deo dicuntur, reprobari
possent, cum nihil de Deo verbis nostris proprie dici possit.
|+54 Quaestio 54
Quod vero quinquagesimo quarto ponitur, Deus pater in eadem specie, scilicet seipso sive essentia sua, se et
omnia intelligit, ideo eandem speciem, idest filium, ad se et ad omnia proferenda de se gignit, improprie dictum
est, sicut et si diceretur Deus pater de se gignit sapientiam; esset autem proprie dictum, si diceret, filium de se
gignit sapientiam: quia est eadem species proferendi. Proferre autem accidit dicere; unde convenientius
diceretur: Deus pater gignit de se filium ad se et omnia dicenda: pater enim se et omnia alia dicit verbo suo, quod
est filius. Obiiciens autem male exponit proferre, idest producere.
|+55 Quaestio 55
Quod vero quinquagesimo quinto ponitur, filius magis convenit cum patre quam spiritus in exterioribus, in
scripto additur, idest in habitudine spirativa, scilicet communi spiratione, hoc acceptum videtur a Richardo de
sancto victore.
Sed non videtur convenienter dici: quia neque in divinis, dicitur aliquid interius et exterius proprie loquendo,
neque filius convenit magis cum patre quam spiritus sanctus, licet in pluribus relationibus cum eo conveniat.
|+56 Quaestio 56
Quod vero quinquagesimo sexto ponitur, pater et filius non sunt idem principium spiritus sancti, licet a multis
hoc dicatur propter articulum quem habet pronomen inclusum, ratione cuius videtur ad personam pertinere;
tamen hoc videtur multum non cogere, quin possit concedi, quod pater et filius sint idem principium, sicut et
unum: utimur enim pronominibus communiter et pro essentia et pro persona.
|+57 Quaestio 57
Quod vero quinquagesimo septimo ponitur, loquendo de specie naturae et de specie cognitionis, dicitur filius
species patris, secundum quod nominativus constituitur cum genitivo in ratione causae efficientis, non in ratione
causae formalis, non habet calumniam ex hoc quod obiiciens tangit: non enim sequitur quod filius sit causa
efficiens patris, vel e converso; sed constructio est secundum habitudinem talis causae, secundum modum
loquendi quo grammatici utuntur. Vult autem hoc accipere, quod filius sit species patris ex hoc quod Hilarius
dicit: species est in imagine. Augustinus autem speciem interpretatur pulchritudinem.
Et licet Hilarius non dicat quod filius sit species patris, potest tamen hoc modo intelligi, species vel pulchritudo
patris, sicut dicitur splendor patris.
|+58 Quaestio 58

8

