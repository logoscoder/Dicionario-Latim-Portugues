Quod vero quadragesimo secundo ponitur, quamvis idem sit finis utriusque, tamen alter est ordo utriusque ad
illum finem, quia spiritus sanctus ordinat ad illum per modum efficientis, inconvenienter dicitur, si per finem
intelligatur illud propter quod est aliud: nam spiritus sanctus non est propter aliquem effectum creatum; si vero
finis accipiatur pro termino, sicut punctum dicitur finis lineae, sic potest dici aliquis effectus creatus finis ad
quem terminatur operatio personae increatae.
|+43 Quaestio 43
Quod vero quadragesimo tertio ponitur, quod procedit ab aliquo in aliud sicut in obiectum, non dicitur respectu
eius procedere ut donum, non habet aliquam necessariam rationem.
|+44 Quaestio 44
Quod vero quadragesimo quarto ponitur, aequale potest accipi dupliciter: ut dicat solam relationem, aut ut cum
relatione, importat actum seu motum ad illam; primo modo dicitur pater aequalis filio, secundo filius aequalis
patri, non est calumniabile quantum ad id quod obiiciens tangit. Aequalitas enim solam relationem significat,
praesupponit tamen unitatem.
Quantum ad hoc tamen non videtur bene dictum, quod aequale quandoque importat motum ad aequalitatem:
huiusmodi enim motum non significat aequale sive aequalitas, sed adaequatio.
Dato tamen quod huiusmodi motum significaret, non sequitur inconveniens, ex eo quod dicit filium hoc modo
esse aequalem patri: nam licet in filio non sit motus ad aequalitatem, accipit tamen a patre unde est ei aequalis: et
ipsa acceptio quantum ad hoc idem facit in filio quod motus ad aequalitatem in creatura.
|+45 Quaestio 45
Quod vero quadragesimo quinto dicitur, filius dicitur aequari patri secundum quod aequari quasi motum dicit ad
quantitatem eandem quam consequitur relatio, sanum habet intellectum: nam licet in filio non sit motus, tamen
generatio habet aliquid simile motui quantum ad hoc quod accipere, sicut dicit basilius, est commune filio et
creaturae.
|+46 Quaestio 46
Quod vero quadragesimo sexto dicitur, una persona non habet esse in seipsa, falsum est secundum quod dicitur
Deus esse in seipso: quod exponitur magis negative quam affirmative, quia scilicet non indiget alio in quo sit, eo
modo loquendi quo dicitur pater esse a seipso, quia non ab alio.
|+47 Quaestio 47
Quod vero quadragesimo septimo dicitur, actus existendi triplex est: quidam omnino potentiae impermixtus, ut
esse divinum; alius semper potentiae permixtus, tale est rerum generabilium; tertius modo medio se habens: est
enim potentiae permixtus inquantum est ab alio; partim vero non, inquantum est simplex et simul totus
completus, et tale est esse Angeli, sanum potest habere intellectum. Non enim scribens intendit excludere ab esse
angelico quaslibet potentias, sed potentiam quae esset transmutabilis, quae est in rebus corruptibilibus.
|+48 Quaestio 48
Quod vero quadragesimo octavo ponitur, posse et agere rerum aeternarum non est totum simul, sed successive:
non tamen continue, sed intercise, verum est de actionibus secundum suam naturam: habent enim actiones
successivas; unde Augustinus dicit, quod Deus movet creaturam spiritualem per tempus, et per tempus moveri
est per actiones moveri; sed actiones Angelorum, secundum quas fruuntur verbo, sunt sine successione, et
secundum eas sunt in participatione aeternitatis. Posse etiam Angeli dicitur intercisum non quantum ad
essentiam potentiae, sed secundum quod posse dividitur contra agere, quia Angelus quandoque potest agere
aliquid, quandoque agit.
|+49 Quaestio 49
Quod vero quadragesimo nono ponitur, materia a Deo distinguitur imperfecta distinctione, quamvis Deus ab ipsa
distinguatur distinctione perfecta, non satis proprie dicitur, licet sustineri possit.
Proprie autem diceretur, quod materia prima distinguatur a Deo per aliquod imperfectum.
|+50 Quaestio 50
Quod vero quinquagesimo ponitur, ordo alicuius dicitur dupliciter: vel ut subiecti quod ordinatur, vel ut rationis
secundum quam ordo attenditur; primo modo non est in divinis ordo naturae, sed secundo modo, potest recte et
non recte intelligi.
Ordo enim non est nisi aliquorum distinctorum convenientium in aliquo: quae enim in nullo conveniunt, nullum
habent ordinem ad invicem. Ratio igitur ordinis potest accipi in divinis personis vel ex parte distinctionis
personarum: et sic ratio ordinis non est natura, sed relatio; vel ex parte convenientiae, et sic natura est ratio
7

