Quod vero nono dicitur, generatio divina non terminatur ad relationem, sed ad hypostasim quae est subiecta,
verum est si intelligatur de substantia prout significat suppositum, non autem si intelligatur de substantia quae est
essentia vel natura.
Nec valet quod obiicitur in contrarium.
Relatio in divinis est hypostasis: ergo si terminatur ad hypostasim, terminatur ad relationem; sicut non valet,
essentia divina est hypostasis, ergo generatio divina terminatur ad essentiam: sicut enim essentia divina non
generatur, ita nec filiatio, sed filius.
|+10 Quaestio 10
Quod vero decimo ponitur, quamvis haec concedatur sub aliqua improprietate, natura de natura, lux de luce,
substantia de substantia, Deus de Deo, non tamen communiter conceditur haec, essentia de essentia, male dictum
est, quantum ad hoc quod dicitur, quod Deus de Deo improprie dicatur. Est enim haec propria, Deus de Deo,
sicut et haec, Deus genuit Deum, ut obiiciens dicit, et ut ipsemet in quarta distinctione determinat; unde arbitror
ex errore scriptoris accidisse.
|+11 Quaestio 11
Quod vero undecimo proponitur, etsi eadem sit natura in patre et filio et spiritu sancto, non tamen eodem modo
se habens, dubium sensum habet. Si enim intelligat modum essentialem, expresse falsum est: puta si diceret,
quod melius aut perfectius essentia sit in uno quam in alio; si autem intelligat modum relativum, secundum quod
Hugo de sancto victore, in Lib. De Trin., cuilibet personae attribuit quendam essendi modum, sic verum est quod
dicitur: quia licet essentia non referatur ut sit generans vel genita, sicut obiiciens dicit, est tamen essentia per
generationem accepta vel communicata. Essentia igitur divina est in patre ut non accepta ab alio; in filio ut
accepta per generationem; in spiritu sancto ut accepta per processionem.
|+12 Quaestio 12
Quod vero duodecimo ponitur, productio a natura et a voluntate potest intelligi tripliciter: a natura solum, aut a
voluntate solum, aut a natura et voluntate simul: primo modo procedit filius, secundo modo creatura, tertio modo
procedit spiritus sanctus, quantum ad id quod obiiciens contra opponit, non magnam difficultatem habet. Sic
enim potest dici filius a natura et spiritus sanctus a natura et voluntate procedere, sicut dicitur filius esse natura
de natura, sapientia de sapientia, licet pater et filius sint una natura et una sapientia.
Sed magis videtur esse calumniosa ista distinctio, ex qua videtur relinqui spiritus sanctus quasi medio modo se
habens inter filium et creaturam. Sicut igitur Deus pater filium non voluntate, sed natura produxit, ita de spiritu
sancto sentiendum est: quod enim Deus producit voluntate, creatura est, ut Hilarius probat in Lib. De synodis.
Dicitur tamen quod spiritus sanctus procedit per modum voluntatis, quia procedit ut amor, sicut et filius procedit
per modum intellectus, inquantum procedit ut verbum: sicut tamen verbum procedit naturaliter a Deo dicente, ita
et amor similiter a Deo amante.
|+13 Quaestio 13
Quod autem tertio decimo ponitur, generare non est actus naturae ut communis est, sed ut coniuncta cum
proprietate suppositi generantis, quantum ad id quod obiiciens tangit, non multum videtur calumniabile, quia
coniunctio potest referri ad intellectum vel locutionem nostram, ut puta cum dicimus, essentia et paternitas sunt
in patre; non autem ad compositionem rei.
Sed magis posset calumniari ex hoc quod dicitur, generatio est actus naturae in patre, si intelligeretur esse actus
naturae, ut generantis; debet enim intelligi esse actus naturae ut quo generans generat: natura enim non generat,
sed pater naturaliter generat filium.
|+14 Quaestio 14
Quod vero quarto decimo ponitur, potentiae enim ex parte operationum, scilicet creationis et generationis quae
diversa sunt, et secundum quod prius et posterius se habent, habent distinctionem, sanum habet intellectum.
Quamvis enim potentia creandi et generandi sit divina essentia, ut obiiciens tangit: tamen importat respectum
quem non importat essentia; et quantum ad hunc respectum distinguitur potentia, licet non distinguatur essentia.
Similiter etiam licet creationis actio sit Deus et divina essentia, tamen connotat effectum secundum quem
distinguitur creatio a generatione, non autem secundum ipsam essentiam actionis, prout est ipsa essentia divina.
|+15 Quaestio 15
Quod autem quinto decimo ponitur, sicut aeternum prius est temporali, ita aliquid aeternum prius est secundum
ordinem ad temporale; unde potentiae ordinatio ad actum aeternum generandi prior est ordine eius ad actum
temporalem creandi, non habet calumniam: quia actus creandi dicitur temporalis quantum ad effectum
connotatum, ratione cuius non conceditur quod Deus ab aeterno creet, licet actio eius sit aeterna, quae est divina
essentia.
3

