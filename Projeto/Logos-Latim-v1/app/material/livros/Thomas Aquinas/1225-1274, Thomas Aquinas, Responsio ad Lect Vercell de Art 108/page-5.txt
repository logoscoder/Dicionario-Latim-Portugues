|+23 Quaestio 23
Quod vero vigesimo tertio ponitur, filius procedit ut verbum, et ars qua potest pater omnia producere; spiritus
sanctus ut amor, quo amor vult ea producere, multiplicem habet intellectum. Potest enim intelligi, quod pater
filio potest, et spiritu sancto velit; et sic falsum est, ut obiiciens impugnat.
Potest etiam intelligi, quod pater possit producere filio et velit producere spiritu sancto; et sic verum est: nam
pater omnia producit per filium et spiritum sanctum; et quod facit, manifestum est quod potest et vult. Potest
ergo et vult omnia producere per filium.
|+24 Quaestio 24
Quod autem vigesimo quarto ponitur, spiritus sanctus procedit ut ratio volendi, creatura ut volitum, si
intelligatur, spiritus sanctus esse ratio volendi ex parte volentis, falsum est, ut obiiciens tangit; quia non est patri
ratio volendi quod non est ei ratio essendi.
Si autem intelligatur ex parte voliti, verum est quod scribitur: finis enim est ratio volendi ea quae sunt ad finem.
Nullus autem dubitat, spiritum sanctum esse causam productionis creaturarum, sicut patrem et filium.
|+25 Quaestio 25
Quod vero vigesimo quinto ponitur, spiritus sanctus procedit a patre et filio ut sunt plures agentes, sed tamen ut
unum in principio quo agunt, recte potest intelligi. Nec est simile de processu creaturae, et spiritus sancti: quia
spiritus sanctus requirit secundum rationem suae processionis in his a quibus procedit, distinctionem; procedit
etiam ut nexus duorum: quod de creatura dici non potest.
Nec oportet quod effectus sit simplicior causa, si spiritus sanctus procedit a pluribus secundum quod sunt plures
aliquo modo: quia similitudo effectus ad causam agentem vel dissimilitudo attenditur secundum formam qua
agens agit; pater autem et filius spirant potentia spirativa, quae est natura divina, quae est una in utroque.
Non tamen haec dicuntur pro tanto quod in divinis sit causa et causatum, vel agens et factum; sed hoc modo haec
dicuntur secundum quod loquimur de divinis modo humano.
Nec etiam oportet quod si procedit a pluribus inquantum sunt plures, quod non procedat totaliter ab uno; sed
quod non procedat ab uno sine respectu ad alterum.
|+26 Quaestio 26
Quod autem vigesimo sexto ponitur, quamvis spiritus procedat ab eis ut sunt plures secundum numerum
agentium, non tamen secundum formam eos plurificantem, eandem habet rationem sicut praecedens.
|+27 Quaestio 27
Quod vero vigesimo septimo ponitur, non sequitur quod sit magis auctor, quia et mediate et immediate, si
absolutum modum intelligit, falsum est. Si autem intelligat modum relativum, quantum ad aliquid verum est, et
quantum ad aliquid falsum: quia relatio qua filius est principium spiritus sancti, est communis patri et filio. Unde
quantum ad hanc, idem est modus relativus, sed relatio qua filius est a patre propria est ei. Secundum hunc igitur
modum potest dici, quod filius alio modo est auctor spiritus sancti quam pater; inquantum filius haec habet ab
alio, non autem pater. Et similiter potest dici de omnibus quae conveniunt patri et filio, quia omnia filius habet a
patre, et pater a nullo.
|+28 Quaestio 28
Quod vero vigesimo octavo ponitur, Deus generans est nomen essentiale tractum ad personale, sicut potentia
coniuncta actui notionali est notionalis, sanum intellectum habet. Nec est simile de essentia et potentia, ut
obiicitur, quia essentia non importat aliquam habitudinem principii, sicut potentia: secundum rationem cuius
habitudinis dicitur potentia generandi, idest quae est generationis principium.
|+29 Quaestio 29
Quod vigesimo nono ponitur, spiritus sanctus procedit a duobus, filius ab uno, unde videtur magis procedere,
omnino falsum est; nisi faciat vim in hoc quod dicitur, videtur: ut intelligatur, videtur sophisticum, quod non est.
|+30 Quaestio 30
Quod vero trigesimo ponitur, alia ratio est, quia procedit spiritus sanctus ab uno in alterum, ideo videtur magis
habere de ratione processionis, simpliciter male dicitur, nisi etiam fiat vis in hoc quod dicitur: videtur.
|+31 Quaestio 31
Quod autem trigesimo primo dicitur, uno modo dicitur temporale quod subiacet variationi temporali, et hoc
modo illud per quod elevamur supra tempus, non est temporale, sive in tempore: sic vero est gratia, hoc videtur
accipi ex eo quod Augustinus dicit, quod inquantum aliquid aeternum mente sapimus, non in hoc mundo sumus:

5

