Quod vero sexagesimo octavo ponitur, vel secundum aliud, in instanti eodem secundum rem est Angelus in
utroque termino, tamen multiplicato secundum rationem, hoc simpliciter falsum est; sed hoc dicit non asserendo,
sed opinionem recitando.
|+69 Quaestio 69
Quod vero sexagesimo nono ponitur, scientia de eo quae est per speciem alienam non est assimilatio cum rebus
scitis, sed scientia per speciem propriam, obscure dictum est, et male ab obiiciente intellectum: non enim
loquitur de specie qua Deus sciens scit, sed de specie qua scitum scitur; quae enim habent formam, sciuntur per
proprias formas, sicut homo scitur ex hoc quod cognoscitur humanitas eius; quae vero non habent formam, sicut
privationes, cognoscuntur per opposita.
Cognoscere enim caecitatem, est cognoscere defectum visus.
|+70 Quaestio 70
Quod vero septuagesimo ponitur, malum scitur a Deo per speciem alienam, non per propriam, unde quasi per
accidens, non per se, qualiter intelligendum sit, patet ex immediate praecedenti; tamen quod dicit per accidens
non per se, non usquequaque bene dicitur: non enim caecitas per accidens cognoscitur, cum cognoscitur esse
privatio visus.
|+71 Quaestio 71
Quod vero septuagesimo primo ponitur, est actio Dei interior et exterior; exterior cessat cessante obiecto, si
intelligat, quod Deus agat aliqua actione exteriori, quae non sit sua essentia, omnino falsum est; si vero actio Dei
dicatur exterior non ratione sui ipsius, sed ratione obiecti, sic sustineri potest.
|+72 Quaestio 72
Quod vero septuagesimo secundo ponitur, creare obiectum suum ponit in tempore, et ideo actus est temporalis, et
subiacens legibus temporalibus, et potest non esse antequam sit, non est bene dictum de actione, sed de obiecto
tantum.
|+73 Quaestio 73
Quod vero septuagesimo tertio ponitur, quaedam dicuntur subiacere divinae providentiae ut facta, quaedam ut
fienda; mala ut iam facta, bona ut fienda, obscure dictum est, et hunc habet sensum: quia per divinam
providentiam ordinatur ut bona fiant, non autem ut mala fiant; sed iam facta ordinantur ad aliquod bonum
secundum aeternam Dei providentiam; unde cessat obiectio obiicientis.
|+74 Quaestio 74
Quod vero septuagesimo quarto ponitur, praedestinatio est causa salutis prima, liberum arbitrium proxima;
effectus vero magis sequitur conditionem causae proximae, ut patet in generatione inferiorum ex motu necessario
superiorum, quantum ad aliquid verum est, scilicet quantum ad contingentiam et necessitatem: quia si causa
prima est necessaria, et secunda contingens, sequitur effectus contingens; sed non debuit proponi communiter.
Quod vero obiiciens calumniatur, quod Deus est magis causa proxima quam liberum arbitrium, omnino frivolum
est: est enim Deus causa proxima secundum efficaciam actionis, et non secundum ordinem enumerationis
causarum.
|+75 Quaestio 75
Quod vero septuagesimo quinto ponitur, Deus mera voluntate dat gratiam rationabiliter bene usuro, et non dat
male usuro, falsum est, si universaliter intelligatur, ut sit sensus, quod nunquam dat male usuro; si vero
particulariter intelligatur, ut scilicet quandoque det male usuro, et quandoque non det, verum est.
|+76 Quaestio 76
Quod vero septuagesimo sexto ponitur, divina potentia ab actu exteriori nullam recipit multiplicitatem, sed ab
actu interiori potest recipere multiplicitatem aliquam: prout enim differunt actus notionales et essentiales
interiores, sic differt potentia actui notionali et essentiali coniuncta, diminute exceptum est. Proponitur enim
primo, quod divina potentia una tantum est, si in sua radice consideretur, quae est divina essentia; si autem
consideretur divina potentia prout coniuncta actibus interioribus essentialibus et notionalibus, sic habet
differentiam secundum modum quo dicitur differre in Deo absolutum et relatum, vel essentiale vel notionale.
Potentia enim generandi ratione actus est notionalis; potentia intelligendi, essentialis; sed potentia creandi et
gubernandi vel quicumque alius effectus adiungatur, est essentialis: et sic ex praecedentibus et sequentibus patet
intentionem scribentis absque calumnia esse.
|+77 Quaestio 77
10

