Quod vero nonagesimo tertio ponitur, in relationibus quae sunt secundum intellectum non est inconveniens abire
in infinitum, omnino verum est secundum potentiam; sed secundum actum non contingit esse relationes infinitas
in intellectu nostro: possum enim intelligere relationem ad subiectum, et relationem ipsius relationis, et sic in
infinitum.
|+94 Quaestio 94
Quod vero nonagesimo quarto dicitur, fieri est passio, cum habeat materia suum subiectum; sed creatio relatio
tantum est, et non passio, verum est, si fieri et passio accipiantur sicut in scientia naturali: passio enim est
alicuius subiecti patientis, et fieri naturale ex subiecto; creatio autem alio modo dicitur fieri et passio.
|+95 Quaestio 95
Quod vero nonagesimo quinto ponitur, creatio passio in creatura est, et est accidens eius, et posterius ea
naturaliter secundum rem, verum est, quod creatio secundum rem nihil ponit in creato nisi relationem tantum, a
quo habet esse, quae est quoddam accidens: et haec quidem relatio quantum ad aliud esse quod habet in subiecto,
accidens quoddam est et posterius subiecto; sed inquantum est terminus actionis divinae creantis habet quandam
rationem prioritatis.
|+96 Quaestio 96
Quod vero nonagesimo sexto ponitur, per generationem non possunt fieri nisi quae habent ante se simile suae
speciei, non est verum in qualibet generatione, sed solum in generatione univoca.
|+97 Quaestio 97
Quod vero nonagesimo septimo ponitur, opinio Moysi fuit quod mundus non esset aeternus, non satis reverenter
dictum est, nisi forte dicatur per comparationem ad opiniones aliorum: ut si diceretur, opinio Aristotelis talis fuit,
sed opinio Moysi talis, ad designandum excellentiam huius super alios.
|+98 Quaestio 98
Quod vero nonagesimo octavo ponitur, sol qui est agens improportionatus effectum communem in inferioribus
facit, non est verum si simpliciter accipiatur, sed solum secundum nos: sicut dicitur quod terra per
comparationem ad primum caelum obtinet locum coniuncti, et non habet proportionem ad ipsum, scilicet
secundum aspectum nostrum.
|+99 Quaestio 99
Quod vero nonagesimo nono ponitur, creatura consequitur bonitatem creatoris non in seipsa, sed in participativa
similitudine, verum est: loquitur enim de creatura quantum ad esse, non quantum ad operationem, qua creatura
rationalis fruitur ipso Deo; et sic cessat obiectio.
|+100 Quaestio 100
Quod vero centesimo ponitur, res dicuntur creaturae in principio temporis quod mensurat primi mobilis motum,
non sicut in mensurante creationem, sed sicut in adiacente, verum est si intelligatur, sicut in adiacente, idest
simul existente; non autem si intelligatur, sicut in adiacente, idest inhaerente accidentaliter.
|+101 Quaestio 101
Quod vero centesimo primo ponitur, infinitum actu nihil praeter Deum esse potest, sed infinitum actu pro aliqua
conditione infinitatis potest esse. Illud autem infinitum actu est secundum quid, et non simpliciter, quia a parte
post, non a parte ante. Hoc dictum est quia si habet successionem, tunc non est totum in actu; si non habet
successionem, tunc non est infinitum, sed quoddam simpliciter indefectibile.
|+102 Quaestio 102
Quod vero centesimo secundo ponitur, in aevo secundum se non est fuisse neque futurum esse, verum est; sed
aevum non mensurat operationes Angeli quae sunt successivae, sed solum esse ipsius quod est uniforme; et sic
cessat obiectio de Deo, qui non novit fuisse nec futurum esse, neque secundum esse, neque secundum
operationem, et de confirmatione vel culpa Angeli quae pertinent ad operationes.
|+103 Quaestio 103
Quod vero centesimo tertio ponitur, nihil ens unum potest esse in diversis, sed aliquod unum ens in potentia, sic
intelligendum est: nihil ens actu creatum potest esse in diversis naturaliter; non enim haec est falsa: caecus non
potest videre, licet Deus miraculose posset ei dare visum; et sic cessant obiectiones. Materia autem prima una
existens in se considerata non per unitatem formae, sed per carentiam omnis formae est in potentia ad hoc quod
sit in diversis, licet secundum quod est in diversis non sit una, sed multiplex.
13

