Ex praemissis etiam patet, quod sanum intellectum habere potest quod secundo ponitur, scilicet: ratio qua
differunt divina attributa, partim fundatur super rem, partim super intellectum.
Oportet tamen quod aliter et aliter fundetur super utrumque. Nam rationes quibus attributa differunt, fundantur in
intellectu nostro, quia sunt in eo sicut in subiecto. Fundantur autem super rem, quia sunt similitudines quaedam
repraesentantes essentiam divinam suo modo: sic enim dicitur ratio lapidis fundari super rem, inquantum
conceptio intellectus repraesentat lapidem.
Quod autem in contrarium obiicitur, scilicet id quod omnino unum est, non est diversitatis fundamentum, patet
esse falsum ex praemissis: nam eadem divina essentia a diversis repraesentatur et in intellectu et in natura. Sic
autem intellexit scribens, rationes diversorum attributorum fundari super essentiam divinam, sicut super
repraesentatum per diversas conceptiones intellectus nostri, quas nomina diversa significant.
|+3 Quaestio 3
Ex eisdem etiam patet hoc quod tertio ponitur sanum habere intellectum, scilicet, diversitas rationis potentiae,
sapientiae et bonitatis fundatur in intellectu sicut in subiecto, in Deo sicut in obiecto, quod praestat causam et
fulcimentum suae veritati.
Ut tamen intelligatur, quod praestat fulcimentum veritati, inquantum repraesentatur per unamquamque
conceptionem intellectus nostri intelligentis huiusmodi attributa: non autem quantum ad hoc quod ipsa diversitas
attributorum repraesentet aliquam diversitatem in Deo, ut in contrarium obiicitur. Haec enim diversitas
conceptionum seu rationum non provenit ex diversitate Dei, sed ex defectu intellectus nostri, qui rem unam
perfecte non potest intelligere nisi per multa, qui intelligit attributa secundum quod perfectio invenitur in rebus
creatis.
|+4 Quaestio 4
Quod vero quarto ponitur: in Deo non est infinitas extensiva, sed intensiva, non sic est in scripto; ibi enim sic
scriptum est: quod obiicitur de infinita emanatione: respondeo. Infinitas extensiva, imperfectionis est, cum
recedat ab unitate; infinitas vero intensiva, perfectionis est, cum accedat ad unitatem. Prima ergo Deo non
convenit, sed secunda. Patet enim quod loquitur de infinitate emanationis. Emanatio autem extensionem habere
potest secundum numerum, saltem in creaturis: licet Deus habere non possit extensionem secundum quantitatem
dimensivam. Intensiva autem dicitur infinitas emanationis, etsi non proprie, eo tamen modo loquendi quo dicitur
Deus intensus in bonitate, quia est summe bonus.
Emanatio autem divina non est extensive infinita, quia non est infinitus numerus personarum emanantium, licet
emanatio divina sit aeterna, ut obiiciens proponit.
|+5 Quaestio 5
Quod vero quinto ponitur: in Deo producere personas non est de ratione perfectionis, sed in creaturis esset,
simpliciter intellectum falsum est; nisi addatur quod non est de ratione perfectionis absolutae, vel ad se dictae; et
hoc videtur ipse intelligere per ea quae subdit, licet non bene exprimat; subdit enim: quia dicit tantum quid quod
non est ad aliquid sic producere personam in creatura.
|+6 Quaestio 6
Quod vero sexto ponitur, relatio in divinis comparata ad essentiam, ratio sola est; comparata ad obiectum cuius
est, sic res quaedam est, sic intelligitur: quia relatio comparata ad essentiam, differt solum ratione ab ea, ab
opposita autem relatione differt realiter; unde postea subdit: ipsa enim relatio, scilicet per comparationem ad
essentiam, idem est quod ipsa res, sed differt ratione; non autem intelligitur quod relatio sit solum ratio, cui non
respondeat res aliqua, ut obiiciens calumniatur.
|+7 Quaestio 7
Quod vero septimo ponitur, lux est qualitas agentis universalis, idest caeli, intelligitur universalis in genere
naturalium agentium, et non simpliciter, ut obiiciens intellexit: lux enim etsi sit in aere, est tamen in eo a corpore
caelesti, sicut calor in aqua ab igne. Sicut igitur calor est propria qualitas ignis, licet sit in aliis corporibus ab
igne, ita lux potest dici propria qualitas caeli, licet sit in aliis corporibus causata a caelo.
|+8 Quaestio 8
Quod vero octavo ponitur, quia in hoc nomine Deus, tam res quam modus significandi idem est cum persona,
ideo potest hoc nomen Deus supponere pro persona, non sic intelligitur, quod modus significandi sit idem cum
persona, ut obiiciens intellexit: sed quod modus significandi in hoc nomine Deus, est idem modo significandi
personae quantum ad hoc quod utrumque significat in concreto.
|+9 Quaestio 9

2

