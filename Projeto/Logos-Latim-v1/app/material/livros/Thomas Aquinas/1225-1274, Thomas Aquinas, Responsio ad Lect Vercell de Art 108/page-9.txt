Quod vero quinquagesimo octavo ponitur, aliquid potest significari terminus actionis dupliciter, secundum rem,
aliquid secundum rationem: primo modo terminus spirandi amorem respectu patris est filius, secundo modo
pater respectu sui ipsius, nimis obscure dictum est. Hic tamen videtur esse sensus. Quia enim terminus actionis
principaliter distinguitur ab agente ubi est realis distinctio, terminum actionis ab agente, dixit esse terminum
secundum rem: et sic est realis distinctio inter patrem et filium; ubi autem non est realis distinctio, dixit esse
terminum secundum rationem: sicut in patre cum diligit seipsum, distinguitur amans et amatum ratione tantum.
Non autem ex hoc sequitur quod pater aliter diligat se, aliter filium, ut obiiciens tangit; sed sequitur, quod se
diligat ut eundem, et filium ut alium.
|+59 Quaestio 59
Quod vero quinquagesimo nono ponitur, loquendo de amore essentiali, spiritus sanctus se diligit seipso,
loquendo de amore notionali, non, credo falsum esse; quia cum amor notionalis nihil aliud sit quam spiritus
sanctus, sicut haec est vera: spiritus sanctus se diligit seipso, ita haec est vera: spiritus sanctus diligit se amore
notionali; nisi forte dicatur, quod diligere notionaliter sumptum est spirare amorem: et sic diligere nullo modo
convenit spiritui sancto.
|+60 Quaestio 60
Quod vero sexagesimo ponitur, licet spiritus sanctus non diligat se vel alteram personam notionaliter seipso,
tamen diligit creaturam et personaliter et essentialiter seipso, credo simpliciter esse falsum secundum praedicta.
|+61 Quaestio 61
Quod vero sexagesimo primo ponitur, cum dicitur, omnia in verbo dicit pater, non vocatur verbum dicendi
principium, sed terminus, intelligendum est ex parte dicentis; non enim verbum est principium patri, quod
dicatur; sed dicitur a patre ut principium aliorum quae dicuntur per hoc verbum: et sic cessat omnis obiectio.
|+62 Quaestio 62
Quod vero sexagesimo secundo ponitur, filius respectu alicuius actus paterni non potest esse principium, sed
terminus, eundem habet intellectum: etsi enim sit principium spirandi et creandi, non tamen est principium quo
pater spiret vel creet.
|+63 Quaestio 63
Quod vero sexagesimo tertio dicitur, non potest dici aeternitas de aeternitate, male dictum est quantum ad duo:
primo, quia ea ratione potest dici aeternitas de aeternitate, sicut sapientia de sapientia, vel natura de natura;
secundo quia aeternitas non repugnat rationi originis, quia et filius et spiritus sanctus sunt aeterni.
|+64 Quaestio 64
Quod vero sexagesimo quarto ponitur, persona non distinguitur seipsa, sed sua proprietate, falsum est: nam
personae seipsis et proprietatibus distinguuntur.
|+65 Quaestio 65
Quod vero sexagesimo quinto ponitur, solus Christus habet perfectionem cognitionis in genere creaturae, verum
est secundum aliquem modum perfectionis; unde non obstat quod beatorum cognitio est perfecta: nam multiplex
est modus perfectionis.
|+66 Quaestio 66
Quod vero sexagesimo sexto ponitur, ideae habent pluralitatem ex parte connotati propter respectuum
pluralitatem, et ille respectus aeternus est, verum est, si respectus ille est intellectus a Deo.
Deus enim ab aeterno sicut intellexit multitudinem creaturarum, ita intellexit multitudinem respectuum, prout
sunt inter ipsum et creaturas: et hoc sufficit ad pluralitatem idearum, quae nihil aliud sunt quam rationes rerum,
prout sunt intellectae a Deo; et sic neque oportet essentiam divinam plurificari, neque oportet esse aliquam
relationem realem aeternam praeter proprietates personales, ut obiicitur.
|+67 Quaestio 67
Quod vero sexagesimo septimo ponitur, pluralitas idearum est in Deo secundum rationem, non tamen intellectus
humani, vel angelici, sed divini, patet ex praecedenti quomodo verum est; non tamen sequitur quod aliqua realis
distinctio ex ideis sit in Deo, sed quod plura intelligantur ab ipso.
|+68 Quaestio 68

9

