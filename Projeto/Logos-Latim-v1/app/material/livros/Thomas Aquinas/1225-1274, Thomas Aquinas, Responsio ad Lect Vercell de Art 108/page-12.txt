|+83 Quaestio 83
Quod vero octuagesimo tertio ponitur, quamvis primo malum non praecesserit meritum de condigno, praecessit
tamen, de congruo, scilicet non converti ad suum creatorem, non bene dictum est: nam primum malum est prima
culpa; prima autem culpa non est poena, unde nullum meritum habet. Si autem intelligit de primo malo poenae,
sic oportet quod praecesserit ipsum meritum de condigno.
|+84 Quaestio 84
Quod vero octuagesimo quarto ponitur, mala esse futura in tempore, fuit verum ab aeterno per accidens, non per
se, scilicet per speciem sui oppositi, et quod est bona fieri, non proprie dictum est: nam licet malum cognoscatur
per aliud, hoc tamen non est ei per accidens, sed per se, ut supra dictum est. Et licet bono aeterno non opponatur
malum proprie loquendo, tamen bonum creatum cui opponitur malum, fuit intellectum ab aeterno; et sic malum
fieri potuit per speciem sui oppositi ab aeterno intellecti. Nec sequitur plura esse ab aeterno, ut obiiciens dicit;
sed sequitur plura esse intellecta ab aeterno: omnia enim temporalia sunt intellecta ab aeterno.
|+85 Quaestio 85
Quod vero octuagesimo quinto ponitur, licet mala futura esse sit verum ab aeterno veritate aeterna, non tamen
fuit veritas aeterna, quia non est verum per se, sed per accidens, male dicitur: omne enim verum et ab aeterno,
inquantum est verum, est veritas aeterna, licet res cui competit esse scitam vere ab aeterno non sit aeterna ut
divina veritas.
|+86 Quaestio 86
Quod vero octuagesimo sexto ponitur, innocentem interfici non est secundum se malum, hoc falsum est, si
intelligatur interfici ab homine, prout verba sonant; sed interfici a Deo, qui occidit et vivere facit omnes qui
vivunt et moriuntur tam innocentes quam nocentes, iustum est; nisi forte dicatur, quod innocentes non occiduntur
a Deo, quia mors est poena peccati originalis, sicut obiiciens tangit: unde nulla instantia est de parvulis
sodomorum.
|+87 Quaestio 87
Quod vero octuagesimo septimo ponitur, ad conformitatem voluntatis divinae in actu non tenetur quis nisi habita
caritate, falsum est: quia quilibet tenetur habere rectum cor; quod non potest esse nisi sit Deo conforme.
|+88 Quaestio 88
Quod vero octuagesimo octavo ponitur, qui actu cogitat articulos, tenetur credere.
|+89 Quaestio 89
Et quod octuagesimo nono ponitur, qui actu cogitat divinam bonitatem, tenetur diligere, falsum est, si
universaliter intelligatur: non enim peccat quicumque cogitans articulos fidei non movetur actu fidei, et
quicumque cogitans Dei bonitatem non movetur actu caritatis, quia aliquando speculative tantum potest aliquis
considerare, ut in disputationibus accidit; et tamen non movetur aliquo actu voluntatis ad id quod speculatur.
|+90 Quaestio 90
Quod nonagesimo ponitur, voluntatem nostram conformare voluntati divinae non tenemur in eo quod ignotum
est, universaliter verum est in his quae ignorare possumus absque peccato; unde cessat calumnia obiicientis.
|+91 Quaestio 91
Quod vero nonagesimo primo ponitur, modus productionis alicuius ex aliquo triplex est: de sua natura, aut de
aliena, aut de nulla, improprie dicitur: quia productio alicuius de nulla natura, non est productio alicuius de
aliquo; nisi aliquid accipiatur valde communiter, secundum quod etiam nihil dicitur aliquid, et non ens dicitur
ens, ut Philosophus dicit.
|+92 Quaestio 92
Quod vero nonagesimo secundo ponitur, mutatio accipitur stricte et proprie, quae habet duo extrema, a quorum
uno tendit in alterum manente eodem subiecto, et sic accipitur mutatio naturaliter, bene dictum est, si per
extrema intelligat terminos, et per hoc quod dicitur naturaliter intelligatur, idest in scientia naturali: hoc enim
quod hic dicitur, commune est tam mutationi naturali quam violentae. Nec est instantia quam ponit obiiciens,
quod in generatione et corruptione non sunt duo extrema, sed termini generationis et corruptionis sunt privatio et
forma, non autem duae formae.
|+93 Quaestio 93

12

