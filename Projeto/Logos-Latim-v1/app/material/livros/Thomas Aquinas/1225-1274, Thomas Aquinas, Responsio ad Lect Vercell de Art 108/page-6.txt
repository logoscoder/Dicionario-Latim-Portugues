quod quidem verum est ex parte obiecti in quod elevamur, quod est supra mundum et supra tempus; sed ex parte
nostri qui elevamur, cum simus temporales, et in mundo, gratia temporalis est.
|+32 Quaestio 32
Quod vero trigesimo secundo ponitur, datio aliquando importat communicationem solam, aliquando etiam
emanationem, aliquando translationem; primo modo potest dici quaelibet persona dare seipsam, secundo modo
una persona aliam, tertio modo quaelibet persona donum creatum, sane dicitur; non sane autem diceretur, si
diceret, quod secundo modo quaelibet persona dat quamcumque aliam, ut obiiciens intellexit.
|+33 Quaestio 33
Quod autem trigesimo tertio ponitur, sancti novi testamenti magis sunt dispositi ad recipiendam gratiam quam
sancti veteris testamenti, propter impedimentum peccati Adae remotum, sane dicitur: quia etsi circumcisio a
peccato originali purgaret in veteri lege, ut obiiciens dicit, non tamen tanta copia gratiae conferebatur sicut in
baptismo, nec erat solutum pretium pro redemptione totius humani generis.
|+34 Quaestio 34
Quod vero trigesimo quarto ponitur, non aliud est esse animae quam quod dat corpori, oportet verum esse. Si
anima enim est forma corporis, forma autem et materia sunt unum secundum esse, quod non esset verum, si aliud
esset esse formae, et aliud esset esse quod dat materiae.
Nec propter hoc sequitur quod anima habeat esse corruptibile sicut corpus, quia illud esse corpus potest amittere,
non autem anima: et propter hoc remanet anima habens esse a corpore separata.
|+35 Quaestio 35
Quod vero trigesimo quinto ponitur, non fiebat missio visibilis in veteri testamento, quod verum est, sed
decipitur obiiciens, quod non distinguit inter apparitiones et missiones: non enim omnis apparitio est missio
visibilis, sed solum illa quae fit ad declarandum processum copiosum gratiae in aliquo.
|+36 Quaestio 36
Quod vero trigesimo sexto dicitur, in fine ecclesiae non erit tempus propagationis spiritualis ad multiplicationem
fidelium, hoc potest verum esse, si intelligatur quantum ad tempus Antichristi: non quin illo tempore aliqui ad
ecclesiam convertantur, ut Augustinus dicit XX de CIV. Dei, sed quia propter tribulationes non multi
convertentur.
|+37 Quaestio 37
Quod vero trigesimo septimo ponitur, omne agere est a forma inhaerente agenti, si intelligatur inhaerente
accidentaliter, ut obiiciens intellexit, falsum est; si intelligatur inhaerente, idest existente in agente quocumque
modo, verum est: dicimus enim formam substantialem esse in igne, et deitatem in Deo.
|+38 Quaestio 38
Quod vero trigesimo octavo dicitur, hoc falsum est, scilicet quod Deus non agit in anima nisi per novum
influxum: nam novus influxus potest provenire in anima sed nova dispositione recipientis, sicut nova illuminatio
in aere ex nova dispositione aeris. Manifestum est enim, quod Deus in anima agit non solum causando in ea
aliquem habitum, puta gratiae vel virtutis, sed etiam inclinando liberum arbitrium ad hoc vel ad illud; quod non
proprie dicitur influere, sed magis movere ad actum.
|+39 Quaestio 39
Quod vero trigesimo nono ponitur, in spiritualibus additio non recedit a simplicitate, verum est, si intelligatur de
additione quae est per modum intentionis, sicut illud quod est melius, dicitur addere in bonitate supra illud quod
est minus bonum; non est autem verum, si intelligatur de additione rei ad rem, vel speciei ad speciem: nam
intellectus minus est simplex, qui habet plures species intelligibiles.
|+40 Quaestio 40
Quod vero quadragesimo ponitur, filio convenit dari actu non aptitudine, credo inconvenienter dici.
|+41 Quaestio 41
Quod vero quadragesimo primo ponitur, verbum increatum non est ratio proferendi alia verba, simpliciter falsum
est.
|+42 Quaestio 42

6

