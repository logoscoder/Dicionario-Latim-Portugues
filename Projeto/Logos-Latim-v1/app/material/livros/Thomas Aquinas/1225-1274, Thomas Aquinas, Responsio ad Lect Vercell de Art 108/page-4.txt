Aeternum etiam licet non habeat ordinem ad aliquid temporale ut ad finem, habet tamen ordinem ad aliquid
temporale, ut principium ad effectum: Deus enim qui est aeternus, est principium et finis omnis creaturae.
|+16 Quaestio 16
Quod vero sexto decimo ponitur, esse potest dupliciter accipi, simpliciter et absolute, et sic non est Deo
proprium: vel cum praecisione, idest nullo addito, et sic est Deo proprium, calumniatur obiiciens non intelligens
quod dicitur. Non enim hic accipitur absolute, secundum quod absolutum dicitur quod non dependet ab alio; sed
absolute, idest universaliter.
Similiter, quod dicitur cum praecisione, idest nullo addito, non bene intellexit.
Intellexit enim scribens, quod esse cui nihil additur, sed est esse purum subsistens, est proprium Deo; non autem
intellexit quod esse prout sine additione proponitur, sit proprium Deo.
|+17 Quaestio 17
Quod vero septimo decimo ponitur, veritates rerum comparatae ad subiectum diversae sunt, sed secundum quod
comparantur ad intellectum divinum, una est omnium veritas, verissimum est; tamen illa una veritas non est
veritas creata, ut obiiciens intellexit, sed veritas increata.
|+18 Quaestio 18
Quod vero decimo octavo ponitur, ratio creandi, ut est in creaturis, est invariabilis, et dicitur aeterna a carentia
variationis, non recte impugnat obiiciens.
Licet enim omnis creatura de non esse in esse producta sit, et pro tanto sit aliquo modo variabilis, tamen et
definitiones et propositiones aliquae dicuntur invariabiles propter necessarium ordinem unius termini ad alium;
sicut socrates variabilis est, et similiter cursus eius et motus, et tamen hoc est invariabile: si currit movetur.
Haec tamen invariabilitas non facit propositionem aeternam nisi secundum quod est in intellectu aeterno, scilicet
divino.
|+19 Quaestio 19
Quod autem decimo nono ponitur, decima compositio est ex corpore heterogeneo et anima vegetabili; undecima
ex corpore huiusmodi et anima vegetabili et sensibili, ut animal; duodecima ex his et anima rationali, improprie
dictum est, ut obiiciens tangit, quia dat intelligere per copulam, quod anima rationalis sit aliud a vegetabili et
sensibili; sed credo quod retulit copulam ad rationale tantum, non ad substantiam animae. Unde melius staret, si
diceret, ex his et rationali, sicut dixit supra, ex anima vegetabili et sensibili.
|+20 Quaestio 20
Quod vero vigesimo ponitur, essentia divina non est ab alio in se, sed in persona filii, duplicem habet
intellectum.
Si enim intelligatur quod essentia divina in filio existens, sit ab alio, falsum est sicut obiiciens impugnat; si vero
intelligatur quod essentia divina est in filio ab alio, idest a patre, verum est: a patre enim est, quod essentia divina
sit in filio.
|+21 Quaestio 21
Quod autem vigesimo primo ponitur, essentia est principium actuum notionalium prout est coniuncta cum
proprietatibus personalibus, non habet calumniam ex hoc quod dicit essentiam esse coniunctam proprietatibus eo
modo quo supra expositum est.
Habere autem calumniam magis videtur ex hoc quod dicitur, essentia est principium actuum notionalium: est
enim falsum, si intelligatur essentia esse principium huiusmodi actuum ut generans vel spirans; sed si intelligatur
esse principium actuum notionalium ut quo, consonat dictis Magistri, in VII dist. Primi Lib., ubi dicit, quod
potentia generandi est divina essentia; potentia autem generandi est principium generationis ut quo generans
generat.
|+22 Quaestio 22
Quod autem vigesimo secundo ponitur, aliorum attributorum a natura et voluntate, principalitas non est ratione
agentis, sed exemplaris tantum; unde respectu rei alterius essentia est, non respectu rei substantialis, hoc accipere
voluit scribens, ex hoc quod Philosophus distinguit in II physic.
Duo principia agentia; dicens, eorum quae fiunt, alia fiunt a natura, alia a proposito vel voluntate. Potentia autem
et virtus non distinguuntur ab his duobus, eo quod communiter se habent ad utrumque: est enim potentia et virtus
et naturalis, et rationalis, sive voluntaria; similiter etiam intellectus in agendo non distinguitur a voluntate, quia
intellectus non movet nisi mediante voluntate; procedit tamen in divinis aliquid per modum intellectus, scilicet
verbum, sicut et spiritus sanctus per modum voluntatis, ut amor.

4

