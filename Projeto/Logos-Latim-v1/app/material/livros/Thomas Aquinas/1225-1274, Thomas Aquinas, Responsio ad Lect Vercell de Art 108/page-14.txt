|+104 Quaestio 104
Quod vero centesimo quarto ponitur, materia secundum essentiam una est multiplicata in singulis, improprie
dictum est; proprie autem diceretur, materia secundum essentiam una, est multiplicata in singulis, vel magis in
singula.
|+105 Quaestio 105
Quod vero centesimo quinto ponitur, infinitum simplex potest agere multa, finitum simplex nonnisi unum,
verum est si bene intelligatur, ut scilicet accipiatur unum in genere vel specie, secundum quod exigit virtus
simplex; ut si diceretur, quod auditus non potest cognoscere nisi unum, scilicet sonum.
|+106 Quaestio 106
Quod vero centesimo sexto ponitur, quamvis in creatione animae nova materia secundum esse creetur; tamen per
essentiam materiae praeexistenti unitur et coniungitur, sicut punctus puncto, nec bene nec intelligibiliter dicitur.
|+107 Quaestio 107
Quod vero centesimo septimo ponitur, duplex est potentia: quaedam determinata quae agit per modum naturae;
quaedam indeterminata, quae agit per modum voluntatis; penes primum accipitur triplex potentia imaginis; penes
secundum libertas arbitrii, non bene dictum est: quia quae ad liberum arbitrium pertinent, etiam ad voluntatem
pertinent quae est pars imaginis.
|+108 Quaestio 108
Quod vero centesimo octavo ponitur, animae individuantur per individuationem et materias corporum, quamvis
ab eis separatae retineant individuationem, sicut cera in impressione sigilli, potest et bene et male intelligi: si
enim intelligatur quod animae individuentur per corpora, quasi corpora sint causa totalis individuationis
animarum, falsum est; si vero intelligatur esse aliqualiter corpora causa individuationis animarum, verum est:
unumquodque enim secundum quod habet esse, habet unitatem et individuationem.
Sicut igitur corpus non est tota causa animae, sed anima secundum suam rationem aliquem ordinem ad corpus
habet, cum de ratione animae sit, quod sit unibilis corpori, ita corpus non est tota causa individuationis huius
animae; sed de ratione huius animae est quod sit unibilis huic corpori, et haec remanet in anima etiam corpore
destructo.

14

