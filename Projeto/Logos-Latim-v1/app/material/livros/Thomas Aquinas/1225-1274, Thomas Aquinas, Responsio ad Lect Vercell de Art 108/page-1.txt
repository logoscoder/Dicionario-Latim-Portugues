OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*RESP._VERCELL._108
RESP. AD LECT. VERCELL. DE ART. 108
|+1 Quaestio 1
Primo considerandum est, quod ratio cuiuslibet est quam significat nomen eius, sicut ratio lapidis est quam
significat nomen eius. Nomina autem sunt signa intellectualium conceptionum: unde ratio uniuscuiusque rei
significata per nomen, est conceptio intellectus, quam significat nomen. Haec autem conceptio intellectus est
quidem in intellectu sicut in subiecto, in re autem intellecta sicut in repraesentato: nam conceptiones
intellectuum sunt similitudines quaedam rerum intellectarum. Si autem conceptio intellectus non assimilaretur
rei, falsa esset conceptio de re illa, sicut si intelligeret esse lapidem quod non est lapis. Ratio igitur lapidis est
quidem in intellectu sicut in subiecto, in lapide autem sicut in eo quod causat veritatem in conceptione intellectus
intelligentis lapidem talem esse. Cum igitur intellectus rem aliquam comprehendit, una conceptione perfecte
illam rem repraesentat; et sic diversas conceptiones contingit esse diversarum rerum.
Intellectus autem noster Deum comprehendere non potest, nec ipsum in essentia sua videre in statu viae, sed
aliqualiter ex rebus creatis ipsum cognoscit.
Diversae autem perfectiones rerum creatarum, puta sapientia, voluntas, et huiusmodi, repraesentant quidem
imperfecte divinam perfectionem: ex hoc enim quod aliqua creatura est sapiens, aliqualiter accedit ad divinam
similitudinem; similiter ex hoc quod est potens, et ex hoc quod est volens; ita tamen quod quidquid perfectionis
seu nobilitatis competit creaturae, etiam Deo competit, qui est creaturarum causa effectiva aequivoca. Sed tamen
haec diversa eminentius competunt Deo secundum simplicem essentiam suam. Et similiter intellectus noster ex
rebus creatis scientiam accipiens per diversas conceptiones assimilatur uni divinae essentiae, licet imperfecte.
Sic igitur bonitas, sapientia, et potentia, et si quid aliud huiusmodi de Deo dicimus, differunt ratione propter
diversas conceptiones intellectus nostri, sed sunt idem re, quia essentia divina est una et eadem, quam intellectus
noster diversis conceptionibus repraesentat; sicut etiam diversae res repraesentant essentiam divinam diversis
formis.
Sic igitur sane intelligi potest quod primo ponitur: quia omnis perfectio est in Deo verissime, cum alia sit
sapientiae, alia bonitatis verissima ratio, oportet quod haec in Deo differant ratione; quia vero modo simplici in
ipso sunt, sunt idem re.
Calumniose autem contra haec obiicitur, quod ipsa differentia sapientiae et bonitatis in Deo sit, et non solum in
intellectu creato. Non enim haec intellexit scribens, sed quod in Deo, idest cum de Deo dicuntur, differunt
ratione, idest secundum diversas conceptiones intellectus nostri, quae unam divinam essentiam repraesentent,
licet imperfecte.
Patet enim iam ex dictis, quod ratio de qua mentio fit, est quidem in intellectu sicut in subiecto, in essentia autem
divina sicut in repraesentato.
Item quod secundo obiicitur, quod ratio bonitatis divinae includit in se sapientiam, quia bonitas divina est
sapientia, non valet: quia bonitas divina est divina sapientia ex hoc quod est divina, non ex hoc quod est bonitas;
neque ex hoc quod est sapientia, est bonitas.
Hoc autem pertinet ad rationem bonitatis et sapientiae, scilicet quod competit bonitati inquantum est bonitas, et
sapientiae inquantum sapientia.
Unde patet quod etiam tertium non valet: non enim pertinet ad rationem bonitatis et sapientiae quod huic vel illi
convenit inquantum est divina, sed quod competit bonitati inquantum est bonitas, et sapientiae inquantum est
sapientia, ut dictum est.
|+2 Quaestio 2

1

