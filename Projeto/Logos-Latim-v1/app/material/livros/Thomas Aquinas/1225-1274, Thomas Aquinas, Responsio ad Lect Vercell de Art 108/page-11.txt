Quod vero septuagesimo septimo ponitur, quantitas virtutis non est idem quod quantitas potentiae, sed
universalior, quia quantitas virtutis attenditur sive in essendo, sive in operando, sive in durando, quantitas vero
potentiae in operando tantum, bene diceretur, si adderetur quantitas potentiae activae; alias diminute dictum est.
|+78 Quaestio 78
Quod vero septuagesimo octavo ponitur, infinitas potentiae tota attenditur penes respectum ad potentialia,
infinitas autem essentiae non solum attenditur penes esse hoc et non illud, sed penes esse in hoc et in altero
quolibet ente, et etiam in infinitis si essent infinita, vel male, vel defective dicitur; si enim diceret sic: infinitas
potentiae in quantum est potentia, tota attenditur penes respectum ad potentialia, posset sustineri, quia potentia
importat respectum ad potentialia. Quod autem dicitur de infinitate essentiae, non bene explanatur: non enim
infinitas divinae essentiae est ex hoc quod Deus potest esse in infinitis, sed per se infinita est.
|+79 Quaestio 79
Quod vero septuagesimo nono ponitur, Deus vere est quidquid sibi est, intelligitur de his quae sibi est
simpliciter, ut bonus, sapiens, et non de his quae sibi est secundum modum intelligendi, ut finitus,
comprehensibilis, addendum est secundum quendam modum intelligendi: quod enim dicitur, Deus esse sibi
finitus vel comprehensibilis, non eodem modo dicitur sicut res aliae dicuntur finitae et comprehensibiles, sed
quodam speciali modo, ut intelligatur magis negative dictum quam affirmative: dicitur enim sibi
comprehensibiles, quia suum intellectum non excedit; finitus vero, quia non est sibi ignotus vel impertransibilis
secundum intellectum; sed bonus et sapiens dicitur affirmative.
|+80 Quaestio 80
Quod vero octuagesimo ponitur, ille actus, scilicet generatio, de Dei substantia et ideo est ei essentiale esse
infinitum; sed productio creaturarum non est ex nihilo, et ideo est illi essentiale esse finitum, obscure dictum est,
quod dicit productionem creaturarum esse ex nihilo: et non sic est intelligendum, quasi ipsa actio productionis sit
ex nihilo, sed productum, eo modo loquendi, quod diceretur quod operatio cultelli est ex ferro; similiter quod
dicit productionem creaturarum esse aliquod finitum, intelligit ex parte producti, et non ex parte actionis: Deus
enim actione infinita producit effectum finitum.
|+81 Quaestio 81
Quod vero octuagesimo primo ponitur, non est simile de omnipotentia, et de omniscientia; quia posse pertinet ad
actionem, scire ad receptionem: in creatura vero non potest esse potentia activa infinita, sed passiva quae potest
reduci in actum, secundum quod unitur agenti infinito, obscure et defective dictum est: nam posse pertinet et ad
actionem et ad receptionem.
Addendum igitur fuit, quod posse potentiae activae ad actionem.
Item non omne scire pertinet ad receptionem, sed scire intellectus possibilis humani: scire autem intellectus
divini non est per receptionem.
Quod vero dicitur, quod in creatura potest esse potentia passiva infinita, non habet calumniam. Ut enim supra
iam dictum est, potentia importat respectum ad possibile: unde potentia passiva creaturae dicitur infinita,
secundum quod ad infinita se habet: sicut potentia materiae primae se habet ad infinitas formas et figuras, et
continuum est divisibile in infinitum; et similiter intellectus possibilis se habet ad infinitas species intelligibiles.
Nec propter hoc sequitur quod aliquid creatum sit infinitum simpliciter, sed infinitum in potentia tantum. Haec
autem potentia passiva infinita in rebus naturalibus non reducitur in actum tota simul, sed successive; sed
potentia passiva animae Christi ad intelligendum reducitur tota in actum, quia scit omnia scibilia ad quae
intellectus humanus est in potentia naturali, quae sunt infinita; et hoc habet ex unione verbi quod est agens
infinitum.
|+82 Quaestio 82
Quod vero octuagesimo secundo ponitur, quod aliquis non possit quidquid aliquando potuit, potest esse
dupliciter, aut quia non habet omnes potestates quas aliquando habuit, aut quia factum est impossibile quod
aliquando fuit possibile: hoc secundo modo Deus non potest quicquid potuit, quia non est possibile Deo quicquid
fuit possibile: quod enim actu praesens est aut praeteritum, perdit rationem possibilis, hoc omnino calumniam
non habet: non enim Deus potest facere id quod est praesens simul cum est non esse, aut id quod praeteritum est
non esse praeteritum. Ex magna autem ignorantia calumniantis procedit quod contra hoc obiicit quia Deus potest
id quod in nihilum cedit idem numero facere, et quod eadem caro numero resurgat, quamvis aliquid eius in
nihilum cesserit: quia ut hoc ei sine quaestione concedatur, non propter hoc sequitur quod id quod est
praeteritum non sit praeteritum.
Quamvis enim Deus faceret id quod in nihilum cedit iterum esse, non tamen faceret quod in nihilum non
cessisset.

11

