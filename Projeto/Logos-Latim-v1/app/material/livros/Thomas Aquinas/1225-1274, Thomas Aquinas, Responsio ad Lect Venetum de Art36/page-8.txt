|#34 Articulus 34
AG
Tricesimus quartus articulus est ad motum hostiae non movetur.
RA
Verum est quod non movetur per se vel per accidens in loco; quia nec hoc modo est in loco in quo est
sacramentum, sicut corpora sunt in loco per se vel per accidens, cum aliam habeat comparationem ad
dimensiones sacramentales quam corpus ad dimensiones proprias secundum quas movetur per se et ad
vehiculum, secundum quod movetur per accidens. Sed eo modo quo convenit corpori Christi esse in loco ratione
dimensionum sacramentalium, convenit sibi moveri in loco.
|#35 Articulus 35
AG
Tricesimus quintus articulus est quod species sacramentales sine subjecto remanentes possunt naturaliter agere,
immutare et corrumpi, sicut prius.
RA
Quantum ad aliquid verum est et quantum ad aliquid non. Nihil enim potest agere vel pati nisi praesupposito suo
esse.
Quod autem in esse conserventur absque subjecto, miraculosum est; et quantum ad hoc actio consequens
miraculosa est, et similiter passio, sed supposita conservatione in esse actio procedit ulterius secundum
habitudinem naturalem et etiam quodam modo passio, secundum quod dimensio miraculose subsistens,
miraculose habet officium subjecti et materiae, cujus est pati.
|#36 Articulus 36
AG
Ultimus articulus est quod omnes cogitationes cordis quae habent imagines in phantasia vel quas concomitantur
aliquae passiones in corpore, Daemones scire possunt.
RA
Puto hoc verum esse de illis cogitationibus quas comitantur aliqui motus corporales quicumque et hoc etiam
Augustinus dicit in libro de divinatione Daemonum: hominum, inquit, dispositiones Daemones non solum voce
prolatas, verum etiam cogitatione conceptas, consignant; quae dum ex anima exprimuntur in corpore, tota
facultate perdiscunt, et de hoc verbo in libro retractationum faciens mentionem, sic dicit: dixi hoc audaciore
asseveratione quam debui; non pervenire ista ad notitiam Daemonum, per nonnulla etiam experimenta
compertum est. Sed utrum signa quaedam dentur ex corpore cogitantium illis sensibilia, nos autem latentia, aut
alia VI spirituali cognoscant, aut difficillime potest ab hominibus, aut omnino non potest inveniri. Sed si
spirituali VI cogitationes cognoscunt, multo magis motus corporales, ex quibus etiam homines interdum
interiores dispositiones cognoscunt: unde secundum non excludit primum, sed amplius dicit.
Solas autem species in phantasia existentes non reputo sufficiens esse ad hoc quod Daemones cogitationes
humanas cognoscere possint; quia homo virtute rationis et liberi arbitrii potest una specie in VI imaginativa
conservata multipliciter uti ad diversas cogitationes, vel etiam totaliter actu non uti.
Haec igitur karissime, quae ad articulos a vobis transmissos respondeo, diffusius quam petistis; non enim
absolute responderi poterat ad ea quae diversum sensum poterant continere; praesertim cum non scripseritis quid
contra huiusmodi articulos obiiceretur. Sic enim potuisset, et absolutius et certius responderi.
Valeat caritas vestra diu et pro hoc labore mihi orationum suffragia rependatis.

8

