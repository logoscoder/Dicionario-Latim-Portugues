OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*RESP._VENETUM_36
RESP. AD LECT. VENETUM DE ART. 36
|+PR Prologus
Lectis litteris vestris, in eis inveni articulorum multitudinem numerosam, super quibus a me responderi infra
quatriduum vestra caritas postulabat. Et quamvis essem in aliis plurimum occupatus, ne tamen deessem vestrae
dilectionis obsequio, dilatis parumper aliis quibus me intendere oportebat, quaestionibus a vobis propositis
proposui per singula respondere.
|#1 Articulus 1
AG
Primus articulus est quod Angeli sunt motores caelestium corporum.
RA
Super quo duxi taliter respondendum quod hoc non solum a philosophis multipliciter est probatum, verum etiam
a sacris doctoribus evidenter asseritur. Dicit enim Augustinus in III de trinitate, quod sicut corpora grossiora et
inferiora per subtiliora et superiora quodam ordine reguntur, ita omnia corpora per spiritum vitae rationalem. In
libro etiam LXXXIII quaestionum dicit: unaquaeque res visibilis in hoc mundo habet potestatem angelicam sibi
praepositam.
Gregorius etiam dicit in IV dialogorum quod in hoc mundo visibili nihil nisi per creaturam invisibilem disponi
potest.
|#2 Articulus 2
AG
Secundus articulus est quod aliqui estimaverunt semper infallibiliter hoc esse probatum.
RA
Ad hoc respondeo quod libri Philosophorum hujusmodi probationibus abundant, quas ipsi demonstrationes
putant; mihi igitur videtur quod demonstrative probari potest quod ab aliquo intellectu corpora caelestia
moveantur, vel a Deo immediate vel mediantibus Angelis; sed quod mediantibus Angelis ea moveat, magis
congruit ordini rerum, quem Dionysius infallibilem asserit, ut inferiora a Deo per media secundum cursum
communem administrentur.
|#3 Articulus 3
AG
Tertius articulus est quod Angeli movent caelestia corpora suo imperio, potestate sibi a Deo tradita.
RA
Super quo quid dubium esse possit, plene non video. Non enim aestimo aliquem dubitare quin omne quod
Angeli faciunt, operentur potestate a Deo donata.
Si vero hoc convertatur in dubium quod dicitur eos movere caelestia corpora suo imperio, irrationabilis dubitatio
videtur.
Non enim possunt movere aliquod corpus per contactum quantitatis, cum sint incorporei, sed per contactum
virtutis.
Nihil autem est altius in Angelis quam eorum intellectus, cum et ipsi a Dionysio intellectus vel mentes
nominentur: unde eorum motiones a virtute intellectus procedunt.

1

