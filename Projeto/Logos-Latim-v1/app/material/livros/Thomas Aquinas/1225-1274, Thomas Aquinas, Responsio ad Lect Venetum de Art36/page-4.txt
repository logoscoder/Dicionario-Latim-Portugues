|#12 Articulus 12
AG
Duodecimus articulus est, quod post opera sex dierum nullum corpus Deus moverit immediate.
RA
Hoc verum est quantum ad illas corporis motiones quae per creaturam fieri possunt. Sunt enim aliquae corporis
motiones quae nullo modo per creaturam fieri possunt, sicut quod corpora mortua reviviscant, quod caeci
illuminentur et similia; et tales corporum transmutationes Deus immediate operatur quantum ad principalem
effectum licet quantum ad aliquos effectus conjunctos non ministerium Angelorum.
|#13 Articulus 13
AG
Tertiusdecimus articulus est quod Deus non potest nec vult movere aliquod corpus immediate.
RA
Iste articulus implicite proponitur. Ex una parte dicitur quod Deus sua virtute potest omne corpus immediate
movere; quod non video quin repugnet ei quod dicitur, quod non potest corpus movere immediate, referatur ad
hoc quod subditur.
Ita quod movere quod est divisibile et mensuratum tempore sit actio Dei, quae est ejus essentia simplicissima;
hoc enim Deus nec facere nec vult quod ejus actio quae est sua essentia sit divisibilis et tempore mensurata.
Sed cum dicitur Deus movet aliquod corpus, per hoc verbum movet non importatur actio divisibilis et tempore
mensurata, sed actio simplex, quae est sua essentia: nam non solum Deus sed etiam quilibet intellectus movet per
imperium, ut supra dictum est. Imperium autem intellectus nihil est aliud quam conceptio effectus ordinata ad
implendum.
Velle autem et intelligere Dei non est aliud quam ejus essentia: unde sicut actio qua Deus creavit res, ita et actio
qua Deus potest immediate movere corpus, nihil est aliud quam ejus intelligere et ejus velle.
|#14 Articulus 14
AG
Quartusdecimus articulus est quod si nulla essent lumina stellarum, et nullus esset motus caelestium corporum,
omnia animalia corruptibilia in momento morerentur.
RA
De hoc quid mihi videtur, supra dictum est. Mors enim est per separationem animae a corpore; quae non fit nisi
per aliquam mutationem corporis a naturali dispositione, quae non potest esse in instanti tota, sed ejus causa et
principium potest esse in instanti.
|#15 Articulus 15
AG
Quintusdecimus articulus est quod Deus facit miracula ministerio Angelorum.
RA
Hoc puto verum esse; ita tamen quod in omnibus miraculis operatio Angelorum se potest extendere ad
principales effectus.
|#16 Articulus 16
AG
Sextusdecimus articulus est, quod Deus non tantum aliqua miracula sed etiam omnia miracula faciat ministerio
Angelorum sive visibili.
RA
Et hoc etiam verum puto quantum ad aliquod Angelorum ministerium; ita tamen quod ministerium Angelorum
non extendatur ad omnia quae fiunt in miraculo, sicut in praedictis exemplis patet, et in formatione corporis
Christi ex virgine.
|#17 Articulus 17
AG
Septimusdecimus articulus est quod divinitas in Christo faciebat miracula auctoritate, et humanitas in eodem
faciebat eadem miracula ministerio.
RA
Dicendum quod hoc verum est; nam divinitas Christi operabatur per humanitatem sicut per organum, ut
Damascenus dicit.
Eadem autem est in operando ratio organi et ministri, quia utrumque movet per hoc quod est ab alio motu.
|#18 Articulus 18
4

