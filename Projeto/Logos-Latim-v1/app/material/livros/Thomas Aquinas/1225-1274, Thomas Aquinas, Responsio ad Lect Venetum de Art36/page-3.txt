Hoc ex necessitate sequitur, si sunt causa motus caeli, qui est causa generationis et corruptionis in inferioribus
corporibus ut Dionysius dicit IV cap.
De div. Nom.. Quod enim est causa causae, est causa causati.
|#9 Articulus 9
AG
Nonus articulus est quod Angeli sunt factores omnium corporum naturaliter compositorum, sive humanorum,
sive aliorum; quia causare aliquid ex aliquo est facere.
RA
Hoc potest calumniam habere, eo quod verbo faciendi ut plurimum utimur in operibus artis, et non operibus
naturae; non enim consuete dicitur quod pater facit filium; unde et secundum hunc modum loquendi Philosophus
dicit in VI ethic.
Quod ars est recta ratio factibilium; et secundum hoc inconsuetum videtur quod Angeli vel caelestia corpora
faciant corpora humana vel alia corpora composita naturaliter generata. Id enim videmur facere quod est in
arbitrio nostro quale futurum sit; cujusmodi sunt corpora artis. Opera autem naturae non subsunt arbitrio
naturalium causarum, sed consequuntur necessitatem ordinis naturalis subjectam arbitrio Dei instituentis
naturam: unde facere effectus naturales magis solet attribui Deo.
Invenitur tamen verbum faciendi attributum etiam causis naturalibus, secundum quod consuevit dici quod omne
agens facit simile sibi; prout ignis dicitur calefacere, quod nihil est aliud quam facere calidum; et secundum
istum modum loquendi dici posset quod corpora caelestia et etiam Angeli faciunt corpora composita inferiora.
Sed in talibus sequendus est magis usus loquendi, quia secundum Philosophum nominibus est utendum ut plures;
quamvis vanum videatur contendere de nominibus, ubi constat de rebus.
|#10 Articulus 10
AG
Decimus articulus est quod faber naturaliter non posset movere manum ad martellum vel aliud naturaliter
operandum sine Angelis moventibus corpora caelestia.
RA
Hoc non habet explicitam veritatem. Manifestum est enim quod omnia corpora mixta conservantur in esse per
motum corporum caelestium, ex hoc quod certo modo caelestis motus et conservantur et corrumpuntur et
secundum aliquam elongationem vel appropinquationem aliquorum corporum caelestium generantur,
conservantur et corrumpuntur. Si ergo sic intelligatur quod dictum est quod cessante motu caelestium corporum
qui est per Angelos, corrumpentur humana corpora et fabrorum et martellorum et omnia corpora mixta
secundum naturae ordinem nisi supernaturali virtute conservaretur in esse; veritatem habet quod dicitur; si enim
corpus fabri dissolveretur, manifestum est quod non posset faber manum movere ad martellum.
Si autem intelligamus quod supernaturali Dei virtute humana corpora conserventur etiam motu caeli cessante,
convenienter oportet dicere quod remaneant corpora humana eamdem habitudinem habentia ad animas quam
nunc habent vel etiam quod sint eis magis subjecta, unde sicut modo anima fabri potest movere manum ad
martellum, ita etiam et cessante motu caeli si tamen sapientia divina hoc habeat quod martelli conserventur in
illo statu sicut conservabuntur humana corpora quod tamen probabile non videtur, neque impedit quod dicitur de
aeris divisione quia et si aer non sit corruptibilis motu caeli cessante, suam tamen naturam non perdet, secundum
quam est facile divisibilis ratione suae humiditatis et subtilitatis, ita etiam ut instrumentum vocalis laudis esse
possit.
|#11 Articulus 11
AG
Undecimus articulus est quod cessantibus motibus caelestium corporum, omne corpus elementatum corruptibile
in elementa solveretur in momento.
RA
Hoc quidem aliquo modo intellectum credo esse verum, et aliquo modo falsum.
Necesse est enim quod motus caeli, sicut et quilibet motus, cesset in momento quia ultimum instans temporis
respondet ultimo instanti motus. Si ergo intelligatur corruptionem istorum corporum, vel resolutionem in
elementa esse in instanti, quantum ad suum principium, verum est; si autem quantum ad suum terminum, falsum
est. Corpora enim caelestia sunt causae causantes et conservantes sicut causae moventes, unde et corruptio et
resolutio quae ex substractione talis causae accidit, oportet quod sit per motum. Nullius autem motus terminus et
principium potest esse in eodem momento; sed omnis motus indiget aliquo tempore.
Secus autem est de substractione conservationis divinae; quia enim ipse est essendi rebus, immobiliter operans,
sicut in momento res in esse produxit creando et non tempore, ita ejus operatione cessante, res in momento esse
deficerent, et non per aliquem motum.

3

