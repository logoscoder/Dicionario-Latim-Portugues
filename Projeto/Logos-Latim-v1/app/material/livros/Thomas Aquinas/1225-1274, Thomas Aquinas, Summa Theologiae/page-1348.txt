corporis, quod est necessarium ministerio virtutis nutritivae; superfluum autem erogat ad generationem alterius
per virtutem generativam.
Ex parte autem recipientis requiritur quod necessitatem habeat, alioquin non esset ratio quare eleemosyna ei
daretur. Sed cum non possit ab aliquo uno omnibus necessitatem habentibus subveniri, non omnis necessitas
obligat ad praeceptum, sed illa sola sine qua is qui necessitatem patitur sustentari non potest.
In illo enim casu locum habet quod Ambrosius dicit, pasce fame morientem. Si non paveris, occidisti.
Sic igitur dare eleemosynam de superfluo est in praecepto; et dare eleemosynam ei qui est in extrema necessitate.
Alias autem eleemosynam dare est in consilio, sicut et de quolibet meliori bono dantur consilia.
RA1
Ad primum ergo dicendum quod Daniel loquebatur regi qui non erat legi Dei subiectus. Et ideo ea etiam quae
pertinent ad praeceptum legis, quam non profitebatur, erant ei proponenda per modum consilii. Vel potest dici
quod loquebatur in casu illo in quo dare eleemosynam non est in praecepto.
RA2
Ad secundum dicendum quod bona temporalia, quae homini divinitus conferuntur, eius quidem sunt quantum ad
proprietatem, sed quantum ad usum non solum debent esse eius, sed etiam aliorum, qui ex eis sustentari possunt
ex eo quod ei superfluit.
Unde basilius dicit, si fateris ea tibi divinitus provenisse (scilicet temporalia bona) an iniustus est Deus
inaequaliter res nobis distribuens? cur tu abundas, ille vero mendicat, nisi ut tu bonae dispensationis merita
consequaris, ille vero patientiae braviis decoretur? est panis famelici quem tu tenes, nudi tunica quam in conclavi
conservas, discalceati calceus qui penes te marcescit, indigentis argentum quod possides inhumatum.
Quocirca tot iniuriaris quot dare valeres.
Et hoc idem dicit Ambrosius, in decret., dist. XLVII.
RA3
Ad tertium dicendum quod est aliquod tempus dare in quo mortaliter peccat si eleemosynam dare omittat, ex
parte quidem recipientis, cum apparet evidens et urgens necessitas, nec apparet in promptu qui ei subveniat; ex
parte vero dantis, cum habet superflua quae secundum statum praesentem non sunt sibi necessaria, prout
probabiliter aestimari potest.
Nec oportet quod consideret ad omnes casus qui possunt contingere in futurum, hoc enim esset de crastino
cogitare, quod Dominus prohibet, Matth. VI.
Sed debet diiudicari superfluum et necessarium secundum ea quae probabiliter et ut in pluribus occurrunt.
RA4
Ad quartum dicendum quod omnis subventio proximi reducitur ad praeceptum de honoratione parentum.
Sic enim et apostolus interpretatur, I ad Tim. IV, dicens, pietas ad omnia utilis est, promissionem habens vitae
quae nunc est et futurae, quod dicit quia in praecepto de honoratione parentum additur promissio, ut sis
longaevus super terram.
Sub pietate autem comprehenditur omnis eleemosynarum largitio.
|a6 Articulus 6
AG1
Ad sextum sic proceditur. Videtur quod aliquis non debeat eleemosynam dare de necessario. Ordo enim caritatis
non minus attenditur penes effectum beneficii quam penes interiorem affectum. Peccat autem qui praepostere
agit in ordine caritatis, quia ordo caritatis est in praecepto. Cum ergo ex ordine caritatis plus debeat aliquis se
quam proximum diligere, videtur quod peccet si subtrahat sibi necessaria ut alteri largiatur.
AG2
Praeterea, quicumque largitur de his quae sunt necessaria sibi est propriae substantiae dissipator, quod pertinet ad
prodigum, ut patet per Philosophum, in IV ethic..
Sed nullum opus vitiosum est faciendum.
Ergo non est danda eleemosyna de necessario.
AG3
Praeterea, apostolus dicit, I ad Tim. V, si quis suorum, et maxime domesticorum curam non habet, fidem negavit
et est infideli deterior.
Sed quod aliquis det de his quae sunt sibi necessaria vel suis videtur derogare curae quam quis debet habere de
se et de suis.
Ergo videtur quod quicumque de necessariis eleemosynam dat, quod graviter peccet.
SC
Sed contra est quod Dominus dicit, Matth. XIX, si vis perfectus esse, vade et vende omnia quae habes, et da
pauperibus.
Sed ille qui dat omnia quae habet pauperibus non solum dat superflua sed etiam necessaria.
Ergo de necessariis potest homo eleemosynam dare.
CO
1348

