RA4
Ad quartum dicendum quod irascibilis in homine naturaliter subiicitur rationi. Et ideo actus eius intantum est
homini naturalis inquantum est secundum rationem, inquantum vero est praeter ordinem rationis, est contra
hominis naturam.
|a3 Articulus 3
AG1
Ad tertium sic proceditur. Videtur quod omnis ira sit peccatum mortale.
Dicitur enim iob V, virum stultum interficit iracundia, et loquitur de interfectione spirituali, a qua peccatum
mortale denominatur. Ergo ira est peccatum mortale.
AG2
Praeterea, nihil meretur damnationem aeternam nisi peccatum mortale. Sed ira meretur damnationem aeternam,
dicit enim Dominus, Matth. V, omnis qui irascitur fratri suo, reus erit iudicio; ubi dicit Glossa quod per illa tria,
quae ibi tanguntur, scilicet, iudicium, Concilium et Gehennam, diversae mansiones in aeterna damnatione, pro
modo peccati, singulariter exprimuntur.
Ergo ira est peccatum mortale.
AG3
Praeterea, quidquid contrariatur caritati est peccatum mortale.
Sed ira de se contrariatur caritati, ut patet per Hieronymum, super illud Matth. V, qui irascitur fratri suo etc., ubi
dicit quod hoc est contra proximi dilectionem.
Ergo ira est peccatum mortale.
SC
Sed contra est quod super illud Psalmi, irascimini et nolite peccare, dicit Glossa, venialis est ira quae non
perducitur ad effectum.
CO
Respondeo dicendum quod motus irae potest esse inordinatus et peccatum dupliciter, sicut dictum est.
Uno modo, ex parte appetibilis, utpote cum aliquis appetit iniustam vindictam. Et sic ex genere suo ira est
peccatum mortale, quia contrariatur caritati et iustitiae. Potest tamen contingere quod talis appetitus sit peccatum
veniale propter imperfectionem actus. Quae quidem imperfectio attenditur vel ex parte appetentis, puta cum
motus irae praevenit iudicium rationis, vel etiam ex parte appetibilis, puta cum aliquis appetit in aliquo modico
se vindicare, quod quasi nihil est reputandum, ita quod etiam si actu inferatur, non esset peccatum mortale; puta
si aliquis parum trahat aliquem puerum per capillos, vel aliquid huiusmodi. Alio modo potest esse motus irae
inordinatus quantum ad modum irascendi, utpote si nimis ardenter irascatur interius, vel si nimis exterius
manifestet signa irae. Et sic ira secundum se non habet ex suo genere rationem peccati mortalis. Potest tamen
contingere quod sit peccatum mortale, puta si ex vehementia irae aliquis excidat a dilectione Dei et proximi.
RA1
Ad primum ergo dicendum quod ex illa auctoritate non habetur quod omnis ira sit peccatum mortale, sed quod
stulti per iracundiam spiritualiter occiduntur, inquantum scilicet, non refrenando per rationem motum irae,
dilabuntur in aliqua peccata mortalia, puta in blasphemiam Dei vel in iniuriam proximi.
RA2
Ad secundum dicendum quod Dominus verbum illud dixit de ira, quasi superaddens ad illud verbum legis, qui
occiderit, reus erit iudicio. Unde loquitur ibi Dominus de motu irae quo quis appetit proximi occisionem, aut
quamcumque gravem laesionem, cui appetitui si consensus rationis superveniat, absque dubio erit peccatum
mortale.
RA3
Ad tertium dicendum quod in illo casu in quo ira contrariatur caritati, est peccatum mortale, sed hoc non semper
accidit, ut ex dictis patet.
|a4 Articulus 4
AG1
Ad quartum sic proceditur. Videtur quod ira sit gravissimum peccatum.
Dicit enim chrysostomus quod nihil est turpius visu furentis, et nihil deformius severo visu, et multo magis,
anima.
Ergo ira est gravissimum peccatum.
AG2
Praeterea, quanto aliquod peccatum est magis nocivum, tanto videtur esse peius, quia sicut Augustinus dicit, in
enchirid., malum dicitur aliquid quod nocet.
Ira autem maxime nocet, quia aufert homini rationem, per quam est Dominus sui ipsius; dicit enim chrysostomus
quod irae et insaniae nihil est medium, sed ira temporaneus est quidam Daemon, magis autem et Daemonium
habente difficilius.
1877

