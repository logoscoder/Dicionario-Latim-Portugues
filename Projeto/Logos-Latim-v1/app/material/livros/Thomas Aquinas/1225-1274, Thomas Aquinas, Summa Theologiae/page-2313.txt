Dicitur autem pro nobis factus maledictum, inquantum pro nobis passus est in ligno, ut supra dictum est.
Ergo per passionem suam nos redemit.
CO
Respondeo dicendum quod per peccatum dupliciter homo obligatus erat. Primo quidem, servitute peccati, quia
qui facit peccatum, servus est peccati, ut dicitur Ioan. VIII; et II Pet. II, a quo quis superatus est, huic et servus
addictus est.
Quia igitur diabolus hominem superaverat inducendo eum ad peccatum, homo servituti diaboli addictus erat.
Secundo, quantum ad reatum poenae, quo homo erat obligatus secundum Dei iustitiam. Et haec est servitus
quaedam, ad servitutem enim pertinet quod aliquis patiatur quod non vult, cum liberi hominis sit uti seipso ut
vult. Igitur, quia passio Christi fuit sufficiens et superabundans satisfactio pro peccato et reatu generis humani,
eius passio fuit quasi quoddam pretium, per quod liberati sumus ab utraque obligatione. Nam ipsa satisfactio qua
quis satisfacit sive pro se sive pro alio, pretium quoddam dicitur quo se redimit a peccato et poena, secundum
illud Dan. IV, peccata tua eleemosynis redime.
Christus autem satisfecit, non quidem pecuniam dando aut aliquid huiusmodi, sed dando id quod fuit maximum,
seipsum, pro nobis. Et ideo passio Christi dicitur esse nostra redemptio.
RA1
Ad primum ergo dicendum quod homo dicitur esse Dei dupliciter.
Uno modo, inquantum subiicitur potestati eius. Et hoc modo nunquam homo desiit Dei esse, secundum illud
Dan. IV, dominatur excelsus in regno hominum, et cuicumque voluerit, dabit illud.
Alio modo, per unionem caritatis ad eum, secundum quod dicitur Rom. VIII, si quis spiritum Christi non habet,
hic non est eius.
Primo igitur modo, nunquam homo desiit esse Dei.
Secundo modo, desiit esse Dei per peccatum. Et ideo, inquantum fuit a peccato liberatus, Christo passo
satisfaciente, dicitur per passionem Christi esse redemptus.
RA2
Ad secundum dicendum quod homo peccando obligatus erat et Deo et diabolo. Quantum enim ad culpam, Deum
offenderat, et diabolo se subdiderat, ei consentiens. Unde ratione culpae non erat factus servus Dei, sed potius, a
Dei servitute recedens, diaboli servitutem incurrerat, Deo iuste hoc permittente propter offensam in se
commissam. Sed quantum ad poenam, principaliter homo erat Deo obligatus, sicut summo iudici, diabolo autem
tanquam tortori, secundum illud Matth. V, ne forte tradat te adversarius tuus iudici, et iudex tradat te ministro,
idest Angelo poenarum crudeli, ut chrysostomus dicit.
Quamvis igitur diabolus iniuste, quantum in ipso erat, hominem, sua fraude deceptum, sub servitute teneret, et
quantum ad culpam et quantum ad poenam, iustum tamen erat hoc hominem pati, Deo hoc permittente quantum
ad culpam, et ordinante quantum ad poenam. Et ideo per respectum ad Deum iustitia exigebat quod homo
redimeretur, non autem per respectum ad diabolum.
RA3
Ad tertium dicendum quod, quia redemptio requirebatur ad hominis liberationem per respectum ad Deum, non
autem per respectum ad diabolum; non erat pretium solvendum diabolo, sed Deo. Et ideo Christus sanguinem
suum, qui est pretium nostrae redemptionis, non dicitur obtulisse diabolo, sed Deo.
|a5 Articulus 5
AG1
Ad quintum sic proceditur. Videtur quod esse redemptorem non sit proprium Christi.
Dicitur enim in Psalmo, redemisti me, Domine Deus veritatis.
Sed esse Dominum Deum veritatis convenit toti trinitati. Non ergo est proprium Christo.
AG2
Praeterea, ille dicitur redimere qui dat pretium redemptionis.
Sed Deus pater dedit filium suum redemptionem pro peccatis nostris, secundum illud Psalmi, redemptionem
misit Dominus populo suo; Glossa, idest Christum, qui dat redemptionem captivis.
Ergo non solum Christus, sed etiam Deus pater nos redemit.
AG3
Praeterea, non solum passio Christi, sed etiam aliorum sanctorum, proficua fuit ad nostram salutem, secundum
illud Coloss. I, gaudeo in passionibus pro vobis, et adimpleo ea quae desunt passionum Christi in carne mea pro
corpore eius, quod est ecclesia.
Ergo non solum Christus debet dici redemptor, sed etiam alii sancti.
SC
Sed contra est quod dicitur Galat. III, Christus nos redemit de maledicto legis, factus pro nobis maledictum. Sed
solus Christus factus est pro nobis maledictum.
Ergo solus Christus debet dici noster redemptor.
CO
2313

