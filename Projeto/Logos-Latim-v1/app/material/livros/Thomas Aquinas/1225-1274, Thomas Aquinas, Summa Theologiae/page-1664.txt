Unde Hieronymus dicit, in epistola ad Heliodorum, per calcatum perge patrem, per calcatam perge matrem, ad
vexillum crucis evola.
Summum genus pietatis est in hac re fuisse crudelem.
Et ideo in tali casu dimittenda sunt officia in parentes propter divinum religionis cultum. Si vero exhibendo
debita obsequia parentibus non abstrahamur a divino cultu, hoc iam pertinebit ad pietatem.
Et sic non oportebit propter religionem pietatem deserere.
RA1
Ad primum ergo dicendum quod Gregorius, exponens illud verbum Domini, dicit quod parentes quos
adversarios in via Dei patimur, odiendo et fugiendo nescire debemus.
Si enim parentes nostri nos provocent ad peccandum, et abstrahant nos a cultu divino, debemus quantum ad hoc
eos deserere et odire.
Et hoc modo dicuntur Levitae suos consanguineos ignorasse, quia idololatris, secundum mandatum Domini, non
pepercerunt, ut habetur Exod. XXXII.
Iacobus autem et ioannes laudantur ex hoc quod secuti sunt Dominum dimisso parente, non quia eorum pater eos
provocaret ad malum, sed quia aliter aestimabant ipsum posse vitam transigere, eis sequentibus Christum.
RA2
Ad secundum dicendum quod Dominus ideo prohibuit discipulum a sepultura patris, quia, sicut chrysostomus
dicit, per hoc eum Dominus a multis malis eripuit, puta luctibus et maeroribus, et aliis quae hinc expectantur.
Post sepulturam enim necesse erat et testamenta scrutari, et haereditatis divisionem, et alia huiusmodi. Et
praecipue quia alii erant qui complere poterant huius funeris sepulturam.
Vel, sicut Cyrillus exponit, super Lucam, discipulus ille non petiit quod patrem iam defunctum sepeliret, sed
adhuc viventem in senectute sustentaret usquequo sepeliret.
Quod Dominus non concessit, quia erant alii qui eius curam habere poterant, linea parentelae adstricti.
RA3
Ad tertium dicendum quod hoc ipsum quod parentibus carnalibus ex pietate exhibemus, in Deum referimus,
sicut et alia misericordiae opera quae quibuscumque proximis impendimus, Deo exhibita videntur secundum
illud Matth. XXV, quod uni ex minimis meis fecistis, mihi fecistis.
Et ideo si carnalibus parentibus nostra obsequia sunt necessaria, ut sine his sustentari non possint; nec nos ad
aliquid contra Deum inducant, non debemus intuitu religionis eos deserere. Si autem sine peccato eorum
obsequiis vacare non possumus; vel etiam si absque nostro obsequio possunt sustentari, licitum est eorum
obsequia praetermittere ad hoc quod amplius religioni vacemus.
RA4
Ad quartum dicendum quod aliud est dicendum de eo qui est adhuc in saeculo constitutus, et aliud de eo qui est
iam in religione professus. Ille enim qui est in saeculo constitutus, si habet parentes qui sine ipso sustentari non
possunt, non debet, eis relictis, religionem intrare, quia transgrederetur praeceptum de honoratione parentum.
Quamvis dicant quidam quod etiam in hoc casu licite posset eos deserere, eorum curam Deo committens.
Sed si quis recte consideret, hoc esset tentare Deum, cum habens ex humano consilio quid ageret, periculo
parentes exponeret sub spe divini auxilii. Si vero sine eo parentes vitam transigere possent, licitum esset ei,
desertis parentibus, religionem intrare.
Quia filii non tenentur ad sustentationem parentum nisi causa necessitatis, ut dictum est.
Ille vero qui iam est in religione professus, reputatur iam quasi mortuus mundo. Unde non debet occasione
sustentationis parentum exire claustrum, in quo Christo consepelitur, et se iterum saecularibus negotiis implicare.
Tenetur tamen, salva sui praelati obedientia et suae religionis statu, pium studium adhibere qualiter eius
parentibus subveniatur.
|q102 Quaestio 102
|a0 Prologus
Deinde considerandum est de observantia, et partibus eius. Per quae de oppositis vitiis erit manifestum. Circa
observantiam autem quaeruntur tria. Primo, utrum observantia sit specialis virtus ab aliis distincta. Secundo, quid
observantia exhibeat.
Tertio, de comparatione eius ad pietatem.
|a1 Articulus 1
AG1
Ad primum sic proceditur. Videtur quod observantia non sit specialis virtus ab aliis distincta. Virtutes enim
distinguuntur secundum obiecta. Sed obiectum observantiae non distinguitur ab obiecto pietatis.
Dicit enim tullius, in sua rhetorica, quod observantia est per quam homines aliqua dignitate antecedentes quodam
cultu et honore dignantur.
Sed cultum et honorem etiam pietas exhibet parentibus, qui dignitate antecedunt.
1664

