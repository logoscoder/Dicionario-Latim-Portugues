Ad tertium dicendum quod, sicut supra habitum est, nihil potest esse homini sufficiens causa peccati, quod est
spiritualis ruina, nisi propria voluntas. Et ideo dicta vel facta alterius hominis possunt esse solum causa
imperfecta, aliqualiter inducens ad ruinam.
Et propter hoc non dicitur, dans causam ruinae, sed, dans occasionem, quod significat causam imperfectam, et
non semper causam per accidens.
Et tamen nihil prohibet in quibusdam definitionibus poni id quod est per accidens, quia id quod est secundum
accidens uni potest per se alteri convenire, sicut in definitione fortunae ponitur causa per accidens, in II physic..
RA4
Ad quartum dicendum quod dictum vel factum alterius potest esse alteri causa peccandi dupliciter, uno modo,
per se; alio modo, per accidens. Per se quidem, quando aliquis suo malo verbo vel facto intendit alium ad
peccandum inducere; vel, etiam si ipse hoc non intendat, ipsum factum est tale quod de sui ratione habet ut sit
inductivum ad peccandum, puta quod aliquis publice facit peccatum vel quod habet similitudinem peccati.
Et tunc ille qui huiusmodi actum facit proprie dat occasionem ruinae, unde vocatur scandalum activum.
Per accidens autem aliquod verbum vel factum unius est alteri causa peccandi, quando etiam praeter intentionem
operantis, et praeter conditionem operis, aliquis male dispositus ex huiusmodi opere inducitur ad peccandum,
puta cum aliquis invidet bonis aliorum. Et tunc ille qui facit huiusmodi actum rectum non dat occasionem,
quantum in se est, sed alius sumit occasionem, secundum illud ad Rom. VII, occasione autem accepta, etc..
Et ideo hoc est scandalum passivum sine activo, quia ille qui recte agit, quantum est de se, non dat occasionem
ruinae quam alter patitur. Quandoque ergo contingit quod et sit simul scandalum activum in uno et passivum in
altero, puta cum ad inductionem unius alius peccat.
Quandoque vero est scandalum activum sine passivo, puta cum aliquis inducit verbo vel facto alium ad
peccandum, et ille non consentit. Quandoque vero est scandalum passivum sine activo, sicut iam dictum est.
RA5
Ad quintum dicendum quod infirmitas nominat promptitudinem ad scandalum; offensio autem nominat
indignationem alicuius contra eum qui peccat, quae potest esse quandoque sine ruina; scandalum autem importat
ipsam impactionem ad ruinam.
|a2 Articulus 2
AG1
Ad secundum sic proceditur. Videtur quod scandalum non sit peccatum. Peccata enim non eveniunt ex
necessitate, quia omne peccatum est voluntarium, ut supra habitum est.
Sed Matth. XVIII dicitur, necesse est ut veniant scandala.
Ergo scandalum non est peccatum.
AG2
Praeterea, nullum peccatum procedit ex pietatis affectu, quia non potest arbor bona fructus malos facere, ut
dicitur Matth. VII.
Sed aliquod scandalum est ex pietatis affectu, dicit enim Dominus Petro, Matth. XVI, scandalum mihi es; ubi
dicit Hieronymus quod error apostoli, de pietatis affectu veniens, nunquam incentivum videtur esse diaboli.
Ergo non omne scandalum est peccatum.
AG3
Praeterea, scandalum impactionem quandam importat. Sed non quicumque impingit, cadit. Ergo scandalum
potest esse sine peccato, quod est spiritualis casus.
SC
Sed contra est quod scandalum est dictum vel factum minus rectum.
Ex hoc autem habet aliquid rationem peccati quod a rectitudine deficit. Ergo scandalum semper est cum peccato.
CO
Respondeo dicendum quod, sicut iam supra dictum est, duplex est scandalum, scilicet passivum, in eo qui
scandalizatur; et activum, in eo qui scandalizat, dans occasionem ruinae.
Scandalum igitur passivum semper est peccatum in eo qui scandalizatur, non enim scandalizatur nisi inquantum
aliqualiter ruit spirituali ruina, quae est peccatum. Potest tamen esse scandalum passivum sine peccato eius ex
cuius facto aliquis scandalizatur, sicut cum aliquis scandalizatur de his quae alius bene facit. Similiter etiam
scandalum activum semper est peccatum in eo qui scandalizat. Quia vel ipsum opus quod facit est peccatum, vel
etiam, si habeat speciem peccati, dimittendum est semper propter proximi caritatem, ex qua unusquisque conatur
saluti proximi providere; et sic qui non dimittit contra caritatem agit. Potest tamen esse scandalum activum sine
peccato alterius qui scandalizatur, sicut supra dictum est.
RA1
Ad primum ergo dicendum quod hoc quod dicitur, necesse est ut veniant scandala, non est intelligendum de
necessitate absoluta, sed de necessitate conditionali, qua scilicet necesse est praescita vel praenuntiata a Deo
evenire, si tamen coniunctim accipiatur, ut in primo libro dictum est.
Vel necesse est evenire scandala necessitate finis, quia utilia sunt ad hoc quod qui probati sunt manifesti fiant.
1390

