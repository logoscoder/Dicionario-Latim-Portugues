AG1
Ad quartum sic proceditur. Videtur quod militaris non debeat poni species prudentiae.
Prudentia enim contra artem dividitur, ut dicitur in VI ethic..
Sed militaris videtur esse quaedam ars in rebus bellicis; sicut patet per Philosophum, in III ethic..
Ergo militaris non debet poni species prudentiae.
AG2
Praeterea, sicut militare negotium continetur sub politico, ita etiam et plura alia negotia, sicut mercatorum,
artificum et aliorum huiusmodi. Sed secundum alia negotia quae sunt in civitate non accipiuntur aliquae species
prudentiae.
Ergo etiam neque secundum militare negotium.
AG3
Praeterea, in rebus bellicis plurimum valet militum fortitudo. Ergo militaris magis pertinet ad fortitudinem quam
ad prudentiam.
SC
Sed contra est quod dicitur Prov. XXIV, cum dispositione initur bellum, et erit salus ubi sunt multa consilia.
Sed consiliari pertinet ad prudentiam.
Ergo in rebus bellicis maxime necessaria est aliqua species prudentiae quae militaris dicitur.
CO
Respondeo dicendum quod ea quae secundum artem et rationem aguntur conformia esse oportet his quae sunt
secundum naturam, quae a ratione divina sunt instituta. Natura autem ad duo intendit primo quidem, ad
regendum unamquamque rem in seipsa; secundo vero, ad resistendum extrinsecis impugnantibus et corruptivis.
Et propter hoc non solum dedit animalibus vim concupiscibilem, per quam moveantur ad ea quae sunt saluti
eorum accommoda; sed etiam vim irascibilem, per quam animal resistit impugnantibus.
Unde et in his quae sunt secundum rationem non solum oportet esse prudentiam politicam, per quam
convenienter disponantur ea quae pertinent ad bonum commune; sed etiam militarem, per quam hostium insultus
repellantur.
RA1
Ad primum ergo dicendum quod militaris potest esse ars secundum quod habet quasdam regulas recte utendi
quibusdam exterioribus rebus, puta armis et equis, sed secundum quod ordinatur ad bonum commune, habet
magis rationem prudentiae.
RA2
Ad secundum dicendum quod alia negotia quae sunt in civitate ordinantur ad aliquas particulares utilitates, sed
militare negotium ordinatur ad tuitionem totius boni communis.
RA3
Ad tertium dicendum quod executio militiae pertinet ad fortitudinem, sed directio ad prudentiam, et praecipue
secundum quod est in duce exercitus.
|q51 Quaestio 51
|a0 Prologus
Deinde considerandum est de virtutibus adiunctis prudentiae, quae sunt quasi partes potentiales ipsius. Et circa
hoc quaeruntur quatuor. Primo, utrum eubulia sit virtus. Secundo, utrum sit specialis virtus a prudentia distincta.
Tertio, utrum synesis sit specialis virtus. Quarto, utrum gnome sit specialis virtus.
|a1 Articulus 1
AG1
Ad primum sic proceditur. Videtur quod eubulia non sit virtus.
Quia secundum Augustinum, in libro de Lib. Arb., virtutibus nullus male utitur.
Sed eubulia, quae est bene consiliativa, aliqui male utuntur, vel quia astuta consilia excogitant ad malos fines
consequendos; aut quia etiam ad bonos fines consequendos aliqua peccata ordinant, puta qui furatur ut
eleemosynam det.
Ergo eubulia non est virtus.
AG2
Praeterea, virtus perfectio quaedam est, ut dicitur in VII phys..
Sed eubulia circa consilium consistit, quod importat dubitationem et inquisitionem, quae imperfectionis sunt.
Ergo eubulia non est virtus.
AG3
Praeterea, virtutes sunt connexae ad invicem, ut supra habitum est.
Sed eubulia non est connexa aliis virtutibus multi enim peccatores sunt bene consiliativi, et multi iusti sunt in
consiliis tardi. Ergo eubulia non est virtus.
1432

