Ad tertium dicendum quod delectatio non habet quod sit optimum ex hoc quod est delectatio, sed ex hoc quod
est perfecta quies in optimo. Unde non oportet quod omnis delectatio sit optima, aut etiam bona. Sicut aliqua
scientia est optima, non tamen omnis.
|a4 Articulus 4
AG1
Ad quartum sic proceditur. Videtur quod delectatio non sit mensura vel regula boni et mali moralis.
Omnia enim mensurantur primo sui generis, ut dicitur in X metaphys..
Sed delectatio non est primum in genere Moralium, sed praecedunt ipsam amor et desiderium. Non ergo est
regula bonitatis et malitiae in moralibus.
AG2
Praeterea, mensuram et regulam oportet esse uniformem, et ideo motus qui est maxime uniformis, est mensura et
regula omnium motuum, ut dicitur in X metaphys..
Sed delectatio est varia et multiformis, cum quaedam earum sint bonae, et quaedam malae.
Ergo delectatio non est mensura et regula Moralium.
AG3
Praeterea, certius iudicium sumitur de effectu per causam, quam e converso. Sed bonitas vel malitia operationis
est causa bonitatis vel malitiae delectationis, quia bonae delectationes sunt quae consequuntur bonas operationes,
malae autem quae malas, ut dicitur in X ethic..
Ergo delectationes non sunt regula et mensura bonitatis et malitiae in moralibus.
SC
Sed contra est quod Augustinus dicit, super illud Psalmi VII, scrutans corda et renes Deus, finis curae et
cogitationis est delectatio ad quam quis nititur pervenire.
Et Philosophus dicit, in VII ethic., quod delectatio est finis architecton, idest principalis, ad quem respicientes,
unumquodque hoc quidem malum, hoc autem bonum simpliciter dicimus.
CO
Respondeo dicendum quod bonitas vel malitia moralis principaliter in voluntate consistit, ut supra dictum est.
Utrum autem voluntas sit bona vel mala, praecipue ex fine cognoscitur. Id autem habetur pro fine, in quo
voluntas quiescit. Quies autem voluntatis, et cuiuslibet appetitus, in bono, est delectatio. Et ideo secundum
delectationem voluntatis humanae, praecipue iudicatur homo bonus vel malus; est enim bonus et virtuosus qui
gaudet in operibus virtutum; malus autem qui in operibus malis. Delectationes autem appetitus sensitivi non sunt
regula bonitatis vel malitiae moralis, nam cibus communiter delectabilis est secundum appetitum sensitivum,
bonis et malis. Sed voluntas bonorum delectatur in eis secundum convenientiam rationis, quam non curat
voluntas malorum.
RA1
Ad primum ergo dicendum quod amor et desiderium sunt priora delectatione in via generationis. Sed delectatio
est prior secundum rationem finis, qui in operabilibus habet rationem principii, a quo maxime sumitur iudicium,
sicut a regula vel mensura.
RA2
Ad secundum dicendum quod omnis delectatio in hoc est uniformis, quod est quies in aliquo bono, et secundum
hoc potest esse regula vel mensura. Nam ille bonus est cuius voluntas quiescit in vero bono; malus autem, cuius
voluntas quiescit in malo.
RA3
Ad tertium dicendum quod, cum delectatio perficiat operationem per modum finis, ut supra dictum est; non
potest esse operatio perfecte bona, nisi etiam adsit delectatio in bono, nam bonitas rei dependet ex fine. Et sic
quodammodo bonitas delectationis est causa bonitas in operatione.
|q35 Quaestio 35
|a0 Prologus
Deinde considerandum est de dolore et tristitia. Et circa hoc, primo considerandum est de tristitia, seu dolore,
secundum se; secundo, de causis eius; tertio, de effectibus ipsius; quarto, de remediis eius; quinto, de bonitate
vel malitia eius.
Circa primum quaeruntur octo. Primo, utrum dolor sit passio animae. Secundo, utrum tristitia sit idem quod
dolor.
Tertio, utrum tristitia, seu dolor, sit contraria delectationi.
Quarto, utrum omnis tristitia omni delectationi contrarietur.
Quinto, utrum delectationi contemplationis sit aliqua tristitia contraria. Sexto, utrum magis fugienda sit tristitia,
quam delectatio appetenda. Septimo, utrum dolor exterior sit maior quam dolor interior. Octavo, de speciebus
tristitiae.
753

