RA2
Ad secundum dicendum quod homines non debebant multiplicibus figuris arctari per Christum, qui venerat sua
veritate figuras impletas auferre. Et ideo ante passionem suam baptismum institutum non posuit sub praecepto,
sed voluit ad eius exercitium homines assuefieri; et praecipue in populo Iudaeorum, apud quem omnia facta
figuralia erant, ut Augustinus dicit, contra faustum.
Post passionem vero et resurrectionem, non solum Iudaeis, sed etiam gentilibus suo praecepto necessitatem
baptismi imposuit, dicens, euntes, docete omnes gentes.
RA3
Ad tertium dicendum quod sacramenta non sunt obligatoria nisi quando sub praecepto ponuntur. Quod quidem
non fuit ante passionem, ut dictum est.
Quod enim Dominus ante passionem Nicodemo dixit, Ioan. III, nisi quis renatus fuerit ex aqua et spiritu sancto,
non potest introire in regnum Dei, magis videtur ad futurum respicere quam ad praesens tempus.
|a3 Articulus 3
AG1
Ad tertium sic proceditur. Videtur quod aqua non sit propria materia baptismi.
Baptismus enim, secundum dionysium et Damascenum, habet vim illuminativam.
Sed illuminatio maxime competit igni.
Ergo baptismus magis debet fieri in igne quam in aqua, praesertim cum ioannes baptista, praenuntians Christi
baptismum, dicat, ille vos baptizabit in spiritu sancto et igni.
AG2
Praeterea, in baptismo significatur ablutio peccatorum. Sed multa alia sunt ablutiva quam aqua, sicut vinum et
oleum et alia huiusmodi. Ergo etiam in his potest fieri baptismus.
Non ergo aqua est propria materia baptismi.
AG3
Praeterea, sacramenta ecclesiae fluxerunt de latere Christi pendentis in cruce, ut supra dictum est.
Sed inde fluxit non solum aqua, sed etiam sanguis. Ergo videtur quod etiam in sanguine possit fieri baptismus.
Quod etiam magis videtur convenire cum effectu baptismi, quia dicitur Apoc. I, lavit nos a peccatis nostris in
sanguine suo.
AG4
Praeterea, sicut Augustinus et beda dicunt, Christus tactu suae mundissimae carnis vim regenerativam et
purgativam contulit aquis.
Sed non omnis aqua continuatur cum aqua iordanis, quam Christus tetigit sua carne. Ergo videtur quod non in
omni aqua possit fieri baptismus. Et ita aqua, inquantum huiusmodi, non est propria materia baptismi.
AG5
Praeterea, si aqua secundum se esset propria baptismi materia, non oporteret aliquid aliud fieri circa aquam, ad
hoc quod in ea baptismus fieret. Sed in solemni baptismo aqua in qua debet celebrari baptismus, exorcizatur et
benedicitur. Ergo videtur quod aqua secundum se non sit propria materia baptismi.
SC
Sed contra est quod Dominus dicit, Ioan. III, nisi quis renatus fuerit ex aqua et spiritu sancto, non potest introire
in regnum Dei.
CO
Respondeo dicendum quod ex institutione divina aqua est propria materia baptismi. Et hoc convenienter. Primo
quidem, quantum ad ipsam rationem baptismi, qui est regeneratio in spiritualem vitam, quod maxime congruit
aquae. Unde et semina, ex quibus generantur omnia viventia, scilicet plantae et animalia, humida sunt, et ad
aquam pertinent. Propter quod quidam Philosophi posuerunt aquam omnium rerum principium.
Secundo, quantum ad effectus baptismi, quibus competunt aquae proprietates. Quae sua humiditate lavat, ex quo
conveniens est ad significandum et causandum ablutionem peccatorum. Sua frigiditate etiam temperat
superfluitatem caloris, et ex hoc competit ad mitigandum concupiscentiam fomitis. Sua diaphanitate est luminis
susceptiva, unde competit baptismo inquantum est fidei sacramentum. Tertio, quia convenit ad repraesentandum
mysteria Christi, quibus iustificamur.
Ut enim dicit chrysostomus, super illud Ioan., nisi quis renatus fuerit etc., sicut in quodam sepulcro, in aqua,
submergentibus nobis capita, vetus homo sepelitur, et submersus deorsum occultatur, et deinde novus rursus
ascendit.
Quarto, quia ratione suae communitatis et abundantiae est conveniens materia necessitati huius sacramenti,
potest enim ubique de facili haberi.
RA1
Ad primum ergo dicendum quod illuminatio pertinet ad ignem active. Ille autem qui baptizatur, non efficitur
illuminans, sed illuminatus per fidem, quae est ex auditu, ut dicitur Rom. X.

2408

