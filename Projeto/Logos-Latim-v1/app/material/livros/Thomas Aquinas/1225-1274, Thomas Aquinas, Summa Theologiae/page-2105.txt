capitis. Et ideo eadem est secundum essentiam gratia personalis qua anima Christi est iustificata, et gratia eius
secundum quam est caput ecclesiae iustificans alios, differt tamen secundum rationem.
RA1
Ad primum ergo dicendum quod peccatum originale in Adam, quod est peccatum naturae, derivatum est a
peccato actuali ipsius, quod est peccatum personale, quia in eo persona corrupit naturam; qua corruptione
mediante, peccatum primi hominis derivatur ad posteros, secundum quod natura corrupta corrumpit personam.
Sed gratia non derivatur a Christo in nos mediante natura humana, sed per solam personalem actionem ipsius
Christi. Unde non oportet in Christo distinguere duplicem gratiam, quarum una respondeat naturae, alia
personae, sicut in Adam distinguitur peccatum naturae et personae.
RA2
Ad secundum dicendum quod diversi actus quorum unus est ratio et causa alterius, non diversificant habitum.
Actus autem personalis gratiae, qui est sanctum facere formaliter habentem, est ratio iustificationis aliorum, quae
pertinet ad gratiam capitis. Et inde est quod per huiusmodi differentiam non diversificatur essentia habitus.
RA3
Ad tertium dicendum quod gratia personalis et gratia capitis ordinantur ad aliquem actum, gratia autem unionis
non ordinatur ad actum, sed ad esse personale. Et ideo gratia personalis et gratia capitis conveniunt in essentia
habitus, non autem gratia unionis. Quamvis gratia personalis possit quodammodo dici gratia unionis, prout facit
congruitatem quandam ad unionem. Et secundum hoc, una per essentiam est gratia unionis et gratia capitis et
gratia singularis personae, sed differens sola ratione.
|a6 Articulus 6
AG1
Ad sextum sic proceditur. Videtur quod esse caput ecclesiae non sit proprium Christo.
Dicitur enim I Reg. XV, cum esses parvulus in oculis tuis, caput in tribubus Israel factus es.
Sed una est ecclesia in novo et in veteri testamento. Ergo videtur quod, eadem ratione, alius homo praeter
Christum potest esse caput ecclesiae.
AG2
Praeterea, ex hoc Christus dicitur caput ecclesiae quod gratiam influit ecclesiae membris. Sed etiam ad alios
pertinet gratiam aliis praebere, secundum illud Ephes. IV, omnis sermo malus ab ore vestro non procedat, sed si
quis bonus est ad aedificationem fidei, ut det gratiam audientibus.
Ergo videtur quod etiam alii quam Christo competat esse caput ecclesiae.
AG3
Praeterea, Christus, ex eo quod praeest ecclesiae, non solum dicitur caput, sed etiam pastor et fundamentum
ecclesiae. Sed non soli sibi Christus retinuit nomen pastoris, secundum illud I Pet. V, cum apparuerit princeps
pastorum, percipietis immarcescibilem gloriae coronam.
Nec etiam nomen fundamenti, secundum illud Apoc. XXI, murus civitatis habens fundamenta duodecim.
Ergo videtur quod nec etiam nomen capitis sibi soli retinuerit.
SC
Sed contra est quod dicitur Coloss. II, caput ecclesiae est ex quo corpus, per nexus et coniunctiones
subministratum et constructum, crescit in augmentum Dei.
Sed hoc soli Christo convenit. Ergo solus Christus est caput ecclesiae.
CO
Respondeo dicendum quod caput in alia membra influit dupliciter.
Uno modo, quodam intrinseco influxu, prout virtus motiva et sensitiva a capite derivatur ad cetera membra. Alio
modo, secundum exteriorem quandam gubernationem, prout scilicet secundum visum et alios sensus, qui in
capite radicantur, dirigitur homo in exterioribus actibus. Interior autem effluxus gratiae non est ab aliquo nisi a
solo Christo, cuius humanitas, ex hoc quod est divinitati adiuncta, habet virtutem iustificandi. Sed influxus in
membra ecclesiae quantum ad exteriorem gubernationem, potest aliis convenire. Et secundum hoc, aliqui alii
possunt dici capita ecclesiae, secundum illud Amos VI, optimates capita populorum.
Differenter tamen a Christo. Primo quidem, quantum ad hoc, quod Christus est caput omnium eorum qui ad
ecclesiam pertinent secundum omnem locum et tempus et statum, alii autem homines dicuntur capita secundum
quaedam specialia loca, sicut episcopi suarum ecclesiarum; vel etiam secundum determinatum tempus, sicut
Papa est caput totius ecclesiae, scilicet tempore sui pontificatus; et secundum determinatum statum, prout scilicet
sunt in statu viatoris. Alio modo, secundum quod Christus est caput ecclesiae propria virtute et auctoritate, alii
vero dicuntur capita inquantum vicem gerunt Christi; secundum illud II Cor. II, nam et ego, quod donavi, si quid
donavi, propter vos, in persona Christi; et II Cor. V, pro Christo legatione fungimur, tanquam Deo exhortante per
nos.
RA1
Ad primum ergo dicendum quod verbum illud intelligitur secundum quod ratio capitis consideratur ex exteriori
gubernatione, prout rex dicitur caput regni sui.
2105

