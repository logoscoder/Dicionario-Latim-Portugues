caelestis. Et similiter supra omnia quae quocumque modo sunt, invenitur unum primum principium essendi, ut
supra ostensum est.
RA1
Ad primum ergo dicendum quod contraria conveniunt in genere uno, et etiam conveniunt in ratione essendi. Et
ideo, licet habeant causas particulares contrarias, tamen oportet devenire ad unam primam causam communem.
RA2
Ad secundum dicendum quod privatio et habitus nata sunt fieri circa idem. Subiectum autem privationis est ens
in potentia, ut dictum est.
Unde, cum malum sit privatio boni, ut ex dictis patet, illi bono opponitur cui adiungitur potentia, non autem
summo bono, quod est actus purus.
RA3
Ad tertium dicendum quod unumquodque intenditur secundum propriam rationem. Sicut autem forma est
perfectio quaedam, ita privatio est quaedam remotio. Unde omnis forma et perfectio et bonum per accessum ad
terminum perfectum intenditur, privatio autem et malum per recessum a termino. Unde non dicitur malum et
peius per accessum ad summum malum, sicut dicitur bonum et melius per accessum ad summum bonum.
RA4
Ad quartum dicendum quod nullum ens dicitur malum per participationem, sed per privationem participationis.
Unde non oportet fieri reductionem ad aliquid quod sit per essentiam malum.
RA5
Ad quintum dicendum quod malum non potest habere causam nisi per accidens, ut supra ostensum est.
Unde impossibile est fieri reductionem ad aliquid quod sit per se causa mali. Quod autem dicitur, quod malum
est ut in pluribus, simpliciter falsum est. Nam generabilia et corruptibilia, in quibus solum contingit esse malum
naturae, sunt modica pars totius universi. Et iterum in unaquaque specie defectus naturae accidit ut in
paucioribus.
In solis autem hominibus malum videtur esse ut in pluribus, quia bonum hominis secundum sensum non est
hominis inquantum homo, idest secundum rationem; plures autem sequuntur sensum quam rationem.
RA6
Ad sextum dicendum quod in causis mali non est procedere in infinitum, sed est reducere omnia mala in aliquam
causam bonam, ex qua sequitur malum per accidens.
|q50 Quaestio 50
|a0 Prologus
Post haec considerandum est de distinctione corporalis et spiritualis creaturae. Et primo, de creatura pure
spirituali, quae in Scriptura sacra Angelus nominatur; secundo, de creatura pure corporali; tertio, de creatura
composita ex corporali et spirituali, quae est homo. Circa vero Angelos, considerandum est primo de his quae
pertinent ad eorum substantiam; secundo, de his quae pertinent ad eorum intellectum; tertio, de his quae
pertinent ad eorum voluntatem; quarto, de his quae pertinent ad eorum creationem. De substantia autem eorum
considerandum est et absolute, et per comparationem ad corporalia. Circa substantiam vero eorum absolute,
quinque quaeruntur. Primo, utrum sit aliqua creatura omnino spiritualis, et penitus incorporea. Secundo,
supposito quod Angelus sit talis, quaeritur utrum Angelus sit compositus ex materia et forma. Tertio, quaeritur
de multitudine eorum. Quarto, de differentia ipsorum ab invicem. Quinto, de immortalitate, seu incorruptibilitate
ipsorum.
|a1 Articulus 1
AG1
Ad primum sic proceditur. Videtur quod Angelus non sit omnino incorporeus. Illud enim quod est incorporeum
solum quoad nos, et non quoad Deum, non est incorporeum simpliciter.
Sed Damascenus dicit, in libro II, quod Angelus incorporeus et immaterialis dicitur quantum ad nos, sed
comparatus ad Deum, corporeus et materialis invenitur.
Non ergo est incorporeus simpliciter.
AG2
Praeterea, nihil movetur nisi corpus, ut probatur in VI physic..
Sed Damascenus dicit ibidem quod Angelus est substantia intellectualis semper mobilis.
Angelus ergo est substantia corporea.
AG3
Praeterea, Ambrosius dicit, in libro de spiritu sancto, omnis creatura certis suae naturae circumscripta est
limitibus.

261

