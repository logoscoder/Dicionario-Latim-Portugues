Ad quartum sic proceditur. Videtur quod scandalum sit peccatum mortale. Omne enim peccatum quod
contrariatur caritati est peccatum mortale, ut supra dictum est.
Sed scandalum contrariatur caritati, ut dictum est.
Ergo scandalum est peccatum mortale.
AG2
Praeterea, nulli peccato debetur poena damnationis aeternae nisi mortali. Sed scandalo debetur poena
damnationis aeternae, secundum illud Matth. XVIII, qui scandalizaverit unum de pusillis istis qui in me credunt,
expedit ei ut suspendatur mola asinaria in collo eius et demergatur in profundum maris.
Quia, ut dicit Hieronymus, multo melius est pro culpa brevem recipere poenam quam aeternis servari
cruciatibus.
Ergo scandalum est peccatum mortale.
AG3
Praeterea, omne peccatum quod in Deum committitur est peccatum mortale, quia solum peccatum mortale avertit
hominem a Deo. Sed scandalum est peccatum in Deum, dicit enim apostolus, I ad Cor. VIII, percutientes
conscientiam fratrum infirmam, in Christum peccatis.
Ergo scandalum semper est peccatum mortale.
SC
Sed contra, inducere aliquem ad peccandum venialiter potest esse peccatum veniale. Sed hoc pertinet ad
rationem scandali.
Ergo scandalum potest esse peccatum veniale.
CO
Respondeo dicendum quod, sicut supra dictum est, scandalum importat impactionem quandam, per quam aliquis
disponitur ad ruinam. Et ideo scandalum passivum quandoque quidem potest esse peccatum veniale, quasi
habens impactionem tantum, puta cum aliquis ex inordinato dicto vel facto alterius commovetur motu venialis
peccati. Quandoque vero est peccatum mortale, quasi habens cum impactione ruinam, puta cum aliquis ex
inordinato dicto vel facto alterius procedit usque ad peccatum mortale.
Scandalum autem activum, si sit quidem per accidens, potest esse quandoque quidem peccatum veniale, puta
cum aliquis vel actum peccati venialis committit; vel actum qui non est secundum se peccatum sed habet
aliquam speciem mali, cum aliqua levi indiscretione. Quandoque vero est peccatum mortale, sive quia committit
actum peccati mortalis; sive quia contemnit salutem proximi, ut pro ea conservanda non praetermittat aliquis
facere quod sibi libuerit. Si vero scandalum activum sit per se, puta cum intendit inducere alium ad peccandum,
si quidem intendat inducere ad peccandum mortaliter, est peccatum mortale. Et similiter si intendat inducere ad
peccandum venialiter per actum peccati mortalis.
Si vero intendat inducere proximum ad peccandum venialiter per actum peccati venialis, est peccatum veniale.
RA
Et per hoc patet responsio ad obiecta.
|a5 Articulus 5
AG1
Ad quintum sic proceditur. Videtur quod scandalum passivum possit etiam in perfectos cadere.
Christus enim fuit maxime perfectus.
Sed ipse dixit Petro, scandalum mihi es.
Ergo multo magis alii perfecti possunt scandalum pati.
AG2
Praeterea, scandalum importat impedimentum aliquod quod alicui opponitur in vita spirituali. Sed etiam perfecti
viri in processibus spiritualis vitae impediri possunt, secundum illud I ad Thess. II, voluimus venire ad vos, ego
quidem Paulus, semel et iterum, sed impedivit nos Satanas.
Ergo etiam perfecti viri possunt scandalum pati.
AG3
Praeterea, etiam in perfectis viris peccata venialia inveniri possunt, secundum illud I Ioan. I, si dixerimus
quoniam peccatum non habemus, ipsi nos seducimus.
Sed scandalum passivum non semper est peccatum mortale, sed quandoque veniale, ut dictum est.
Ergo scandalum passivum potest in perfectis viris inveniri.
SC
Sed contra est quod super illud Matth. XVIII, qui scandalizaverit unum de pusillis istis, dicit Hieronymus, nota
quod qui scandalizatur parvulus est, maiores enim scandala non recipiunt.
CO
Respondeo dicendum quod scandalum passivum importat quandam commotionem animi a bono in eo qui
scandalum patitur. Nullus autem commovetur qui rei immobili firmiter inhaeret. Maiores autem, sive perfecti,

1392

