Alii vero, scilicet cataphrygae et pepuziani, de infantis sanguine, quem de toto eius corpore minutis punctionum
vulneribus extorquent, quasi eucharistiam suam conficere perhibentur, miscendo eum farinae, panem inde
facientes.
Quidam vero, qui dicuntur aquarii, aquam solam, sub specie sobrietatis, in hoc sacramento offerunt.
Omnes autem hi errores, et similes, excluduntur per hoc quod Christus hoc sacramentum sub specie panis et vini
instituit, sicut patet Matth. XXVI.
Unde panis et vinum sunt materia conveniens huius sacramenti. Et hoc rationabiliter. Primo quidem, quantum ad
usum huius sacramenti, qui est manducatio. Sicut enim aqua assumitur in sacramento baptismi ad usum
spiritualis ablutionis quia corporalis ablutio communiter fit in aqua, ita panis et vinum, quibus communius
homines reficiuntur, assumuntur in hoc sacramento ad usum spiritualis manducationis.
Secundo, quantum ad passionem Christi, in qua sanguis a corpore est separatus. Et ideo in hoc sacramento, quod
est memoriale dominicae passionis, seorsum sumitur panis ut sacramentum corporis, et vinum ut sacramentum
sanguinis. Tertio, quantum ad effectum consideratum in unoquoque sumentium. Quia, ut Ambrosius dicit, super
epistolam ad Corinthios, hoc sacramentum valet ad tuitionem corporis et animae, et ideo caro Christi sub specie
panis pro salute corporis, sanguis vero sub specie vini pro salute animae offertur, sicut dicitur Levit. XVII, quod
animalis anima in sanguine est.
Quarto, quantum ad effectum respectu totius ecclesiae, quae constituitur ex diversis fidelibus, sicut panis
conficitur ex diversis granis, et vinum fluit ex diversis uvis, ut dicit Glossa super illud I Cor. X, multi unum
corpus sumus, etc..
RA1
Ad primum ergo dicendum quod, licet carnes animalium occisorum expresse repraesentent Christi passionem,
tamen minus competunt ad communem usum huius sacramenti, et ad ecclesiasticam unitatem significandam.
RA2
Ad secundum dicendum quod, licet non in omnibus terris nascatur triticum et vinum, tamen de facili ad omnes
terras deferri potest quantum sufficit ad usum huius sacramenti. Nec propter defectum alterius, est unum tantum
sine altero consecrandum, quia non esset perfectum sacrificium.
RA3
Ad tertium dicendum quod vinum in modica quantitate sumptum non potest aegrotanti multum nocere. Et tamen,
si nocumentum timeatur, non est necesse quod omnes accipientes corpus Christi, etiam sanguinem accipiant, ut
infra dicetur.
|a2 Articulus 2
AG1
Ad secundum sic proceditur. Videtur quod requiratur determinata quantitas panis et vini ad materiam huius
sacramenti. Effectus enim gratiae non sunt minus ordinati quam effectus naturae.
Sed, sicut dicitur in II de anima, omnium natura constantium positus est terminus et ratio magnitudinis et
augmenti.
Ergo multo magis in hoc sacramento, quod dicitur eucharistia, idest bona gratia, requiritur determinata quantitas
panis et vini.
AG2
Praeterea, ministris ecclesiae non est a Christo data potestas ad ea quae pertinent ad irrisionem fidei et
sacramentorum eius, secundum illud II Cor. X, secundum potestatem quam dedit mihi Deus in aedificationem, et
non in destructionem.
Sed hoc esset ad irrisionem sacramenti, si sacerdos vellet consecrare totum panem qui venditur in foro, et totum
vinum quod est in cellario. Ergo hoc facere non potest.
AG3
Praeterea, si aliquis baptizetur in mari, non tota aqua maris sanctificatur per formam baptismi, sed sola illa aqua
qua corpus baptizati abluitur. Ergo nec in hoc sacramento superflua quantitas panis consecrari potest.
SC
Sed contra est quod multum opponitur pauco, et magnum parvo.
Sed nulla est ita parva quantitas panis aut vini quae non possit consecrari. Ergo nulla est ita magna quae
consecrari non possit.
CO
Respondeo dicendum quod quidam dixerunt quod sacerdos non posset consecrare immensam quantitatem panis
aut vini, puta totum panem qui venditur in foro, aut totum vinum quod est in dolio.
Sed hoc non videtur esse verum. Quia in omnibus habentibus materiam, ratio determinationis materiae sumitur
ex ordine ad finem, sicut materia serrae est ferrum, ut sit apta sectioni.
Finis autem huius sacramenti est usus fidelium. Unde oportet quod quantitas materiae huius sacramenti
determinetur per comparationem ad usum fidelium. Non autem potest esse quod determinetur per
comparationem ad usum fidelium qui nunc occurrunt, alioquin sacerdos habens paucos parochianos, non posset
2469

