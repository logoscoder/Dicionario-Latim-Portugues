Praeterea, homo et Angelus pariter ordinantur ad beatitudinem vel gratiam. Sed homini non datur plus de gratia
secundum gradum naturalium. Ergo nec Angelo.
SC
Sed contra est quod magister dicit, III dist. II Sent., quod Angeli qui natura magis subtiles, et sapientia amplius
perspicaces creati sunt, hi etiam maioribus gratiae muneribus praediti sunt.
CO
Respondeo dicendum quod rationabile est quod secundum gradum naturalium Angelis data sint dona gratiarum
et perfectio beatitudinis. Cuius quidem ratio ex duobus accipi potest. Primo quidem ex parte ipsius Dei, qui per
ordinem suae sapientiae diversos gradus in angelica natura constituit. Sicut autem natura angelica facta est a Deo
ad gratiam et beatitudinem consequendam, ita etiam gradus naturae angelicae ad diversos gradus gratiae et
gloriae ordinari videntur, ut puta, si aedificator lapides polit ad construendam domum, ex hoc ipso quod aliquos
pulchrius et decentius aptat, videtur eos ad honoratiorem partem domus ordinare. Sic igitur videtur quod Deus
Angelos quos altioris naturae fecit, ad maiora gratiarum dona et ampliorem beatitudinem ordinaverit.
Secundo apparet idem ex parte ipsius Angeli. Non enim Angelus est compositus ex diversis naturis, ut inclinatio
unius naturae impetum alterius impediat aut retardet; sicut in homine accidit, in quo motus intellectivae partis aut
retardatur aut impeditur ex inclinatione partis sensitivae. Quando autem non est aliquid quod retardet aut
impediat, natura secundum totam suam virtutem movetur. Et ideo rationabile est quod Angeli qui meliorem
naturam habuerunt, etiam fortius et efficacius ad Deum sint conversi. Hoc autem etiam in hominibus contingit,
quod secundum intensionem conversionis in Deum datur maior gratia et gloria. Unde videtur quod Angeli qui
habuerunt meliora naturalia, habuerunt plus de gratia et gloria.
RA1
Ad primum ergo dicendum quod, sicut gratia est ex mera Dei voluntate, ita etiam et natura Angeli. Et sicut
naturam Dei voluntas ordinavit ad gratiam ita et gradus naturae ad gradus gratiae.
RA2
Ad secundum dicendum quod actus rationalis creaturae sunt ab ipsa; sed natura est immediate a Deo. Unde
magis videtur quod gratia detur secundum gradum naturae, quam ex operibus.
RA3
Ad tertium dicendum quod diversitas naturalium aliter est in Angelis, qui differunt specie; et aliter in hominibus,
qui differunt solo numero. Differentia enim secundum speciem est propter finem, sed differentia secundum
numerum est propter materiam. In homine etiam est aliquid quod potest impedire vel retardare motum
intellectivae naturae, non autem in Angelis.
Unde non est eadem ratio de utroque.
|a7 Articulus 7
AG1
Ad septimum sic proceditur. Videtur quod in Angelis beatis non remaneat cognitio et dilectio naturalis.
Quia, ut dicitur I Cor. XIII, cum venerit quod perfectum est, evacuabitur quod ex parte est.
Sed dilectio et cognitio naturalis est imperfecta respectu cognitionis et dilectionis beatae. Ergo adveniente
beatitudine, naturalis cognitio et dilectio cessat.
AG2
Praeterea, ubi unum sufficit, aliud superflue existit. Sed sufficit in Angelis beatis cognitio et dilectio gloriae.
Superfluum ergo esset quod remaneret in eis cognitio et dilectio naturalis.
AG3
Praeterea, eadem potentia non habet simul duos actus; sicut nec una linea terminatur ex eadem parte ad duo
puncta. Sed Angeli beati sunt semper in actu cognitionis et dilectionis beatae, felicitas enim non est secundum
habitum, sed secundum actum, ut dicitur in I ethic.. Ergo nunquam in Angelis potest esse cognitio et dilectio
naturalis.
SC
Sed contra, quandiu manet natura aliqua, manet operatio eius.
Sed beatitudo non tollit naturam; cum sit perfectio eius.
Ergo non tollit naturalem cognitionem et dilectionem.
CO
Respondeo dicendum quod in Angelis beatis remanet cognitio et dilectio naturalis. Sicut enim se habent
principia operationum ad invicem, ita se habent et operationes ipsae.
Manifestum est autem quod natura ad beatitudinem comparatur sicut primum ad secundum, quia beatitudo
naturae additur.
Semper autem oportet salvari primum in secundo. Unde oportet quod natura salvetur in beatitudine. Et similiter
oportet quod in actu beatitudinis salvetur actus naturae.
RA1

313

