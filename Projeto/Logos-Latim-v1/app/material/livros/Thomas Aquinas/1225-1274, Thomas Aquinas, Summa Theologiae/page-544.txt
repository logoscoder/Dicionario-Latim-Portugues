AG3
Praeterea, si in eis est aliqua praelatio, aut hoc pertinet ad eorum naturam, aut ad eorum culpam vel poenam. Sed
non ad eorum naturam, quia subiectio et servitus non est ex natura, sed est ex peccato subsecuta. Nec pertinet ad
culpam vel poenam, quia sic superiores Daemones, qui magis peccaverunt, inferioribus subderentur. Non ergo
est praelatio in Daemonibus.
SC
Sed contra est quod dicit Glossa, I ad Cor. XV, quandiu durat mundus, Angeli Angelis, homines hominibus, et
Daemones Daemonibus praesunt.
CO
Respondeo dicendum quod, cum actio sequatur naturam rei, quorumcumque naturae sunt ordinatae, oportet quod
etiam actiones sub invicem ordinentur. Sicut patet in rebus corporalibus, quia enim inferiora corpora naturali
ordine sunt infra corpora caelestia actiones et motus eorum subduntur actionibus et motibus caelestium
corporum.
Manifestum est autem ex praemissis quod Daemonum quidam naturali ordine sub aliis constituuntur. Unde et
actiones eorum sub actionibus superiorum sunt. Et hoc est quod rationem praelationis facit, ut scilicet actio
subditi subdatur actioni praelati. Sic igitur ipsa naturalis dispositio Daemonum requirit quod sit in eis praelatio.
Convenit etiam hoc divinae sapientiae, quae nihil in universo inordinatum relinquit, quae attingit a fine usque ad
finem fortiter, et disponit omnia suaviter, ut dicitur Sap. VIII.
RA1
Ad primum ergo dicendum quod praelatio Daemonum non fundatur super eorum iustitia, sed super iustitia Dei
cuncta ordinantis.
RA2
Ad secundum dicendum quod concordia Daemonum, qua quidam aliis obediunt, non est ex amicitia quam inter
se habeant; sed ex communi nequitia, qua homines odiunt, et Dei iustitiae repugnant. Est enim proprium
hominum impiorum, ut eis se adiungant et subiiciant, ad propriam nequitiam exequendam, quos potiores viribus
vident.
RA3
Ad tertium dicendum quod Daemones non sunt aequales secundum naturam, unde in eis est naturalis praelatio.
Quod in hominibus non contingit, qui natura sunt pares. Quod autem superioribus inferiores subdantur, non est
ad bonum superiorum, sed magis ad malum eorum; quia cum mala facere maxime ad miseriam pertineat,
praeesse in malis est esse magis miserum.
|a3 Articulus 3
AG1
Ad tertium sic proceditur. Videtur quod in Daemonibus sit illuminatio. Illuminatio enim consistit in
manifestatione veritatis. Sed unus Daemon potest alteri veritatem manifestare, quia superiores magis acumine
naturalis scientiae vigent.
Ergo superiores Daemones possunt inferiores illuminare.
AG2
Praeterea, corpus quod superabundat in lumine, potest illuminare corpus quod in lumine deficit; sicut sol lunam.
Sed superiores Daemones magis abundant in participatione luminis naturalis. Ergo videtur quod superiores
Daemones possunt inferiores illuminare.
SC
Sed contra, illuminatio cum purgatione est et perfectione, ut supra dictum est.
Sed purgare non convenit Daemonibus; secundum illud Eccli. XXXIV, ab immundo quid mundabitur? ergo
etiam neque illuminare.
CO
Respondeo dicendum quod in Daemonibus non potest esse illuminatio proprie.
Dictum est enim supra quod illuminatio proprie est manifestatio veritatis, secundum quod habet ordinem ad
Deum, qui illuminat omnem intellectum. Alia autem manifestatio veritatis potest esse locutio; sicut cum unus
Angelus alteri suum conceptum manifestat. Perversitas autem Daemonum hoc habet, quod unus alium non
intendit ordinare ad Deum, sed magis ab ordine divino abducere. Et ideo unus Daemon alium non illuminat; sed
unus alii suum conceptum per modum locutionis intimare potest.
RA1
Ad primum ergo dicendum quod non quaelibet veritatis manifestatio habet rationem illuminationis, sed solum
quae dicta est.
RA2
Ad secundum dicendum quod secundum ea quae ad naturalem cognitionem pertinent, non est necessaria
manifestatio veritatis neque in Angelis neque in Daemonibus, quia, sicut supra dictum est, statim a principio

544

