CO
Respondeo dicendum quod, sicut supra dictum est, de his quae sunt supra naturam, soli auctoritati creditur, unde
ubi auctoritas deficit, sequi debemus naturae conditionem.
Est autem naturale homini ut scientiam per sensus acquirat, sicut supra dictum est, et ideo anima unitur corpori,
quia indiget eo ad suam propriam operationem; quod non esset, si statim a principio scientiam haberet non
acquisitam per sensitivas virtutes. Et ideo dicendum est quod pueri in statu innocentiae non nascerentur perfecti
in scientia; sed eam in processu temporis absque difficultate acquisivissent, inveniendo vel addiscendo.
RA1
Ad primum ergo dicendum quod esse perfectum in scientia fuit individuale accidens primi parentis, inquantum
scilicet ipse instituebatur ut pater et instructor totius humani generis.
Et ideo quantum ad hoc, non generabat filios similes sibi; sed solum quantum ad accidentia naturalia vel gratuita
totius naturae.
RA2
Ad secundum dicendum quod ignorantia est privatio scientiae quae debet haberi pro tempore illo. Quod in pueris
mox natis non fuisset, habuissent enim scientiam quae eis competebat secundum tempus illud. Unde ignorantia
in eis non fuisset, sed nescientia respectu aliquorum.
Quam etiam dionysius ponit in Angelis sanctis, in VII cael. Hier..
RA3
Ad tertium dicendum quod pueri habuissent sufficientem scientiam ad dirigendum eos in operibus iustitiae in
quibus homines diriguntur per universalia principia iuris; quam multo plenius tunc habuissent quam nunc
naturaliter habemus, et similiter aliorum universalium principiorum.
|a2 Articulus 2
AG1
Ad secundum sic proceditur. Videtur quod pueri in statu innocentiae mox nati habuissent perfectum usum
rationis.
Nunc enim pueri perfectum usum rationis non habent propter hoc, quod anima per corpus aggravatur. Hoc autem
tunc non erat, quia, ut dicitur Sap. IX, corpus quod corrumpitur, aggravat animam.
Ergo ante peccatum et corruptionem a peccato subsecutam, pueri mox nati perfectum usum rationis habuissent.
AG2
Praeterea, quaedam alia animalia mox nata habent naturalis industriae usum, sicut agnus statim fugit lupum.
Multo ergo magis homines in statu innocentiae mox nati habuissent usum perfectum rationis.
SC
Sed contra est quod natura procedit ab imperfecto ad perfectum in omnibus generatis. Ergo pueri non statim a
principio habuissent perfectum usum rationis.
CO
Respondeo dicendum quod, sicut ex supra dictis patet, usus rationis dependet quodammodo ex usu virium
sensitivarum, unde ligato sensu, et impeditis interioribus viribus sensitivis, homo perfectum usum rationis non
habet, ut patet in dormientibus et phreneticis. Vires autem sensitivae sunt virtutes quaedam corporalium
organorum, et ideo, impeditis earum organis, necesse est quod earum actus impediantur, et per consequens
rationis usus. In pueris autem est impedimentum harum virium, propter nimiam humiditatem cerebri. Et ideo in
eis non est perfectus usus rationis, sicut nec aliorum membrorum.
Et ideo pueri in statu innocentiae non habuissent perfectum usum rationis, sicut habituri erant in perfecta aetate.
Habuissent tamen perfectiorem quam nunc, quantum ad ea quae ad eos pertinebant quantum ad statum illum;
sicut et de usu membrorum superius est dictum.
RA1
Ad primum ergo dicendum quod aggravatio additur ex corruptione corporis in hoc, quod usus rationis impeditur
quantum ad ea etiam quae pertinent ad hominem secundum quamcumque aetatem.
RA2
Ad secundum dicendum quod etiam alia animalia non habent ita perfectum usum industriae naturalis statim a
principio, sicut postea. Quod ex hoc patet, quod aves docent volare pullos suos, et similia in aliis generibus
animalium inveniuntur. Et tamen in homine est speciale impedimentum propter abundantiam humiditatis cerebri,
ut supra dictum est.
|q102 Quaestio 102
|a0 Prologus
Deinde considerandum est de loco hominis, qui est Paradisus.
Et circa hoc quaeruntur quatuor. Primo, utrum Paradisus sit locus corporeus. Secundo, utrum sit conveniens
locus habitationis humanae. Tertio, ad quid homo in Paradiso positus fuit.
505

