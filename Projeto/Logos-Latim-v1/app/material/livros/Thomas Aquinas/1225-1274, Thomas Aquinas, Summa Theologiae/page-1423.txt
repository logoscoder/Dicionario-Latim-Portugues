integralium, ut scilicet illa dicantur esse partes virtutis alicuius quae necesse est concurrere ad perfectum actum
virtutis illius. Et sic ex omnibus enumeratis possunt accipi octo partes prudentiae, scilicet sex quas enumerat
Macrobius; quibus addenda est septima, scilicet memoria, quam ponit tullius; et eustochia sive solertia, quam
ponit Aristoteles (nam sensus prudentiae etiam intellectus dicitur, unde Philosophus dicit, in VI ethic., horum
igitur oportet habere sensum, hic autem est intellectus).
Quorum octo quinque pertinent ad prudentiam secundum id quod est cognoscitiva, scilicet memoria, ratio,
intellectus, docilitas et solertia, tria vero alia pertinent ad eam secundum quod est praeceptiva, applicando
cognitionem ad opus, scilicet providentia, circumspectio et cautio. Quorum diversitatis ratio patet ex hoc quod
circa cognitionem tria sunt consideranda. Primo quidem, ipsa cognitio. Quae si sit praeteritorum, est memoria, si
autem praesentium, sive contingentium sive necessariorum, vocatur intellectus sive intelligentia. Secundo, ipsa
cognitionis acquisitio. Quae fit vel per disciplinam, et ad hoc pertinet docilitas, vel per inventionem, et ad hoc
pertinet eustochia, quae est bona coniecturatio.
Huius autem pars, ut dicitur in VI ethic., est solertia, quae est velox coniecturatio medii, ut dicitur in I poster..
Tertio considerandus est usus cognitionis, secundum scilicet quod ex cognitis aliquis procedit ad alia
cognoscenda vel iudicanda.
Et hoc pertinet ad rationem. Ratio autem, ad hoc quod recte praecipiat, tria debet habere. Primo quidem, ut
ordinet aliquid accommodum ad finem, et hoc pertinet ad providentiam. Secundo, ut attendat circumstantias
negotii, quod pertinet ad circumspectionem. Tertio, ut vitet impedimenta, quod pertinet ad cautionem.
Partes autem subiectivae virtutis dicuntur species eius diversae.
Et hoc modo partes prudentiae, secundum quod proprie sumuntur, sunt prudentia per quam aliquis regit seipsum,
et prudentia per quam aliquis regit multitudinem, quae differunt specie, ut dictum est, et iterum prudentia quae
est multitudinis regitiva dividitur in diversas species secundum diversas species multitudinis. Est autem quaedam
multitudo adunata ad aliquod speciale negotium, sicut exercitus congregatur ad pugnandum, cuius regitiva est
prudentia militaris. Quaedam vero multitudo est adunata ad totam vitam, sicut multitudo unius domus vel
familiae, cuius regitiva est prudentia oeconomica; et multitudo unius civitatis vel regni, cuius quidem directiva
est in principe regnativa, in subditis autem politica simpliciter dicta. Si vero prudentia sumatur large, secundum
quod includit etiam scientiam speculativam, ut supra dictum est; tunc etiam partes eius ponuntur dialectica,
rhetorica et physica, secundum tres modos procedendi in scientiis. Quorum unus est per demonstrationem ad
scientiam causandam, quod pertinet ad physicam; ut sub physica intelligantur omnes scientiae demonstrativae.
Alius modus est ex probabilibus ad opinionem faciendam, quod pertinet ad dialecticam. Tertius modus est ex
quibusdam coniecturis ad suspicionem inducendam, vel ad aliqualiter persuadendum, quod pertinet ad
rhetoricam.
Potest tamen dici quod haec tria pertinent ad prudentiam etiam proprie dictam, quae ratiocinatur interdum
quidem ex necessariis, interdum ex probabilibus, interdum autem ex quibusdam coniecturis.
Partes autem potentiales alicuius virtutis dicuntur virtutes adiunctae quae ordinantur ad aliquos secundarios actus
vel materias, quasi non habentes totam potentiam principalis virtutis.
Et secundum hoc ponuntur partes prudentiae eubulia, quae est circa consilium; et synesis, quae est circa iudicium
eorum quae communiter accidunt; et gnome, quae est circa iudicium eorum in quibus oportet quandoque a
communi lege recedere.
Prudentia vero est circa principalem actum, qui est praecipere.
RA1
Ad primum ergo dicendum quod diversae assignationes differunt secundum quod diversa genera partium
ponuntur; vel secundum quod sub una parte unius assignationis includuntur multae partes alterius assignationis.
Sicut tullius sub providentia includit cautionem et circumspectionem; sub intelligentia autem rationem,
docilitatem et solertiam.
RA2
Ad secundum dicendum quod oeconomica et politica non accipiuntur hic secundum quod sunt scientiae; sed
secundum quod sunt prudentiae quaedam.
De aliis autem tribus patet responsio ex dictis.
RA3
Ad tertium dicendum quod omnia illa ponuntur partes prudentiae non secundum suam communitatem; sed
secundum quod se habent ad ea quae pertinent ad prudentiam.
RA4
Ad quartum dicendum quod recte praecipere et recte uti semper se comitantur, quia ad praeceptum rationis
sequitur obedientia inferiorum virium, quae pertinent ad usum.
RA5
Ad quintum dicendum quod sollicitudo includitur in ratione providentiae.
|q49 Quaestio 49

1423

