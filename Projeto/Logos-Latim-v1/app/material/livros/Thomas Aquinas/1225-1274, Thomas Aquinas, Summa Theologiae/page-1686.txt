Ad quartum dicendum quod ille qui ignorat beneficium non est ingratus si beneficium non recompenset,
dummodo sit paratus recompensare si noscet. Est autem laudabile quandoque ut ille cui providetur beneficium
ignoret, tum propter inanis gloriae vitationem, sicut beatus Nicolaus, aurum furtim in domum proiiciens, vitare
voluit humanum favorem; tum etiam quia in hoc ipso amplius beneficium facit quod consulit verecundiae eius
qui beneficium accipit.
|a4 Articulus 4
AG1
Ad quartum sic proceditur. Videtur quod ingratis sint beneficia subtrahenda.
Dicitur enim Sap. XVI, ingratis spes tanquam hibernalis glacies tabescet.
Non autem eius spes tabesceret si non esset ei beneficium subtrahendum. Ergo sunt subtrahenda beneficia
ingratis.
AG2
Praeterea, nullus debet alteri praebere occasionem peccandi.
Sed ingratus beneficium recipiens sumit ingratitudinis occasionem ergo non est ingrato beneficium dandum.
AG3
Praeterea, in quo quis peccat, per hoc et torquetur, ut dicitur Sap. XI.
Sed ille qui ingratus est beneficio accepto, peccat contra beneficium. Ergo est beneficio privandus.
SC
Sed contra est quod dicitur Luc. VI, quod altissimus benignus est super ingratos et malos.
Sed eius per imitationem nos filios esse oportet, ut ibidem dicitur.
Ergo non debemus beneficia ingratis subtrahere.
CO
Respondeo dicendum quod circa ingratum duo consideranda sunt.
Primo quidem, quid ipse dignus sit pati.
Et sic certum est quod meretur beneficii subtractionem.
Alio modo, considerandum est quid oporteat beneficum facere.
Primo namque, debet non esse facilis ad ingratitudinem iudicandam, quia frequenter aliquis, ut Seneca dicit, qui
non reddidit, gratus est; quia forte non occurrit ei facultas aut debita opportunitas reddendi. Secundo, debet
tendere ad hoc quod de ingrato gratum faciat, quod si non potest primo beneficio facere, forte faciet secundo. Si
vero ex beneficiis multiplicatis ingratitudinem augeat et peior fiat, debet a beneficiorum exhibitione cessare.
RA1
Ad primum ergo dicendum quod auctoritas illa loquitur quantum ad id quod ingratus dignus est pati.
RA2
Ad secundum dicendum quod ille qui ingrato beneficium exhibet non dat ei occasionem peccandi, sed magis
gratitudinis et amoris.
Si vero ille qui accipit ingratitudinis exinde occasionem sumat, non est danti imputandum.
RA3
Ad tertium dicendum quod ille qui beneficium dat non statim debet se exhibere punitorem ingratitudinis, sed
prius pium medicum, ut scilicet iteratis beneficiis ingratitudinem sanet.
|q108 Quaestio 108
|a0 Prologus
Deinde considerandum est de vindicatione. Et circa hoc quaeruntur quatuor. Primo, utrum vindicatio sit licita.
Secundo, utrum sit specialis virtus. Tertio, de modo vindicandi.
Quarto, in quos sit vindicta exercenda.
|a1 Articulus 1
AG1
Ad primum sic proceditur. Videtur quod vindicatio non sit licita.
Quicumque enim usurpat sibi quod Dei est, peccat.
Sed vindicta pertinet ad Deum, dicitur enim Deut. XXXII, secundum aliam litteram, mihi vindictam, et ego
retribuam.
Ergo omnis vindicatio est illicita.
AG2
Praeterea, ille de quo vindicta sumitur, non toleratur.
Sed mali sunt tolerandi, quia super illud Cant. II, sicut lilium inter spinas, dicit Glossa, non fuit bonus qui malos
tolerare non potuit.
Ergo vindicta non est sumenda de malis.
1686

