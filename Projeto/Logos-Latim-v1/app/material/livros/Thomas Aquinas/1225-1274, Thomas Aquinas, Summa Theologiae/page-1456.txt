Sunt enim in lege divina quaedam praecepta quia bona, et prohibita quia mala, quaedam vero bona quia
praecepta, et mala quia prohibita.
|a3 Articulus 3
AG1
Ad tertium sic proceditur. Videtur quod ius gentium sit idem cum iure naturali. Non enim omnes homines
conveniunt nisi in eo quod est eis naturale. Sed in iure gentium omnes homines conveniunt, dicit enim
iurisconsultus quod ius gentium est quo gentes humanae utuntur.
Ergo ius gentium est ius naturale.
AG2
Praeterea, servitus inter homines est naturalis, quidam enim sunt naturaliter servi, ut Philosophus probat, in I
polit..
Sed servitutes pertinent ad ius gentium, ut Isidorus dicit.
Ergo ius gentium est ius naturale.
AG3
Praeterea, ius, ut dictum est, dividitur per ius naturale et positivum. Sed ius gentium non est ius positivum, non
enim omnes gentes unquam convenerunt ut ex communi condicto aliquid statuerent. Ergo ius gentium est ius
naturale.
SC
Sed contra est quod Isidorus dicit, quod ius aut naturale est, aut civile, aut gentium.
Et ita ius gentium distinguitur a iure naturali.
CO
Respondeo dicendum quod, sicut dictum est, ius sive iustum naturale est quod ex sui natura est adaequatum vel
commensuratum alteri. Hoc autem potest contingere dupliciter. Uno modo, secundum absolutam sui
considerationem, sicut masculus ex sui ratione habet commensurationem ad feminam ut ex ea generet, et parens
ad filium ut eum nutriat. Alio modo aliquid est naturaliter alteri commensuratum non secundum absolutam sui
rationem, sed secundum aliquid quod ex ipso consequitur, puta proprietas possessionum. Si enim consideretur
iste ager absolute, non habet unde magis sit huius quam illius, sed si consideretur quantum ad opportunitatem
colendi et ad pacificum usum agri, secundum hoc habet quandam commensurationem ad hoc quod sit unius et
non alterius, ut patet per Philosophum, in II polit..
Absolute autem apprehendere aliquid non solum convenit homini, sed etiam aliis animalibus. Et ideo ius quod
dicitur naturale secundum primum modum, commune est nobis et aliis animalibus.
A iure autem naturali sic dicto recedit ius gentium, ut iurisconsultus dicit, quia illud omnibus animalibus, hoc
solum hominibus inter se commune est.
Considerare autem aliquid comparando ad id quod ex ipso sequitur, est proprium rationis. Et ideo hoc quidem est
naturale homini secundum rationem naturalem, quae hoc dictat.
Et ideo dicit gaius iurisconsultus, quod naturalis ratio inter omnes homines constituit, id apud omnes gentes
custoditur, vocaturque ius gentium.
RA1
Et per hoc patet responsio ad primum.
RA2
Ad secundum dicendum quod hunc hominem esse servum, absolute considerando, magis quam alium, non habet
rationem naturalem, sed solum secundum aliquam utilitatem consequentem, inquantum utile est huic quod
regatur a sapientiori, et illi quod ab hoc iuvetur, ut dicitur in I polit..
Et ideo servitus pertinens ad ius gentium est naturalis secundo modo, sed non primo.
RA3
Ad tertium dicendum quod quia ea quae sunt iuris gentium naturalis ratio dictat, puta ex propinquo habentia
aequitatem; inde est quod non indigent aliqua speciali institutione, sed ipsa naturalis ratio ea instituit, ut dictum
est in auctoritate inducta.
|a4 Articulus 4
AG1
Ad quartum sic proceditur. Videtur quod non debeat specialiter distingui ius paternum et dominativum.
Ad iustitiam enim pertinet reddere unicuique quod suum est; ut dicit Ambrosius, in I de officiis.
Sed ius est obiectum iustitiae, sicut dictum est.
Ergo ius ad unumquemque aequaliter pertinet.
Et sic non debet distingui specialiter ius patris et Domini.
AG2
Praeterea, ratio iusti est lex, ut dictum est.

1456

