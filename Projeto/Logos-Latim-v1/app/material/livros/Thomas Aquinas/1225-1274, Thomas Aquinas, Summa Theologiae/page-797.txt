Similiter autem nec secundo modo. Non est enim causa aliarum passionum, sed per hunc modum potest dici
generalis passio amor, ut patet per Augustinum, in XIV libro de CIV. Dei; amor enim est prima radix omnium
passionum, ut supra dictum est.
Sed tertio modo potest ira dici passio generalis, inquantum ex concursu multarum passionum causatur.
Non enim insurgit motus irae nisi propter aliquam tristitiam illatam et nisi adsit desiderium et spes ulciscendi,
quia, ut Philosophus dicit in II rhetoric., iratus habet spem puniendi; appetit enim vindictam ut sibi possibilem.
Unde si fuerit multum excellens persona quae nocumentum intulit, non sequitur ira, sed solum tristitia, ut
Avicenna dicit, in libro de anima.
RA1
Ad primum ergo dicendum quod, vis irascibilis denominatur ab ira, non quia omnis motus huius potentiae sit ira,
sed quia ad iram terminantur omnes motus huius potentiae; et inter alios eius motus, iste est manifestior.
RA2
Ad secundum dicendum quod ex hoc ipso quod ira causatur ex contrariis passionibus, scilicet a spe, quae est
boni, et a tristitia, quae est mali, includit in seipsa contrarietatem, et ideo non habet contrarium extra se. Sicut
etiam in mediis coloribus non invenitur contrarietas, nisi quae est simplicium colorum, ex quibus causantur.
RA3
Ad tertium dicendum quod ira includit multas passiones, non quidem sicut genus species, sed magis secundum
continentiam causae et effectus.
|a2 Articulus 2
AG1
Ad secundum sic proceditur. Videtur quod obiectum irae sit malum.
Dicit enim Gregorius Nyssenus quod ira est quasi armigera concupiscentiae, inquantum scilicet impugnat id
quod concupiscentiam impedit. Sed omne impedimentum habet rationem mali. Ergo ira respicit malum tanquam
obiectum.
AG2
Praeterea, ira et odium conveniunt in effectu, utriusque enim est inferre nocumentum alteri. Sed odium respicit
malum tanquam obiectum, ut supra dictum est.
Ergo etiam et ira.
AG3
Praeterea, ira causatur ex tristitia, unde Philosophus dicit, in VII ethic., quod ira operatur cum tristitia.
Sed tristitiae obiectum est malum. Ergo et irae.
SC1
Sed contra est quod Augustinus dicit, in II confess., quod ira appetit vindictam.
Sed appetitus vindictae est appetitus boni, cum vindicta ad iustitiam pertineat. Ergo obiectum irae est bonum.
SC2
Praeterea, ira semper est cum spe, unde et delectationem causat, ut dicit Philosophus, in II rhetoric..
Sed spei et delectationis obiectum est bonum. Ergo et irae.
CO
Respondeo dicendum quod motus appetitivae virtutis sequitur actum virtutis apprehensivae. Vis autem
apprehensiva dupliciter aliquid apprehendit, uno modo, per modum incomplexi, sicut cum intelligimus quid est
homo; alio modo, per modum complexi, sicut cum intelligimus album inesse homini. Unde utroque modo vis
appetitiva potest tendere in bonum et malum. Per modum quidem simplicis et incomplexi, cum appetitus
simpliciter sequitur vel inhaeret bono, vel refugit malum. Et tales motus sunt desiderium et spes, delectatio et
tristitia, et alia huiusmodi.
Per modum autem complexi, sicut cum appetitus fertur in hoc quod aliquod bonum vel malum insit vel fiat circa
alterum, vel tendendo in hoc, vel refugiendo ab hoc. Sicut manifeste apparet in amore et odio, amamus enim
aliquem, inquantum volumus ei inesse aliquod bonum; odimus autem aliquem, inquantum volumus ei inesse
aliquod malum. Et similiter est in ira, quicumque enim irascitur, quaerit vindicari de aliquo. Et sic motus irae
tendit in duo, scilicet in ipsam vindictam, quam appetit et sperat sicut quoddam bonum, unde et de ipsa
delectatur, tendit etiam in illum de quo quaerit vindictam, sicut in contrarium et nocivum, quod pertinet ad
rationem mali.
Est tamen duplex differentia attendenda circa hoc, irae ad odium et ad amorem. Quarum prima est, quod ira
semper respicit duo obiecta, amor vero et odium quandoque respiciunt unum obiectum tantum, sicut cum dicitur
aliquis amare vinum vel aliquid huiusmodi, aut etiam odire. Secunda est, quia utrumque obiectorum quod
respicit amor, est bonum, vult enim amans bonum alicui, tanquam sibi convenienti. Utrumque vero eorum quae
respicit odium, habet rationem mali, vult enim odiens malum alicui, tamquam cuidam inconvenienti. Sed ira
respicit unum obiectum secundum rationem boni, scilicet vindictam, quam appetit, et aliud secundum rationem
mali, scilicet hominem nocivum, de quo vult vindicari. Et ideo est passio quodammodo composita ex contrariis
passionibus.
797

