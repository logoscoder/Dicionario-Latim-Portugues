Ad quintum sic proceditur. Videtur quod experientia non sit causa spei. Experientia enim ad vim cognitivam
pertinet, unde Philosophus dicit, in II ethic., quod virtus intellectualis indiget experimento et tempore.
Spes autem non est in VI cognitiva, sed in appetitiva, ut dictum est.
Ergo experientia non est causa spei.
AG2
Praeterea, Philosophus dicit, in II rhetoric., quod senes sunt difficilis spei, propter experientiam, ex quo videtur
quod experientia sit causa defectus spei.
Sed non est idem causa oppositorum.
Ergo experientia non est causa spei.
AG3
Praeterea, Philosophus dicit, in II de caelo, quod de omnibus enuntiare aliquid, et nihil praetermittere, quandoque
est signum stultitiae.
Sed quod homo tentet omnia, ad magnitudinem spei pertinere videtur, stultitia autem provenit ex inexperientia.
Ergo inexperientia videtur esse magis causa spei quam experientia.
SC
Sed contra est quod Philosophus dicit, in III ethic., quod aliqui sunt bonae spei, propter multoties et multos
vicisse, quod ad experientiam pertinet. Ergo experientia est causa spei.
CO
Respondeo dicendum quod, sicut supra dictum est, spei obiectum est bonum futurum arduum possibile adipisci.
Potest ergo aliquid esse causa spei, vel quia facit homini aliquid esse possibile, vel quia facit eum existimare
aliquid esse possibile. Primo modo est causa spei omne illud quod auget potestatem hominis, sicut divitiae,
fortitudo, et, inter cetera, etiam experientia, nam per experientiam homo acquirit facultatem aliquid de facili
faciendi, et ex hoc sequitur spes.
Unde vegetius dicit, in libro de re militari, nemo facere metuit quod se bene didicisse confidit.
Alio modo est causa spei omne illud quod facit alicui existimationem quod aliquid sit sibi possibile. Et hoc modo
et doctrina, et persuasio quaelibet potest esse causa spei.
Et sic etiam experientia est causa spei, inquantum scilicet per experientiam fit homini existimatio quod aliquid sit
sibi possibile, quod impossibile ante experientiam reputabat. Sed per hunc modum experientia potest etiam esse
causa defectus spei. Quia sicut per experientiam fit homini existimatio quod aliquid sibi sit possibile, quod
reputabat impossibile; ita e converso per experientiam fit homini existimatio quod aliquid non sit sibi possibile,
quod possibile existimabat.
Sic ergo experientia est causa spei duobus modis, causa autem defectus spei, uno modo.
Et propter hoc, magis dicere possumus eam esse causam spei.
RA1
Ad primum ergo dicendum quod experientia in operabilibus non solum causat scientiam; sed etiam causat
quendam habitum, propter consuetudinem, qui facit operationem faciliorem. Sed et ipsa virtus intellectualis facit
ad potestatem facile operandi, demonstrat enim aliquid esse possibile. Et sic causat spem.
RA2
Ad secundum dicendum quod in senibus est defectus spei propter experientiam, inquantum experientia facit
existimationem impossibilis.
Unde ibidem subditur quod eis multa evenerunt in deterius.
RA3
Ad tertium dicendum quod stultitia et inexperientia possunt esse causa spei quasi per accidens, removendo
scilicet scientiam per quam vere existimatur aliquid esse non possibile.
Unde ea ratione inexperientia est causa spei, qua experientia est causa defectus spei.
|a6 Articulus 6
AG1
Ad sextum sic proceditur. Videtur quod iuventus et ebrietas non sint causa spei. Spes enim importat quandam
certitudinem et firmitatem, unde ad Heb. VI, spes comparatur ancorae. Sed iuvenes et ebrii deficiunt a firmitate,
habent enim animum de facili mutabilem. Ergo iuventus et ebrietas non est causa spei.
AG2
Praeterea, ea quae augent potestatem, maxime sunt causa spei, ut supra dictum est.
Sed iuventus et ebrietas quandam infirmitatem habent adiunctam. Ergo non sunt causa spei.
AG3
Praeterea, experientia est causa spei, ut dictum est.
Sed iuvenibus experientia deficit. Ergo iuventus non est causa spei.
SC
Sed contra est quod Philosophus dicit, in III ethic., quod inebriati sunt bene sperantes. Et in II rhetoric. Dicitur
quod iuvenes sunt bonae spei.
778

