Sed contra, amor et gaudium differunt specie, et sunt in concupiscibili. Nec tamen contrariantur ad invicem, quin
potius unum est causa alterius. Ergo sunt aliquae passiones eiusdem potentiae quae differunt specie, nec sunt
contrariae.
CO
Respondeo dicendum quod passiones differunt secundum activa, quae sunt obiecta passionum animae.
Differentia autem activorum potest attendi dupliciter, uno modo, secundum speciem vel naturam ipsorum
activorum, sicut ignis differt ab aqua; alio modo, secundum diversam virtutem activam. Diversitas autem activi
vel motivi quantum ad virtutem movendi, potest accipi in passionibus animae secundum similitudinem agentium
naturalium. Omne enim movens trahit quodammodo ad se patiens, vel a se repellit. Trahendo quidem ad se, tria
facit in ipso. Nam primo quidem, dat ei inclinationem vel aptitudinem ut in ipsum tendat, sicut cum corpus leve,
quod est sursum, dat levitatem corpori generato, per quam habet inclinationem vel aptitudinem ad hoc quod sit
sursum. Secundo, si corpus generatum est extra locum proprium, dat ei moveri ad locum. Tertio, dat ei quiescere,
in locum cum pervenerit, quia ex eadem causa aliquid quiescit in loco, per quam movebatur ad locum. Et
similiter intelligendum est de causa repulsionis.
In motibus autem appetitivae partis, bonum habet quasi virtutem attractivam, malum autem virtutem repulsivam.
Bonum ergo primo quidem in potentia appetitiva causat quandam inclinationem, seu aptitudinem, seu
connaturalitatem ad bonum, quod pertinet ad passionem amoris. Cui per contrarium respondet odium, ex parte
mali. Secundo, si bonum sit nondum habitum, dat ei motum ad assequendum bonum amatum, et hoc pertinet ad
passionem desiderii vel concupiscentiae. Et ex opposito, ex parte mali, est fuga vel abominatio. Tertio, cum
adeptum fuerit bonum, dat appetitus quietationem quandam in ipso bono adepto, et hoc pertinet ad delectationem
vel gaudium. Cui opponitur ex parte mali dolor vel tristitia. In passionibus autem irascibilis, praesupponitur
quidem aptitudo vel inclinatio ad prosequendum bonum vel fugiendum malum, ex concupiscibili, quae absolute
respicit bonum vel malum. Et respectu boni nondum adepti, est spes et desperatio. Respectu autem mali nondum
iniacentis, est timor et audacia. Respectu autem boni adepti, non est aliqua passio in irascibili, quia iam non
habet rationem ardui, ut supra dictum est.
Sed ex malo iam iniacenti, sequitur passio irae. Sic igitur patet quod in concupiscibili sunt tres coniugationes
passionum, scilicet amor et odium, desiderium et fuga gaudium et tristitia. Similiter in irascibili sunt tres, scilicet
spes et desperatio, timor et audacia, et ira, cui nulla passio opponitur. Sunt ergo omnes passiones specie
differentes undecim, sex quidem in concupiscibili, et quinque in irascibili; sub quibus omnes animae passiones
continentur.
RA
Et per hoc patet responsio ad obiecta.
|q24 Quaestio 24
|a0 Prologus
Deinde considerandum est de bono et malo circa passiones animae. Et circa hoc quaeruntur quatuor. Primo,
utrum bonum et malum morale possit in passionibus animae inveniri. Secundo, utrum omnis passio animae sit
mala moraliter. Tertio, utrum omnis passio addat, vel diminuat, ad bonitatem vel malitiam actus. Quarto, utrum
aliqua passio sit bona vel mala ex sua specie.
|a1 Articulus 1
AG1
Ad primum sic proceditur. Videtur quod nulla passio animae sit bona vel mala moraliter. Bonum enim et malum
morale est proprium hominis, mores enim proprie dicuntur humani, ut Ambrosius dicit, super Lucam.
Sed passiones non sunt propriae hominum, sed sunt etiam aliis animalibus communes.
Ergo nulla passio animae est bona vel mala moraliter.
AG2
Praeterea, bonum vel malum hominis est secundum rationem esse, vel praeter rationem esse, ut dionysius dicit,
IV cap. De div. Nom..
Sed passiones animae non sunt in ratione, sed in appetitu sensitivo, ut supra dictum est.
Ergo non pertinent ad bonum vel malum hominis, quod est bonum morale.
AG3
Praeterea, Philosophus dicit, in II ethic., quod passionibus neque laudamur neque vituperamur.
Sed secundum bona et mala moralia, laudamur et vituperamur.
Ergo passiones non sunt bonae vel malae moraliter.
SC
Sed contra est quod Augustinus dicit, in XIV de CIV. Dei, de passionibus animae loquens mala sunt ista, si
malus est amor; bona, si bonus.
CO
707

