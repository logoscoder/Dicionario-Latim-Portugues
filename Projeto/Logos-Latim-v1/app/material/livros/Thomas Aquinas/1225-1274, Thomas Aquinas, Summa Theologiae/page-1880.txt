Unde manifestum est quod ira est vitium capitale.
RA1
Ad primum ergo dicendum quod illa tristitia ex qua oritur ira, ut plurimum, non est acediae vitium, sed passio
tristitiae, quae consequitur ex iniuria illata.
RA2
Ad secundum dicendum quod, sicut ex supra dictis patet, ad rationem vitii capitalis pertinet quod habeat finem
multum appetibilem, ut sic propter appetitum eius multa peccata committantur. Ira autem, quae appetit malum
sub ratione boni, habet finem magis appetibilem quam odium, quod appetit malum sub ratione mali. Et ideo
magis est vitium capitale ira quam odium.
RA3
Ad tertium dicendum quod ira dicitur esse ianua vitiorum per accidens, scilicet removendo prohibens, idest
impediendo iudicium rationis, per quod homo retrahitur a malis. Directe autem et per se est causa aliquorum
specialium peccatorum, quae dicuntur filiae eius.
|a7 Articulus 7
AG1
Ad septimum sic proceditur. Videtur quod inconvenienter assignentur sex filiae irae, quae sunt rixa, tumor
mentis, contumelia, clamor, indignatio, blasphemia.
Blasphemia enim ponitur ab Isidoro filia superbiae.
Non ergo debet poni filia irae.
AG2
Praeterea, odium nascitur ex ira, ut Augustinus dicit, in regula.
Ergo deberet numerari inter filias irae.
AG3
Praeterea, tumor mentis videtur idem esse quod superbia.
Superbia autem non est filia alicuius vitii, sed mater omnium vitiorum, ut Gregorius dicit, XXXI Moral..
Ergo tumor mentis non debet numerari inter filias irae.
SC
Sed contra est quod Gregorius, XXXI Moral., assignat has filias irae.
CO
Respondeo dicendum quod ira potest tripliciter considerari. Uno modo, secundum quod est in corde. Et sic ex ira
nascuntur duo vitia. Unum quidem ex parte eius contra quem homo irascitur, quem reputat indignum ut sibi tale
quid fecerit. Et sic ponitur indignatio. Aliud autem vitium est ex parte sui ipsius, inquantum scilicet excogitat
diversas vias vindictae, et talibus cogitationibus animum suum replet, secundum illud iob XV, nunquid sapiens
implebit ardore stomachum suum.
Et sic ponitur tumor mentis. Alio modo consideratur ira secundum quod est in ore. Et sic ex ira duplex
inordinatio procedit. Una quidem secundum hoc quod homo in modo loquendi iram suam demonstrat, sicut
dictum est de eo qui dicit fratri suo, raca.
Et sic ponitur clamor, per quem intelligitur inordinata et confusa locutio. Alia autem est inordinatio secundum
quod aliquis prorumpit in verba iniuriosa. Quae quidem si sint contra Deum, erit blasphemia; si autem contra
proximum, contumelia. Tertio modo consideratur ira secundum quod procedit usque ad factum. Et sic ex ira
oriuntur rixae, per quas intelliguntur omnia nocumenta quae facto proximis inferuntur ex ira.
RA1
Ad primum ergo dicendum quod blasphemia in quam aliquis prorumpit deliberata mente, procedit ex superbia
hominis contra Deum se erigentis, quia, ut dicitur Eccli. X, initium superbiae hominis apostatare a Deo; idest,
recedere a veneratione eius est prima superbiae pars, et ex hoc oritur blasphemia. Sed blasphemia in quam
aliquis prorumpit ex commotione animi, procedit ex ira.
RA2
Ad secundum dicendum quod odium, etsi aliquando nascatur ex ira, tamen habet aliquam priorem causam ex qua
directius oritur, scilicet tristitiam, sicut e contrario amor nascitur ex delectatione. Ex tristitia autem illata
quandoque in iram, quandoque in odium aliquis movetur. Unde convenientius fuit quod odium poneretur oriri ex
acedia quam ex ira.
RA3
Ad tertium dicendum quod tumor mentis non accipitur hic pro superbia, sed pro quodam conatu sive audacia
hominis intentantis vindictam. Audacia autem est vitium fortitudini oppositum.
|a8 Articulus 8
AG1

1880

