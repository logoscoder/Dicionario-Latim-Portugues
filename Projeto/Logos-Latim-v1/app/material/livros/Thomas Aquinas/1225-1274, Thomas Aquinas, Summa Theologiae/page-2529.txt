Unde Dominus, Luc. XI, docet petere, panem nostrum quotidianum da nobis hodie, in cuius expositione
Augustinus dicit, in libro de verbis Domini, si quotidie acceperis, scilicet hoc sacramentum, quotidie tibi est
hodie, tibi Christus quotidie resurgit, hodie enim est quando Christus resurgit.
RA2
Ad secundum dicendum quod agnus paschalis praecipue fuit figura huius sacramenti quantum ad passionem
Christi, quae repraesentatur per hoc sacramentum. Et ideo semel tantum in anno sumebatur, quia Christus semel
mortuus est. Et propter hoc etiam ecclesia semel in anno celebrat memoriam passionis Christi.
Sed in hoc sacramento traditur nobis memoriale passionis Christi per modum cibi, qui quotidie sumitur. Et ideo
quantum ad hoc significatur per manna, quod quotidie populo dabatur in deserto.
RA3
Ad tertium dicendum quod reverentia huius sacramenti habet timorem amori coniunctum, unde timor reverentiae
ad Deum dicitur timor filialis, ut in secunda parte dictum est.
Ex amore enim provocatur desiderium sumendi, ex timore autem consurgit humilitas reverendi. Et ideo
utrumque pertinet ad reverentiam huius sacramenti, et quod quotidie sumatur, et quod aliquando abstineatur.
Unde Augustinus dicit, si dixerit quispiam non quotidie accipiendam eucharistiam, alius affirmat quotidie, faciat
unusquisque quod secundum fidem suam pie credit esse faciendum. Neque enim litigaverunt inter se zacchaeus
et ille centurio, cum alter eorum gaudens susceperit Dominum, alter dixerit, non sum dignus ut intres sub tectum
meum, ambo salvatorem honorificantes, quamvis non uno modo.
Amor tamen et spes, ad quae semper Scriptura nos provocat, praeferuntur timori, unde et, cum Petrus dixisset,
exi a me, Domine, quia peccator homo ego sum, respondit Iesus, noli timere.
RA4
Ad quartum dicendum quod, quia Dominus dicit, panem nostrum quotidianum da nobis hodie, non est pluries in
die communicandum, ut saltem per hoc quod aliquis semel in die communicat, repraesentetur unitas passionis
Christi.
RA5
Ad quintum dicendum quod, secundum statum diversum ecclesiae, diversa circa hoc statuta emanarunt. Nam in
primitiva ecclesia, quando magis vigebat devotio fidei christianae, statutum fuit ut quotidie fideles
communicarent.
Unde Anacletus Papa dicit, peracta consecratione, omnes communicent qui noluerint ecclesiasticis carere
liminibus, sic enim et apostoli statuerunt, et sancta Romana tenet ecclesia.
Postmodum vero, diminuto fidei fervore, fabianus Papa indulsit ut, si non frequentius, saltem ter in anno omnes
communicent, scilicet in Pascha, in Pentecoste et in nativitate Domini.
Soter etiam Papa in cena Domini dicit esse communicandum, ut habetur in decretis, de consecr., dist. II.
Postmodum vero, propter iniquitatis abundantiam refrigescente caritate multorum, statuit innocentius III ut
saltem semel in anno, scilicet in Pascha, fideles communicent.
Consulitur tamen in libro de ecclesiasticis dogmat., omnibus diebus dominicis communicandum.
|a11 Articulus 11
AG1
Ad undecimum sic proceditur. Videtur quod liceat cessare omnino a communione. Laudatur enim centurio de
hoc quod dicit, Matth. VIII Domine, non sum dignus ut intres sub tectum meum.
Cui comparatur ille qui reputat sibi a communione esse abstinendum, ut dictum est.
Cum ergo nunquam legatur Christum in eius domum venisse, videtur quod liceat alicui toto tempore vitae suae a
communione abstinere.
AG2
Praeterea, cuilibet licet abstinere ab his quae non sunt de necessitate salutis. Sed hoc sacramentum non est de
necessitate salutis, ut supra dictum est.
Ergo licet a susceptione huius sacramenti omnino cessare.
AG3
Praeterea, peccatores non tenentur communicare, unde fabianus Papa, cum dixisset, ter in anno omnes
communicent, adiunxit nisi forte quis maioribus criminibus impediatur.
Si ergo illi qui non sunt in peccato, tenentur communicare, videtur quod melioris conditionis sint peccatores
quam iusti, quod est inconveniens. Ergo videtur quod etiam iustis liceat a communione cessare.
SC
Sed contra est quod Dominus dicit, Ioan. VI, nisi manducaveritis carnem filii hominis et biberitis eius
sanguinem, non habebitis vitam in vobis.
CO
Respondeo dicendum quod, sicut supra dictum est, duplex est modus percipiendi hoc sacramentum, spiritualis
scilicet et sacramentalis. Manifestum est autem quod omnes tenentur saltem spiritualiter manducare, quia hoc est
Christo incorporari, ut supra dictum est.
2529

