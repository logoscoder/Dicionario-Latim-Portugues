AG3
Praeterea, omnes homines conveniunt in primis conceptionibus intellectus. His autem assentiunt per intellectum
agentem.
Ergo conveniunt omnes in uno intellectu agente.
SC
Sed contra est quod Philosophus dicit, in III de anima, quod intellectus agens est sicut lumen.
Non autem est idem lumen in diversis illuminatis.
Ergo non est idem intellectus agens in diversis hominibus.
CO
Respondeo dicendum quod veritas huius quaestionis dependet ex praemissis. Si enim intellectus agens non esset
aliquid animae, sed esset quaedam substantia separata, unus esset intellectus agens omnium hominum. Et hoc
intelligunt qui ponunt unitatem intellectus agentis. Si autem intellectus agens sit aliquid animae, ut quaedam
virtus ipsius, necesse est dicere quod sint plures intellectus agentes, secundum pluralitatem animarum, quae
multiplicantur secundum multiplicationem hominum, ut supra dictum est.
Non enim potest esse quod una et eadem virtus numero sit diversarum substantiarum.
RA1
Ad primum ergo dicendum quod Philosophus probat intellectum agentem esse separatum, per hoc quod
possibilis est separatus; quia, ut ipse dicit, agens est honorabilius patiente. Intellectus autem possibilis dicitur
separatus, quia non est actus alicuius organi corporalis. Et secundum hunc modum etiam intellectus agens dicitur
separatus, non quasi sit aliqua substantia separata.
RA2
Ad secundum dicendum quod intellectus agens causat universale abstrahendo a materia. Ad hoc autem non
requiritur quod sit unus in omnibus habentibus intellectum, sed quod sit unus in omnibus secundum habitudinem
ad omnia a quibus abstrahit universale, respectu quorum universale est unum. Et hoc competit intellectui agenti
inquantum est immaterialis.
RA3
Ad tertium dicendum quod omnia quae sunt unius speciei, communicant in actione consequente naturam speciei,
et per consequens in virtute, quae est actionis principium, non quod sit eadem numero in omnibus. Cognoscere
autem prima intelligibilia est actio consequens speciem humanam. Unde oportet quod omnes homines
communicent in virtute quae est principium huius actionis, et haec est virtus intellectus agentis.
Non tamen oportet quod sit eadem numero in omnibus. Oportet tamen quod ab uno principio in omnibus
derivetur. Et sic illa communicatio hominum in primis intelligibilibus, demonstrat unitatem intellectus separati,
quem Plato comparat soli; non autem unitatem intellectus agentis, quem Aristoteles comparat lumini.
|a6 Articulus 6
AG1
Ad sextum sic proceditur. Videtur quod memoria non sit in parte intellectiva animae.
Dicit enim Augustinus, XII de Trin., quod ad partem superiorem animae pertinent quae non sunt hominibus
pecoribusque communia. Sed memoria est hominibus pecoribusque communis, dicit enim ibidem quod possunt
pecora sentire per corporis sensus corporalia, et ea mandare memoriae.
Ergo memoria non pertinet ad partem animae intellectivam.
AG2
Praeterea, memoria praeteritorum est. Sed praeteritum dicitur secundum aliquod determinatum tempus. Memoria
igitur est cognoscitiva alicuius sub determinato tempore; quod est cognoscere aliquid sub hic et nunc. Hoc autem
non est intellectus, sed sensus.
Memoria igitur non est in parte intellectiva, sed solum in parte sensitiva.
AG3
Praeterea, in memoria conservantur species rerum quae actu non cogitantur. Sed hoc non est possibile accidere in
intellectu, quia intellectus fit in actu per hoc quod informatur specie intelligibili; intellectum autem esse in actu,
est ipsum intelligere in actu; et sic intellectus omnia intelligit in actu, quorum species apud se habet.
Non ergo memoria est in parte intellectiva.
SC
Sed contra est quod Augustinus dicit, X de Trin., quod memoria, intelligentia et voluntas sunt una mens.
CO
Respondeo dicendum quod, cum de ratione memoriae sit conservare species rerum quae actu non
apprehenduntur, hoc primum considerari oportet, utrum species intelligibiles sic in intellectu conservari possint.
Posuit enim Avicenna hoc esse impossibile.
In parte enim sensitiva dicebat hoc accidere, quantum ad aliquas potentias, inquantum sunt actus organorum
corporalium, in quibus conservari possunt aliquae species absque actuali apprehensione. In intellectu autem, qui
caret organo corporali, nihil existit nisi intelligibiliter. Unde oportet intelligi in actu illud cuius similitudo in
403

