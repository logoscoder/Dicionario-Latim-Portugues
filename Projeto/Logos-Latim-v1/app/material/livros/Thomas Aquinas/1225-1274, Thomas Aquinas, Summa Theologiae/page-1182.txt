Ergo fidei obiectum non est solum veritas prima.
SC
Sed contra est quod dionysius dicit, VII cap. De div. Nom., quod fides est circa simplicem et semper existentem
veritatem.
Haec autem est veritas prima.
Ergo obiectum fidei est veritas prima.
CO
Respondeo dicendum quod cuiuslibet cognoscitivi habitus obiectum duo habet, scilicet id quod materialiter
cognoscitur, quod est sicut materiale obiectum; et id per quod cognoscitur, quod est formalis ratio obiecti. Sicut
in scientia geometriae materialiter scita sunt conclusiones; formalis vero ratio sciendi sunt media
demonstrationis, per quae conclusiones cognoscuntur. Sic igitur in fide, si consideremus formalem rationem
obiecti, nihil est aliud quam veritas prima, non enim fides de qua loquimur assentit alicui nisi quia est a Deo
revelatum; unde ipsi veritati divinae innititur tanquam medio. Si vero consideremus materialiter ea quibus fides
assentit, non solum est ipse Deus, sed etiam multa alia. Quae tamen sub assensu fidei non cadunt nisi secundum
quod habent aliquem ordinem ad Deum, prout scilicet per aliquos divinitatis effectus homo adiuvatur ad
tendendum in divinam fruitionem. Et ideo etiam ex hac parte obiectum fidei est quodammodo veritas prima,
inquantum nihil cadit sub fide nisi in ordine ad Deum, sicut etiam obiectum medicinae est sanitas, quia nihil
medicina considerat nisi in ordine ad sanitatem.
RA1
Ad primum ergo dicendum quod ea quae pertinent ad humanitatem Christi et ad sacramenta ecclesiae vel ad
quascumque creaturas cadunt sub fide inquantum per haec ordinamur ad Deum.
Et eis etiam assentimus propter divinam veritatem.
RA2
Et similiter dicendum est ad secundum, de omnibus illis quae in sacra Scriptura traduntur.
RA3
Ad tertium dicendum quod etiam caritas diligit proximum propter Deum; et sic obiectum eius proprie est ipse
Deus, ut infra dicetur.
|a2 Articulus 2
AG1
Ad secundum sic proceditur. Videtur quod obiectum fidei non sit aliquid complexum per modum enuntiabilis.
Obiectum enim fidei est veritas prima, sicut dictum est.
Sed prima veritas est aliquid incomplexum. Ergo obiectum fidei non est aliquid complexum.
AG2
Praeterea, expositio fidei in symbolo continetur. Sed in symbolo non ponuntur enuntiabilia, sed res, non enim
dicitur ibi quod Deus sit omnipotens, sed, credo in Deum omnipotentem.
Ergo obiectum fidei non est enuntiabile, sed res.
AG3
Praeterea, fidei succedit visio, secundum illud I ad Cor. XIII, videmus nunc per speculum in aenigmate, tunc
autem facie ad faciem.
Sed visio patriae est de incomplexo, cum sit ipsius divinae essentiae. Ergo etiam fides viae.
SC
Sed contra, fides est media inter scientiam et opinionem. Medium autem et extrema sunt eiusdem generis. Cum
igitur scientia et opinio sint circa enuntiabilia, videtur quod similiter fides sit circa enuntiabilia. Et ita obiectum
fidei, cum fides sit circa enuntiabilia, est aliquid complexum.
CO
Respondeo dicendum quod cognita sunt in cognoscente secundum modum cognoscentis. Est autem modus
proprius humani intellectus ut componendo et dividendo veritatem cognoscat, sicut in primo dictum est.
Et ideo ea quae sunt secundum se simplicia intellectus humanus cognoscit secundum quandam complexionem,
sicut e converso intellectus divinus incomplexe cognoscit ea quae sunt secundum se complexa. Sic igitur
obiectum fidei dupliciter considerari potest. Uno modo, ex parte ipsius rei creditae, et sic obiectum fidei est
aliquid incomplexum, scilicet res ipsa de qua fides habetur. Alio modo, ex parte credentis, et secundum hoc
obiectum fidei est aliquid complexum per modum enuntiabilis.
Et ideo utrumque vere opinatum fuit apud antiquos, et secundum aliquid utrumque est verum.
RA1
Ad primum ergo dicendum quod ratio illa procedit de obiecto fidei ex parte ipsius rei creditae.
RA2
Ad secundum dicendum quod in symbolo tanguntur ea de quibus est fides inquantum ad ea terminatur actus
credentis, ut ex ipso modo loquendi apparet. Actus autem credentis non terminatur ad enuntiabile, sed ad rem,
non enim formamus enuntiabilia nisi ut per ea de rebus cognitionem habeamus, sicut in scientia, ita et in fide.
1182

