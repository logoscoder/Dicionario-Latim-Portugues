Tertio, utrum lex nova contineatur in veteri.
Quarto, quae sit gravior, utrum lex nova vel vetus.
|a1 Articulus 1
AG1
Ad primum sic proceditur. Videtur quod lex nova non sit alia a lege veteri. Utraque enim lex datur fidem Dei
habentibus, quia sine fide impossibile est placere Deo, ut dicitur Heb. XI.
Sed eadem fides est antiquorum et modernorum, ut dicitur in Glossa Matth. XXI.
Ergo etiam est eadem lex.
AG2
Praeterea, Augustinus dicit, in libro contra Adamantum manich. Discip., quod brevis differentia legis et evangelii
est timor et amor.
Sed secundum haec duo nova lex et vetus diversificari non possunt, quia etiam in veteri lege proponuntur
praecepta caritatis; Lev. XIX, diliges proximum tuum; et Deut. VI, diliges Dominum Deum tuum.
Similiter etiam diversificari non possunt per aliam differentiam quam Augustinus assignat, contra faustum, quod
vetus testamentum habuit promissa temporalia, novum testamentum habet promissa spiritualia et aeterna.
Quia etiam in novo testamento promittuntur aliqua promissa temporalia; secundum illud Marc. X, accipiet
centies tantum in tempore hoc, domos et fratres, etc..
Et in veteri testamento sperabantur promissa spiritualia et aeterna; secundum illud ad Heb. XI, nunc autem
meliorem patriam appetunt, idest caelestem, quod dicitur de antiquis patribus.
Ergo videtur quod nova lex non sit alia a veteri.
AG3
Praeterea, apostolus videtur distinguere utramque legem, ad Rom. III, veterem legem appellans legem factorum,
legem vero novam appellans legem fidei.
Sed lex vetus fuit etiam fidei; secundum illud Heb. XI, omnes testimonio fidei probati sunt, quod dicit de
patribus veteris testamenti.
Similiter etiam lex nova est lex factorum, dicitur enim Matth. V, benefacite his qui oderunt vos; et Luc. XXII,
hoc facite in meam commemorationem.
Ergo lex nova non est alia a lege veteri.
SC
Sed contra est quod apostolus dicit, ad Heb. VII, translato sacerdotio, necesse est ut legis translatio fiat.
Sed aliud est sacerdotium novi et veteris testamenti, ut ibidem apostolus probat.
Ergo est etiam alia lex.
CO
Respondeo dicendum quod, sicut supra dictum est, omnis lex ordinat conversationem humanam in ordine ad
aliquem finem. Ea autem quae ordinantur ad finem, secundum rationem finis dupliciter diversificari possunt.
Uno modo, quia ordinantur ad diversos fines, et haec est diversitas speciei, maxime si sit finis proximus.
Alio modo, secundum propinquitatem ad finem vel distantiam ab ipso. Sicut patet quod motus differunt specie
secundum quod ordinantur ad diversos terminos, secundum vero quod una pars motus est propinquior termino
quam alia, attenditur differentia in motu secundum perfectum et imperfectum. Sic ergo duae leges distingui
possunt dupliciter. Uno modo, quasi omnino diversae, utpote ordinatae ad diversos fines, sicut lex civitatis quae
esset ordinata ad hoc quod populus dominaretur, esset specie differens ab illa lege quae esset ad hoc ordinata
quod optimates civitatis dominarentur.
Alio modo duae leges distingui possunt secundum quod una propinquius ordinat ad finem, alia vero remotius.
Puta in una et eadem civitate dicitur alia lex quae imponitur viris perfectis, qui statim possunt exequi ea quae
pertinent ad bonum commune; et alia lex de disciplina puerorum, qui sunt instruendi qualiter postmodum opera
virorum exequantur. Dicendum est ergo quod secundum primum modum, lex nova non est alia a lege veteri, quia
utriusque est unus finis, scilicet ut homines subdantur Deo; est autem unus Deus et novi et veteris testamenti,
secundum illud Rom. III, unus Deus est qui iustificat circumcisionem ex fide, et praeputium per fidem.
Alio modo, lex nova est alia a veteri. Quia lex vetus est quasi paedagogus puerorum, ut apostolus dicit, ad Gal.
III, lex autem nova est lex perfectionis, quia est lex caritatis, de qua apostolus dicit, ad colos. III, quod est
vinculum perfectionis.
RA1
Ad primum ergo dicendum quod unitas fidei utriusque testamenti attestatur unitati finis, dictum est enim supra
quod obiectum theologicarum virtutum, inter quas est fides, est finis ultimus. Sed tamen fides habuit alium
statum in veteri et in nova lege, nam quod illi credebant futurum, nos credimus factum.
RA2
Ad secundum dicendum quod omnes differentiae quae assignantur inter novam legem et veterem, accipiuntur
secundum perfectum et imperfectum.
Praecepta enim legis cuiuslibet dantur de actibus virtutum.
1128

