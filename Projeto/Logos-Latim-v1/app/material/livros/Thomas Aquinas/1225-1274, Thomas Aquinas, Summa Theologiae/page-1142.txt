Ad primum ergo dicendum quod caritas diligit Deum super omnia eminentius quam natura. Natura enim diligit
Deum super omnia, prout est principium et finis naturalis boni, caritas autem secundum quod est obiectum
beatitudinis, et secundum quod homo habet quandam societatem spiritualem cum Deo. Addit etiam caritas super
dilectionem naturalem Dei promptitudinem quandam et delectationem, sicut et quilibet habitus virtutis addit
supra actum bonum qui fit ex sola naturali ratione hominis virtutis habitum non habentis.
RA2
Ad secundum dicendum quod, cum dicitur quod nulla natura potest supra seipsam, non est intelligendum quod
non possit ferri in aliquod obiectum quod est supra se, manifestum est enim quod intellectus noster naturali
cognitione potest aliqua cognoscere quae sunt supra seipsum, ut patet in naturali cognitione Dei.
Sed intelligendum est quod natura non potest in actum excedentem proportionem suae virtutis. Talis autem actus
non est diligere Deum super omnia, hoc enim est naturale cuilibet naturae creatae, ut dictum est.
RA3
Ad tertium dicendum quod amor dicitur summus non solum quantum ad gradum dilectionis, sed etiam quantum
ad rationem diligendi, et dilectionis modum. Et secundum hoc, supremus gradus dilectionis est quo caritas diligit
Deum ut beatificantem, sicut dictum est.
|a4 Articulus 4
AG1
Ad quartum sic proceditur. Videtur quod homo sine gratia per sua naturalia possit praecepta legis implere.
Dicit enim apostolus, ad Rom. II, quod gentes, quae legem non habent, naturaliter ea quae legis sunt faciunt.
Sed illud quod naturaliter homo facit, potest per seipsum facere absque gratia. Ergo homo potest legis praecepta
facere absque gratia.
AG2
Praeterea, Hieronymus dicit, in expositione catholicae fidei, illos esse maledicendos qui Deum praecepisse
homini aliquid impossibile dicunt.
Sed impossibile est homini quod per seipsum implere non potest.
Ergo homo potest implere omnia praecepta legis per seipsum.
AG3
Praeterea, inter omnia praecepta legis maximum est illud, diliges Dominum Deum tuum ex toto corde tuo; ut
patet Matth. XXII.
Sed hoc mandatum potest homo implere ex solis naturalibus, diligendo Deum super omnia, ut supra dictum est.
Ergo omnia mandata legis potest homo implere sine gratia.
SC
Sed contra est quod Augustinus dicit, in libro de haeresibus, hoc pertinere ad haeresim pelagianorum, ut credant
sine gratia posse hominem facere omnia divina mandata.
CO
Respondeo dicendum quod implere mandata legis contingit dupliciter. Uno modo, quantum ad substantiam
operum, prout scilicet homo operatur iusta et fortia, et alia virtutis opera.
Et hoc modo homo in statu naturae integrae potuit omnia mandata legis implere, alioquin non potuisset in statu
illo non peccare, cum nihil aliud sit peccare quam transgredi divina mandata.
Sed in statu naturae corruptae non potest homo implere omnia mandata divina sine gratia sanante. Alio modo
possunt impleri mandata legis non solum quantum ad substantiam operis, sed etiam quantum ad modum agendi,
ut scilicet ex caritate fiant. Et sic neque in statu naturae integrae, neque in statu naturae corruptae, potest homo
implere absque gratia legis mandata.
Unde Augustinus, in libro de corrept. Et grat., cum dixisset quod sine gratia nullum prorsus bonum homines
faciunt, subdit, non solum ut, monstrante ipsa quid faciendum sit, sciant; verum etiam ut, praestante ipsa, faciant
cum dilectione quod sciunt.
Indigent insuper in utroque statu auxilio Dei moventis ad mandata implenda, ut dictum est.
RA1
Ad primum ergo dicendum quod, sicut Augustinus dicit, in libro de spir. Et litt., non moveat quod naturaliter eos
dixit quae legis sunt facere, hoc enim agit spiritus gratiae, ut imaginem Dei, in qua naturaliter facti sumus,
instauret in nobis.
RA2
Ad secundum dicendum quod illud quod possumus cum auxilio divino, non est nobis omnino impossibile;
secundum illud Philosophi, in III ethic., quae per amicos possumus, aliqualiter per nos possumus.
Unde et Hieronymus ibidem confitetur sic nostrum liberum esse arbitrium, ut dicamus nos semper indigere Dei
auxilio.
RA3
Ad tertium dicendum quod praeceptum de dilectione Dei non potest homo implere ex puris naturalibus
secundum quod ex caritate impletur, ut ex supradictis patet.
1142

