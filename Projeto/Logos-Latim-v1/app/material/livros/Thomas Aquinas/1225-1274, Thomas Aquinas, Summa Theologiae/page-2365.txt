SC
Sed contra est quod dicitur Act. X de Christo, hic est qui constitutus est a Deo iudex vivorum et mortuorum.
CO
Respondeo dicendum quod ad iudicium faciendum tria requiruntur.
Primo quidem, potestas subditos coercendi, unde dicitur Eccli. VII, noli quaerere fieri iudex, nisi valeas virtute
rumpere iniquitates.
Secundo, requiritur rectitudinis zelus, ut scilicet aliquis non ex odio vel livore, sed ex amore iustitiae iudicium
proferat, secundum illud Proverb. III, quem enim diligit Dominus, corripit, et quasi pater in filio complacet sibi.
Tertio, requiritur sapientia, secundum quam formatur iudicium, unde dicitur Eccli. X, iudex sapiens iudicabit
populum suum.
Prima autem duo praeexiguntur ad iudicium, sed proprie tertium est secundum quod accipitur forma iudicii, quia
ipsa ratio iudicii est lex sapientiae vel veritatis, secundum quam iudicatur. Et quia filius est sapientia genita, et
veritas a patre procedens et ipsum perfecte repraesentans, ideo proprie iudiciaria potestas attribuitur filio Dei.
Unde Augustinus dicit, in libro de vera relig., haec est incommutabilis illa veritas quae lex omnium artium recte
dicitur, et ars omnipotentis artificis. Ut autem nos, et omnes animae rationales, secundum veritatem de
inferioribus recte iudicamus, sic de nobis, quando eidem cohaeremus, sola ipsa veritas iudicat. De ipsa vero nec
pater, non enim minus est quam ipse. Et ideo quae pater iudicat, per ipsam iudicat.
Et postea concludit, pater ergo non iudicat quemquam, sed omne iudicium dedit filio.
RA1
Ad primum ergo dicendum quod ex illa ratione probatur quod iudiciaria potestas sit communis toti trinitati, quod
et verum est. Sed tamen per quandam appropriationem iudiciaria potestas attribuitur filio, ut dictum est.
RA2
Ad secundum dicendum quod, sicut Augustinus dicit, in VI de Trin., patri attribuitur aeternitas propter
commendationem principii, quod etiam importatur in ratione aeternitatis.
Ibidem etiam Augustinus dicit quod filius est ars patris. Sic igitur auctoritas iudicandi attribuitur patri inquantum
est principium filii; sed ipsa ratio iudicii attribuitur filio, qui est ars et sapientia patris, ut scilicet, sicut pater fecit
omnia per filium suum inquantum est ars eius, ita etiam iudicat omnia per filium suum inquantum est sapientia et
veritas eius.
Et hoc significatur in Daniele, ubi primo dicitur quod antiquus dierum sedit, et postea subditur quod filius
hominis pervenit usque ad antiquum dierum, et dedit ei potestatem et honorem et regnum, per quod datur
intelligi quod auctoritas iudicandi est apud patrem, a quo filius accepit potestatem iudicandi.
RA3
Ad tertium dicendum quod, sicut Augustinus dicit, super Ioan., ita dixit Christus quod spiritus sanctus arguet
mundum de peccato, tanquam diceret, ille diffundet in cordibus vestris caritatem.
Sic enim, timore depulso, arguendi habebitis libertatem.
Sic ergo spiritui sancto attribuitur iudicium, non quantum ad rationem iudicii, sed quantum ad affectum
iudicandi quem homines habent.
|a2 Articulus 2
AG1
Ad secundum sic proceditur. Videtur quod iudiciaria potestas non conveniat Christo secundum quod est homo.
Dicit enim Augustinus, in libro de vera relig., quod iudicium attribuitur filio inquantum est ipsa lex primae
veritatis.
Sed hoc pertinet ad Christum secundum quod est Deus. Ergo iudiciaria potestas non convenit Christo secundum
quod est homo, sed secundum quod est Deus.
AG2
Praeterea, ad iudiciariam potestatem pertinet praemiare bene agentes, sicut et punire malos. Sed praemium
bonorum operum est beatitudo aeterna, quae non datur nisi a Deo, dicit enim Augustinus, super Ioan., quod
participatione Dei fit anima beata, non autem participatione animae sanctae.
Ergo videtur quod iudiciaria potestas non conveniat Christo secundum quod est homo, sed secundum quod est
Deus.
AG3
Praeterea, ad iudiciariam Christi potestatem pertinet iudicare occulta cordium, secundum illud I ad Cor. IV,
nolite ante tempus iudicare, quousque veniat Dominus, qui et illuminabit abscondita tenebrarum et manifestabit
consilia cordium.
Sed hoc pertinet ad solam virtutem divinam, secundum illud Ierem. XVII, pravum est cor hominis et
inscrutabile, quis cognoscet illud? ego Dominus, scrutans corda et probans renes, qui do unicuique iuxta viam
suam.
Ergo iudiciaria potestas non convenit Christo secundum quod est homo, sed secundum quod est Deus.
SC
2365

