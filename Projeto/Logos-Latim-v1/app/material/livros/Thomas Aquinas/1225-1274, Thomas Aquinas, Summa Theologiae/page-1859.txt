pertinent ad deformitatem adulterii. Unde manifestum est quod adulterium est determinata species luxuriae,
utpote specialem deformitatem habens circa actus venereos.
RA1
Ad primum ergo dicendum quod ille qui habet uxorem, si ad aliam accedit, peccatum eius potest denominari vel
ex parte sua, et sic semper est adulterium, quia contra fidem matrimonii agit, vel ex parte mulieris ad quam
accedit. Et sic quandoque est adulterium, puta cum coniugatus accedit ad uxorem alterius, quandoque autem
habet rationem stupri, vel alicuius alterius, secundum diversas conditiones mulierum ad quas accedit.
Dictum est autem supra quod species luxuriae accipiuntur secundum diversas mulierum conditiones.
RA2
Ad secundum dicendum quod matrimonium specialiter est ordinatum ad bonum humanae prolis, sicut dictum
est.
Adulterium autem specialiter matrimonio contrariatur, inquantum violat matrimonii fidem, quam quis coniugi
debet. Et quia ille qui est ardentior amator uxoris, facit contra bonum matrimonii, inhoneste eo utens, licet fidem
non violet; ideo aliqualiter potest adulter nominari; et magis quam ille qui est ardentior amator alterius mulieris.
RA3
Ad tertium dicendum quod uxor est in potestate viri sicut ei matrimonio copulata, puella autem est sub potestate
patris sicut per eum matrimonio copulanda. Et ideo alio modo contra bonum matrimonii est peccatum adulterii,
et alio modo peccatum stupri.
Et propter hoc ponuntur diversae luxuriae species.
De aliis autem ad adulterium pertinentibus dicetur in tertia parte, cum de matrimonio tractabitur.
|a9 Articulus 9
AG1
Ad nonum sic proceditur. Videtur quod incestus non sit species determinata luxuriae. Incestus enim dicitur per
privationem castitatis. Sed castitati universaliter opponitur luxuria.
Ergo videtur quod incestus non sit species luxuriae, sed sit universaliter ipsa luxuria.
AG2
Praeterea, in decretis dicitur, XXXVI, qu. I, quod incestus est consanguinearum vel affinium abusus.
Sed affinitas differt a consanguinitate.
Ergo incestus non est una species luxuriae, sed plures.
AG3
Praeterea, illud quod de se non importat aliquam deformitatem, non constituit aliquam determinatam speciem
vitii. Sed accedere ad consanguineas vel affines non est secundum se deforme, alias, nullo tempore licuisset.
Ergo incestus non est determinata species luxuriae.
SC
Sed contra est quod species luxuriae distinguuntur secundum conditiones mulierum quibus aliqui abutuntur. Sed
incestu importatur specialis conditio mulierum, quia est abusus consanguinearum vel affinium, ut dictum est.
Ergo incestus est determinata species luxuriae.
CO
Respondeo dicendum quod, sicut dictum est, ibi necesse est inveniri determinatam speciem luxuriae, ubi
invenitur aliquid repugnans debito usui venereorum. In usu autem consanguinearum vel affinium invenitur
aliquid incongruum commixtioni venereae, triplici ratione. Primo quidem, quia naturaliter homo debet quandam
honorificentiam parentibus, et per consequens aliis consanguineis, qui ex eisdem parentibus de propinquo
originem trahunt, in tantum quod apud antiquos, ut maximus valerius refert, non erat fas filium simul cum patre
balneari, ne scilicet se invicem nudos conspicerent.
Manifestum est autem secundum praedicta quod in actibus venereis maxime consistit quaedam turpitudo
honorificentiae contraria, unde de his homines verecundantur.
Et ideo incongruum est quod commixtio venerea fiat talium personarum ad invicem.
Et haec causa videtur exprimi Levit. XVIII, ubi dicitur, mater tua est, non revelabis turpitudinem eius.
Et idem postea dicit in aliis.
Secunda ratio est quia personas sanguine coniunctas necesse est ad invicem simul conversari. Unde si homines
non arcerentur a commixtione venerea, nimia opportunitas daretur hominibus venereae commixtionis, et sic
animi hominum nimis emollescerent per luxuriam. Et ideo in veteri lege illae personae specialiter videntur esse
prohibitae quas necesse est simul commorari.
Tertia ratio est quia per hoc impediretur multiplicatio amicorum, dum enim homo uxorem extraneam accipit,
iunguntur sibi quadam speciali amicitia omnes consanguinei uxoris, ac si essent consanguinei sui.
Unde Augustinus dicit, XV de CIV. Dei, habita est ratio rectissima caritatis ut homines, quibus esset utilis atque
honesta concordia, diversarum vicissitudinum vinculis necterentur, nec unus in uno multas haberet, sed singulae
spargerentur in singulos.

1859

