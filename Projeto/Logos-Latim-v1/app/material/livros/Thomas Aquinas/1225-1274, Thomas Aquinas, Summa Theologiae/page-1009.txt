Macula autem importat aliquid manens in re maculata, unde magis videtur pertinere ad detrimentum habitualis
nitoris quam actualis. Unde, proprie loquendo, peccatum veniale non causat maculam in anima. Et si alicubi
dicatur maculam inducere, hoc est secundum quid, inquantum impedit nitorem qui est ex actibus virtutum.
RA1
Ad primum ergo dicendum quod Augustinus loquitur in eo casu in quo multa peccata venialia dispositive
inducunt ad mortale.
Aliter enim non separarent ab amplexu caelestis sponsi.
RA2
Ad secundum dicendum quod inordinatio actus in peccato mortali corrumpit habitum virtutis, non autem in
peccato veniali.
RA3
Ad tertium dicendum quod in peccato mortali anima per amorem contingit rem temporalem quasi finem, et per
hoc totaliter impeditur influxus splendoris gratiae, qui provenit in eos qui Deo adhaerent ut ultimo fini per
caritatem.
Sed in peccato veniali non adhaeret homo creaturae tanquam fini ultimo. Unde non est simile.
|a2 Articulus 2
AG1
Ad secundum sic proceditur. Videtur quod inconvenienter peccata venialia per lignum, faenum et stipulam
designentur. Lignum enim, faenum et stipula dicuntur superaedificari spirituali fundamento.
Sed peccata venialia sunt praeter spirituale aedificium, sicut etiam quaelibet falsae opiniones sunt praeter
scientiam.
Ergo peccata venialia non convenienter designantur per lignum, faenum et stipulam.
AG2
Praeterea, ille qui aedificat lignum, faenum et stipulam, sic salvus erit quasi per ignem.
Sed quandoque ille qui committit peccata venialia, non erit salvus etiam per ignem, puta cum peccata venialia
inveniuntur in eo qui decedit cum peccato mortali. Ergo inconvenienter per lignum, faenum et stipulam peccata
venialia designantur.
AG3
Praeterea, secundum apostolum, alii sunt qui aedificant aurum, argentum, lapides pretiosos, idest amorem Dei et
proximi et bona opera; et alii qui aedificant lignum, faenum et stipulam.
Sed peccata venialia committunt etiam illi qui diligunt Deum et proximum, et bona opera faciunt, dicitur enim I
Ioan. I, si dixerimus quia peccatum non habemus, nosipsos seducimus.
Ergo non convenienter designantur peccata venialia per ista tria.
AG4
Praeterea, multo plures differentiae et gradus sunt peccatorum venialium quam tres.
Ergo inconvenienter sub his tribus comprehenduntur.
SC
Sed contra est quod apostolus dicit de eo qui superaedificat lignum, faenum et stipulam, quod salvus erit quasi
per ignem, et sic patietur poenam, sed non aeternam. Reatus autem poenae temporalis proprie pertinet ad
peccatum veniale, ut dictum est.
Ergo per illa tria significantur peccata venialia.
CO
Respondeo dicendum quod quidam intellexerunt fundamentum esse fidem informem, super quam aliqui
aedificant bona opera, quae significantur per aurum, argentum et lapides pretiosos; quidam vero peccata etiam
mortalia, quae significantur, secundum eos, per lignum, faenum et stipulam.
Sed hanc expositionem improbat Augustinus, in libro de fide et operibus, quia, ut apostolus dicit, ad Gal. V, qui
opera carnis facit, regnum Dei non consequetur, quod est salvum fieri; apostolus autem dicit quod ille qui
aedificat lignum, faenum et stipulam, salvus erit quasi per ignem.
Unde non potest intelligi quod per lignum, faenum et stipulam peccata mortalia designentur.
Quidam vero dicunt quod per lignum, faenum et stipulam significantur opera bona, quae superaedificantur
quidem spirituali aedificio, sed tamen commiscent se eis peccata venialia sicut, cum aliquis habet curam rei
familiaris, quod bonum est, commiscet se superfluus amor vel uxoris vel filiorum vel possessionum, sub Deo
tamen, ita scilicet quod pro his homo nihil vellet facere contra Deum.
Sed hoc iterum non videtur convenienter dici. Manifestum est enim quod omnia opera bona referuntur ad
caritatem Dei et proximi, unde pertinent ad aurum, argentum et lapides pretiosos. Non ergo ad lignum, faenum et
stipulam. Et ideo dicendum est quod ipsa peccata venialia quae admiscent se procurantibus terrena, significantur
per lignum, faenum et stipulam. Sicut enim huiusmodi congregantur in domo, et non pertinent ad substantiam
aedificii, et possunt comburi aedificio remanente; ita etiam peccata venialia multiplicantur in homine, manente

1009

