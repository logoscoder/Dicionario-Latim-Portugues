RA1
Ad primum ergo dicendum quod, sicut Augustinus dicit in libro retract., apostolus loquitur ibi de homine iam
redempto, qui liberatus est a culpa, sed subiacet poenae, ratione cuius peccatum dicitur habitare in carne.
Unde ex hoc non sequitur quod caro sit subiectum culpae, sed solum poenae.
RA2
Ad secundum dicendum quod peccatum originale causatur ex semine sicut ex causa instrumentali. Non autem
oportet quod aliquid sit principalius in causa instrumentali quam in effectu, sed solum in causa principali. Et hoc
modo peccatum originale potiori modo fuit in Adam, in quo fuit secundum rationem actualis peccati.
RA3
Ad tertium dicendum quod anima huius hominis non fuit secundum seminalem rationem in Adam peccante sicut
in principio effectivo, sed sicut in principio dispositivo, eo quod semen corporale, quod ex Adam traducitur, sua
virtute non efficit animam rationalem, sed ad eam disponit.
RA4
Ad quartum dicendum quod infectio originalis peccati nullo modo causatur a Deo, sed ex solo peccato primi
parentis per carnalem generationem. Et ideo, cum creatio importet respectum animae ad solum Deum, non potest
dici quod anima ex sua creatione inquinetur. Sed infusio importat respectum et ad Deum infundentem, et ad
carnem cui infunditur anima. Et ideo, habito respectu ad Deum infundentem, non potest dici quod anima per
infusionem maculetur; sed solum habito respectu ad corpus cui infunditur.
RA5
Ad quintum dicendum quod bonum commune praefertur bono singulari. Unde Deus, secundum suam
sapientiam, non praetermittit universalem ordinem rerum, qui est ut tali corpori talis anima infundatur, ut vitetur
singularis infectio huius animae, praesertim cum natura animae hoc habeat, ut esse non incipiat nisi in corpore,
ut in primo habitum est.
Melius est autem ei sic esse secundum naturam, quam nullo modo esse, praesertim cum possit per gratiam
damnationem evadere.
|a2 Articulus 2
AG1
Ad secundum sic proceditur. Videtur quod peccatum originale non sit per prius in essentia animae quam in
potentiis. Anima enim nata est esse subiectum peccati, quantum ad id quod potest a voluntate moveri. Sed anima
non movetur a voluntate secundum suam essentiam, sed solum secundum potentias.
Ergo peccatum originale non est in anima secundum suam essentiam, sed solum secundum potentias.
AG2
Praeterea, peccatum originale opponitur originali iustitiae.
Sed originalis iustitia erat in aliqua potentia animae, quae est subiectum virtutis. Ergo et peccatum originale est
magis in potentia animae quam in eius essentia.
AG3
Praeterea, sicut a carne peccatum originale derivatur ad animam, ita ab essentia animae derivatur ad potentias.
Sed peccatum originale magis est in anima quam in carne. Ergo etiam magis est in potentiis animae quam in
essentia.
AG4
Praeterea, peccatum originale dicitur esse concupiscentia, ut dictum est.
Sed concupiscentia est in potentiis animae.
Ergo et peccatum originale.
SC
Sed contra est quod peccatum originale dicitur esse peccatum naturale, ut supra dictum est.
Anima autem est forma et natura corporis secundum essentiam suam, et non secundum potentias, ut in primo
habitum est.
Ergo anima est subiectum originalis peccati principaliter secundum suam essentiam.
CO
Respondeo dicendum quod illud animae est principaliter subiectum alicuius peccati, ad quod primo pertinet
causa motiva illius peccati, sicut si causa motiva ad peccandum sit delectatio sensus, quae pertinet ad vim
concupiscibilem sicut obiectum proprium eius, sequitur quod vis concupiscibilis sit proprium subiectum illius
peccati. Manifestum est autem quod peccatum originale causatur per originem. Unde illud animae quod primo
attingitur ab origine hominis, est primum subiectum originalis peccati. Attingit autem origo animam ut terminum
generationis, secundum quod est forma corporis; quod quidem convenit ei secundum essentiam propriam, ut in
primo habitum est.
Unde anima secundum essentiam est primum subiectum originalis peccati.
RA1

981

