In viventibus autem quae de potentia in actum vitae procedunt, sicut sunt homines et animalia, generatio
utramque generationem includit. Si autem sit aliquod vivens cuius vita non exeat de potentia in actum, processio,
si qua in tali vivente invenitur, excludit omnino primam rationem generationis; sed potest habere rationem
generationis quae est propria viventium. Sic igitur processio verbi in divinis habet rationem generationis.
Procedit enim per modum intelligibilis actionis, quae est operatio vitae, et a principio coniuncto, ut supra iam
dictum est, et secundum rationem similitudinis, quia conceptio intellectus est similitudo rei intellectae, et in
eadem natura existens, quia in Deo idem est intelligere et esse, ut supra ostensum est.
Unde processio verbi in divinis dicitur generatio, et ipsum verbum procedens dicitur filius.
RA1
Ad primum ergo dicendum quod obiectio illa procedit de generatione secundum rationem primam, prout
importat exitum de potentia in actum. Et sic non invenitur in divinis, ut supra dictum est.
RA2
Ad secundum dicendum quod intelligere in nobis non est ipsa substantia intellectus, unde verbum quod
secundum intelligibilem operationem procedit in nobis, non est eiusdem naturae cum eo a quo procedit. Unde
non proprie et complete competit sibi ratio generationis. Sed intelligere divinum est ipsa substantia intelligentis,
ut supra ostensum est, unde verbum procedens procedit ut eiusdem naturae subsistens. Et propter hoc proprie
dicitur genitum et filius. Unde et his quae pertinent ad generationem viventium, utitur Scriptura ad significandam
processionem divinae sapientiae, scilicet conceptione et partu, dicitur enim ex persona divinae sapientiae,
Proverb. VIII, nondum erant abyssi, et ego iam concepta eram; ante colles ego parturiebar.
Sed in intellectu nostro utimur nomine conceptionis, secundum quod in verbo nostri intellectus invenitur
similitudo rei intellectae, licet non inveniatur naturae identitas.
RA3
Ad tertium dicendum quod non omne acceptum est receptum in aliquo subiecto, alioquin non posset dici quod
tota substantia rei creatae sit accepta a Deo, cum totius substantiae non sit aliquod subiectum receptivum. Sic
igitur id quod est genitum in divinis, accipit esse a generante, non tanquam illud esse sit receptum in aliqua
materia vel subiecto (quod repugnat subsistentiae divini esse); sed secundum hoc dicitur esse acceptum,
inquantum procedens ab alio habet esse divinum, non quasi aliud ab esse divino existens. In ipsa enim
perfectione divini esse continetur et verbum intelligibiliter procedens, et principium verbi; sicut et quaecumque
ad eius perfectionem pertinent, ut supra dictum est.
|a3 Articulus 3
AG1
Ad tertium sic proceditur. Videtur quod non sit in divinis alia processio a generatione verbi. Eadem enim ratione
erit aliqua alia processio ab illa alia processione, et sic procederetur in infinitum, quod est inconveniens.
Standum est igitur in primo, ut sit una tantum processio in divinis.
AG2
Praeterea, in omni natura invenitur tantum unus modus communicationis illius naturae, et hoc ideo est, quia
operationes secundum terminos habent unitatem et diversitatem. Sed processio in divinis non est nisi secundum
communicationem divinae naturae. Cum igitur sit una tantum natura divina, ut supra ostensum est, relinquitur
quod una sit tantum processio in divinis.
AG3
Praeterea, si sit in divinis alia processio ab intelligibili processione verbi, non erit nisi processio amoris, quae est
secundum voluntatis operationem. Sed talis processio non potest esse alia a processione intellectus intelligibili,
quia voluntas in Deo non est aliud ab intellectu, ut supra ostensum est.
Ergo in Deo non est alia processio praeter processionem verbi.
SC
Sed contra est quod spiritus sanctus procedit a patre, ut dicitur Ioan. XV.
Ipse autem est alius a filio, secundum illud Ioan. XIV, rogabo patrem meum, et alium Paracletum dabit vobis.
Ergo in divinis est alia processio praeter processionem verbi.
CO
Respondeo dicendum quod in divinis sunt duae processiones, scilicet processio verbi, et quaedam alia. Ad cuius
evidentiam, considerandum est quod in divinis non est processio nisi secundum actionem quae non tendit in
aliquid extrinsecum, sed manet in ipso agente. Huiusmodi autem actio in intellectuali natura est actio intellectus
et actio voluntatis. Processio autem verbi attenditur secundum actionem intelligibilem.
Secundum autem operationem voluntatis invenitur in nobis quaedam alia processio, scilicet processio amoris,
secundum quam amatum est in amante, sicut per conceptionem verbi res dicta vel intellecta, est in intelligente.
Unde et praeter processionem verbi, ponitur alia processio in divinis, quae est processio amoris.
RA1
Ad primum ergo dicendum quod non est necessarium procedere in divinis processionibus in infinitum. Processio
enim quae est ad intra in intellectuali natura, terminatur in processione voluntatis.
152

