eos in divinam reverentiam, quia scilicet virtus ad quam pertinet finis, imperat virtutibus ad quas pertinent ea
quae sunt ad finem.
Et secundum hoc actus religionis per modum imperii ponitur esse visitare pupillos et viduas in tribulatione
eorum, quod est actus elicitus a misericordia, immaculatum autem custodire se ab hoc saeculo imperative
quidem est religionis, elicitive autem temperantiae vel alicuius huiusmodi virtutis.
RA2
Ad secundum dicendum quod religio refertur ad ea quae exhibentur cognationibus humanis, extenso nomine
religionis, non autem secundum quod religio proprie dicitur.
Unde Augustinus, parum ante verba inducta, praemittit, religio distinctius non quemlibet, sed Dei cultum
significare videtur.
RA3
Ad tertium dicendum quod cum servus dicatur ad Dominum, necesse est quod ubi est propria et specialis ratio
dominii, ibi sit specialis et propria ratio servitutis. Manifestum est autem quod dominium convenit Deo
secundum propriam et singularem quandam rationem, quia scilicet ipse omnia fecit, et quia summum in omnibus
rebus obtinet principatum. Et ideo specialis ratio servitutis ei debetur. Et talis servitus nomine latriae designatur
apud Graecos. Et ideo ad religionem proprie pertinet.
RA4
Ad quartum dicendum quod colere dicimus homines quos honorificatione, vel recordatione, vel praesentia
frequentamus.
Et etiam aliqua quae nobis subiecta sunt coli a nobis dicuntur, sicut agricolae dicuntur ex eo quod colunt agros,
et incolae dicuntur ex eo quod colunt loca quae inhabitant. Quia tamen specialis honor debetur Deo, tanquam
primo omnium principio, etiam specialis ratio cultus ei debetur, quae Graeco nomine vocatur eusebia vel
theosebia, ut patet per Augustinum, X de CIV. Dei.
RA5
Ad quintum dicendum quod quamvis religiosi dici possint communiter omnes qui Deum colunt, specialiter
tamen religiosi dicuntur qui totam vitam suam divino cultui dedicant, a mundanis negotiis se abstrahentes. Sicut
etiam contemplativi dicuntur non qui contemplantur, sed qui contemplationi totam vitam suam deputant.
Huiusmodi autem non se subiiciunt homini propter hominem sed propter Deum, secundum illud apostoli, Gal.
IV, sicut Angelum Dei excepistis me, sicut Christum Iesum.
|a2 Articulus 2
AG1
Ad secundum sic proceditur. Videtur quod religio non sit virtus.
Ad religionem enim pertinere videtur Deo reverentiam exhibere.
Sed revereri est actus timoris, qui est donum, ut ex supradictis patet.
Ergo religio non est virtus, sed donum.
AG2
Praeterea, omnis virtus in libera voluntate consistit, unde dicitur habitus electivus, vel voluntarius. Sed sicut
dictum est, ad religionem pertinet latria, quae servitutem quandam importat.
Ergo religio non est virtus.
AG3
Praeterea, sicut dicitur in II ethic., aptitudo virtutum inest nobis a natura, unde ea quae pertinent ad virtutes sunt
de dictamine rationis naturalis.
Sed ad religionem pertinet caeremoniam divinae naturae afferre.
Caeremonialia autem, ut supra dictum est, non sunt de dictamine rationis naturalis. Ergo religio non est virtus.
SC
Sed contra est quia connumeratur aliis virtutibus, ut ex praemissis patet.
CO
Respondeo dicendum quod, sicut supra dictum est, virtus est quae bonum facit habentem et opus eius bonum
reddit.
Et ideo necesse est dicere omnem actum bonum ad virtutem pertinere. Manifestum est autem quod reddere
debitum alicui habet rationem boni, quia per hoc quod aliquis alteri debitum reddit, etiam constituitur in
proportione convenienti respectu ipsius, quasi convenienter ordinatus ad ipsum; ordo autem ad rationem boni
pertinet, sicut et modus et species, ut per Augustinum patet, in libro de natura boni.
Cum igitur ad religionem pertineat reddere honorem debitum alicui, scilicet Deo, manifestum est quod religio
virtus est.
RA1
Ad primum ergo dicendum quod revereri Deum est actus doni timoris. Ad religionem autem pertinet facere
aliqua propter divinam reverentiam. Unde non sequitur quod religio sit idem quod donum timoris, sed quod

1556

