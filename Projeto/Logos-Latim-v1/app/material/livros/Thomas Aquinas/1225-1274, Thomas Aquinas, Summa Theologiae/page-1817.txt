Sed contra est quod dicitur II Pet. I, ministrate in fide vestra virtutem, in virtute autem scientiam, in scientia
autem abstinentiam, ubi abstinentia aliis virtutibus connumeratur.
Ergo abstinentia est virtus.
CO
Respondeo dicendum quod abstinentia ex suo nomine importat subtractionem ciborum. Dupliciter ergo nomen
abstinentiae accipi potest. Uno modo, secundum quod absolute ciborum subtractionem designat. Et hoc modo
abstinentia non designat neque virtutem neque actum virtutis, sed quiddam indifferens. Alio modo potest accipi
secundum quod est ratione regulata.
Et tunc significat vel habitum virtutis, vel actum.
Et hoc significatur in praemissa auctoritate Petri, ubi dicitur in scientia abstinentiam ministrandam, ut scilicet
homo a cibis abstineat prout oportet, pro congruentia hominum cum quibus vivit et personae suae, et pro
valetudinis suae necessitate.
RA1
Ad primum ergo dicendum quod et usus ciborum et eorum abstinentia secundum se considerata, non pertinent ad
regnum Dei, dicit enim apostolus, I ad Cor. VIII, esca nos non commendat Deo. Neque enim, si non
manducaverimus, deficiemus, neque, si manducabimus, abundabimus, scilicet spiritualiter. Utrumque autem
eorum secundum quod fit rationabiliter ex fide et dilectione Dei, pertinet ad regnum Dei.
RA2
Ad secundum dicendum quod moderatio ciborum secundum quantitatem et qualitatem pertinet ad artem
medicinae in comparatione ad valetudinem corporis, sed secundum interiores affectiones, in comparatione ad
bonum rationis, pertinet ad abstinentiam.
Unde Augustinus dicit, in libro de quaest. Evang., non interest omnino, scilicet ad virtutem, quid alimentorum
vel quantum quis accipiat, dummodo id faciat pro congruentia hominum cum quibus vivit et personae suae, et
pro valetudinis suae necessitate, sed quanta facilitate et serenitate animi his valeat, cum oportet vel necesse est,
carere.
RA3
Ad tertium dicendum quod ad temperantiam pertinet refrenare delectationes quae nimis animum ad se alliciunt,
sicut ad fortitudinem pertinet firmare animum contra timores a bono rationis repellentes. Et ideo sicut laus
fortitudinis consistit in quodam excessu, et ex hoc denominantur omnes partes fortitudinis; ita etiam laus
temperantiae consistit in quodam defectu, et ex hoc ipsa et omnes partes eius denominantur.
Unde et abstinentia, quia pars est temperantiae, denominatur a defectu. Et tamen consistit in medio, inquantum
est secundum rationem rectam.
RA4
Ad quartum dicendum quod illa vitia proveniunt ex abstinentia prout non est secundum rationem rectam. Ratio
enim recta facit abstinere sicut oportet, scilicet cum hilaritate mentis; et propter quod oportet, scilicet propter
gloriam Dei, non propter gloriam suam.
|a2 Articulus 2
AG1
Ad secundum sic proceditur. Videtur quod abstinentia non sit specialis virtus. Omnis enim virtus secundum
seipsam est laudabilis. Sed abstinentia non est secundum se laudabilis, dicit enim Gregorius, in pastorali, quod
virtus abstinentiae non nisi ex aliis virtutibus commendatur.
Ergo abstinentia non est specialis virtus.
AG2
Praeterea, Augustinus dicit, de fide ad Petrum, quod abstinentia sanctorum est a cibo et potu, non quia aliqua
creatura Dei sit mala, sed pro sola corporis castigatione.
Hoc autem pertinet ad castitatem, ut ex ipso nomine apparet.
Ergo abstinentia non est virtus specialis a castitate distincta.
AG3
Praeterea, sicut homo debet esse contentus moderato cibo, ita et moderata veste, secundum illud I ad Tim. Ult.,
habentes alimenta et quibus tegamur, his contenti simus.
In moderatione autem vestium non est aliqua specialis virtus.
Ergo neque abstinentia, quae est moderativa alimentorum.
SC
Sed contra est quod Macrobius ponit abstinentiam specialem partem temperantiae.
CO
Respondeo dicendum quod, sicut supra dictum est, virtus moralis conservat bonum rationis contra impetus
passionum, et ideo ubi invenitur specialis ratio qua passio abstrahat a bono rationis, ibi necesse est esse
specialem virtutem.

1817

