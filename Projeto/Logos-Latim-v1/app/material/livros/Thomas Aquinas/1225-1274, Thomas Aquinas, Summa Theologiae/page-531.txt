angelicae ordinatur ad manifestandum alteri, per voluntatem ipsius Angeli, conceptus mentis unius Angeli
innotescit alteri, et sic loquitur unus Angelus alteri. Nihil est enim aliud loqui ad alterum, quam conceptum
mentis alteri manifestare.
RA1
Ad primum ergo dicendum quod in nobis interior mentis conceptus quasi duplici obstaculo clauditur. Primo
quidem, ipsa voluntate, quae conceptum intellectus potest retinere interius, vel ad extra ordinare. Et quantum ad
hoc, mentem unius nullus alius potest videre nisi solus Deus; secundum illud I Cor. II, quae sunt hominis, nemo
novit nisi spiritus hominis, qui in ipso est.
Secundo autem clauditur mens hominis ab alio homine per grossitiem corporis. Unde cum etiam voluntas ordinat
conceptum mentis ad manifestandum alteri, non statim cognoscitur ab alio, sed oportet aliquod signum sensibile
adhibere.
Et hoc est quod Gregorius dicit, II Moral., alienis oculis intra secretum mentis, quasi post parietem corporis
stamus, sed cum manifestare nosmetipsos cupimus, quasi per linguae ianuam egredimur, ut quales sumus
intrinsecus, ostendamus.
Hoc autem obstaculum non habet Angelus. Et ideo quam cito vult manifestare suum conceptum, statim alius
cognoscit.
RA2
Ad secundum dicendum quod locutio exterior quae fit per vocem, est nobis necessaria propter obstaculum
corporis. Unde non convenit Angelo, sed sola locutio interior; ad quam pertinet non solum quod loquatur sibi
interius concipiendo, sed etiam quod ordinet per voluntatem ad alterius manifestationem. Et sic lingua
Angelorum metaphorice dicitur ipsa virtus Angeli, qua conceptum suum manifestat.
RA3
Ad tertium dicendum quod, quantum ad Angelos bonos, qui semper se invicem vident in verbo, non esset
necessarium ponere aliquid excitativum, quia sicut unus semper videt alium, ita semper videt quidquid in eo est
ad se ordinatum. Sed quia etiam in statu naturae conditae sibi invicem loqui poterant, et mali Angeli etiam nunc
sibi invicem loquuntur; dicendum est quod, sicut sensus movetur a sensibili, ita intellectus movetur ab
intelligibili.
Sicut ergo per signum sensibile excitatur sensus, ita per aliquam virtutem intelligibilem potest excitari mens
Angeli ad attendendum.
|a2 Articulus 2
AG1
Ad secundum sic proceditur. Videtur quod inferior Angelus superiori non loquatur.
Quia super illud I Cor. XIII, si linguis hominum loquar et Angelorum, dicit Glossa quod locutiones Angelorum
sunt illuminationes, quibus superiores illuminant inferiores.
Sed inferiores nunquam illuminant superiores, ut supra dictum est.
Ergo nec inferiores superioribus loquuntur.
AG2
Praeterea, supra dictum est quod illuminare nihil est aliud quam illud quod est alicui manifestum, alteri
manifestare. Sed hoc idem est loqui. Ergo idem est loqui, et illuminare, et sic idem quod prius.
AG3
Praeterea, Gregorius dicit, II Moral., quod Deus ad Angelos loquitur, eo ipso quod eorum cordibus occulta sua
invisibilia ostendit.
Sed hoc ipsum est illuminare. Ergo omnis Dei locutio est illuminatio. Pari ergo ratione, omnis Angeli locutio est
illuminatio. Nullo ergo modo Angelus inferior superiori loqui potest.
SC
Sed contra est quod, sicut dionysius exponit VII cael. Hier., inferiores Angeli superioribus dixerunt, quis est iste
rex gloriae?
CO
Respondeo dicendum quod Angeli inferiores superioribus loqui possunt. Ad cuius evidentiam, considerandum
est quod omnis illuminatio est locutio in Angelis, sed non omnis locutio est illuminatio. Quia sicut dictum est,
Angelum loqui Angelo nihil aliud est quam conceptum suum ordinare ad hoc ut ei innotescat, per propriam
voluntatem. Ea vero quae mente concipiuntur, ad duplex principium referri possunt, scilicet ad ipsum Deum, qui
est prima veritas; et ad voluntatem intelligentis, per quam aliquid actu consideramus. Quia vero veritas est lumen
intellectus, et regula omnis veritatis est ipse Deus; manifestatio eius quod mente concipitur, secundum quod
dependet a prima veritate, et locutio est et illuminatio; puta si unus homo dicat alii, caelum est a Deo creatum,
vel, homo est animal. Sed manifestatio eorum quae dependent ex voluntate intelligentis, non potest dici
illuminatio, sed locutio tantum; puta si aliquis alteri dicat, volo hoc addiscere, volo hoc vel illud facere. Cuius
ratio est, quia voluntas creata non est lux, nec regula veritatis, sed participans lucem, unde communicare ea quae
sunt a voluntate creata, inquantum huiusmodi, non est illuminare. Non enim pertinet ad perfectionem intellectus
531

