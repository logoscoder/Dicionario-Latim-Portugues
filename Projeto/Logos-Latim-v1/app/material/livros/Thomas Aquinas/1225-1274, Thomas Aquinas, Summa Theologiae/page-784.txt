Dicit enim Augustinus, in libro octoginta trium quaest., quod nihil timemus, nisi ne id quod amamus, aut
adeptum amittamus, aut non adipiscamur speratum.
Sed id quod amamus est bonum.
Ergo timor respicit bonum sicut proprium obiectum.
AG2
Praeterea, Philosophus dicit, in II rhetoric., quod potestas, et super alium ipsum esse, est terribile.
Sed huiusmodi est quoddam bonum. Ergo bonum est obiectum timoris.
AG3
Praeterea, in Deo nihil malum esse potest. Sed mandatur nobis ut Deum timeamus; secundum illud Psalmi
XXXIII, timete Dominum, omnes sancti eius.
Ergo etiam timor est de bono.
SC
Sed contra est quod Damascenus dicit, in II libro, quod timor est de malo futuro.
CO
Respondeo dicendum quod timor est quidam motus appetitivae virtutis. Ad virtutem autem appetitivam pertinet
prosecutio et fuga, ut dicitur in VI ethic..
Est autem prosecutio boni.
Fuga autem mali. Unde quicumque motus appetitivae virtutis importat prosecutionem, habet aliquod bonum pro
obiecto, quicumque autem importat fugam, habet malum pro obiecto.
Unde, cum timor fugam quandam importet, primo et per se respicit malum sicut proprium obiectum. Potest
autem respicere etiam bonum, secundum quod habet habitudinem ad malum. Quod quidem potest esse dupliciter.
Uno quidem modo, inquantum per malum privatur bonum. Ex hoc autem ipso est aliquid malum, quod est
privativum boni. Unde, cum fugiatur malum quia malum est, sequitur ut fugiatur quia privat bonum quod quis
amando prosequitur.
Et secundum hoc dicit Augustinus quod nulla est causa timendi, nisi ne amittatur bonum amatum.
Alio modo comparatur bonum ad malum, ut causa ipsius, inquantum scilicet aliquod bonum sua virtute potest
inducere aliquod nocumentum in bono amato. Et ideo, sicut spes, ut supra dictum est, ad duo respicit, scilicet ad
bonum in quod tendit, et ad id per quod sperat se bonum concupitum adipisci; ita etiam timor ad duo respicit,
scilicet ad malum quod refugit, et ad illud bonum quod sua virtute potest infligere malum.
Et per hunc modum Deus timetur ab homine, inquantum potest infligere poenam, vel spiritualem vel corporalem.
Per hunc etiam modum timetur potestas alicuius hominis, maxime quando est laesa, vel quando est iniusta, quia
sic in promptu habet nocumentum inferre. Ita etiam timetur super alium esse, idest inniti alii, ut scilicet in eius
potestate sic constitutum nobis nocumentum inferre, sicut ille qui est conscius criminis, timetur, ne crimen
revelet.
RA
Et per hoc patet responsio ad obiecta.
|a2 Articulus 2
AG1
Ad secundum sic proceditur. Videtur quod timor non sit de malo naturae.
Dicit enim Philosophus, in II rhetoric., quod timor consiliativos facit.
Non autem consiliamur de his quae a natura eveniunt, ut dicitur in III ethic..
Ergo timor non est de malo naturae.
AG2
Praeterea, defectus naturales semper homini imminent, ut mors et alia huiusmodi. Si igitur de huiusmodi malis
esset timor, oporteret quod homo semper esset in timore.
AG3
Praeterea, natura non movet ad contraria. Sed malum naturae provenit ex natura. Ergo quod timendo aliquis
refugiat huiusmodi malum, non est a natura. Timor ergo naturalis non est de malo naturae; ad quem tamen hoc
malum pertinere videtur.
SC
Sed contra est quod Philosophus dicit, in III ethic., quod inter omnia terribilissimum est mors, quae est malum
naturae.
CO
Respondeo dicendum quod, sicut Philosophus dicit in II rhetoric., timor provenit ex phantasia futuri mali
corruptivi vel contristativi.
Sicut autem contristativum malum est quod contrariatur voluntati; ita corruptivum malum est quod contrariatur
naturae.
Et hoc est malum naturae. Unde de malo naturae potest esse timor.

784

