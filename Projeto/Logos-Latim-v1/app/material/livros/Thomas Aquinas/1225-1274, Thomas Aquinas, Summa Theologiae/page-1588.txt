participantur, ut dicitur I ad Cor. IX; partim etiam in usus pauperum, qui sunt, quantum fieri potest, de rebus
ecclesiae sustentandi; quia et Dominus in usum pauperum loculos habebat, ut Hieronymus dicit, super Matth..
RA1
Ad primum ergo dicendum quod ea quae pauperibus dantur, sicut non proprie sunt sacrificia, dicuntur tamen
sacrificia inquantum eis dantur propter Deum, ita etiam secundum eandem rationem oblationes dici possunt,
tamen non proprie, quia non immediate Deo offeruntur. Oblationes vero proprie dictae in usum pauperum cedunt
non per dispensationem offerentium, sed per dispensationem sacerdotum.
RA2
Ad secundum dicendum quod monachi sive alii religiosi possunt oblationes recipere tripliciter. Uno modo, sicut
pauperes, per dispensationem sacerdotis vel ordinationem ecclesiae.
Alio modo, si sint ministri altaris. Et tunc possunt accipere oblationes sponte oblatas. Tertio, si parochiae sint
eorum. Et tunc ex debito possunt accipere, tanquam ecclesiae rectores.
RA3
Ad tertium dicendum quod oblationes, postquam fuerint consecratae, non possunt cedere in usum laicorum, sicut
vasa et vestimenta sacra.
Et hoc modo intelligitur dictum Damasi Papae.
Illa vero quae non sunt consecrata, possunt in usum laicorum cedere ex dispensatione sacerdotum, sive per
modum donationis sive per modum venditionis.
|a3 Articulus 3
AG1
Ad tertium sic proceditur. Videtur quod non possit homo oblationes facere de omnibus rebus licite possessis.
Quia secundum iura humana, turpiter facit meretrix in hoc quod est meretrix, non tamen turpiter accipit, et ita
licite possidet. Sed non licet de eo facere oblationem, secundum illud Deut. XXIII, non offeres mercedem
prostibuli in domo Domini Dei tui.
Ergo non licet facere oblationem de omnibus licite possessis.
AG2
Praeterea, ibidem prohibetur quod pretium canis non offeratur in domo Dei. Sed manifestum est quod pretium
canis iuste venditi iuste possidetur. Ergo non licet de omnibus iuste possessis oblationem facere.
AG3
Praeterea, Malach. I dicitur, si offeratur claudum et languidum, nonne malum est? sed claudum et languidum est
animal iuste possessum. Ergo videtur quod non de omni iuste possesso possit oblatio fieri.
SC
Sed contra est quod dicitur Prov. III, honora Dominum de tua substantia.
Ad substantiam autem hominis pertinet quidquid iuste possidet.
Ergo de omnibus iuste possessis potest oblatio fieri.
CO
Respondeo dicendum quod, sicut Augustinus dicit, in libro de verb. Dom., si depraedareris aliquem invalidum et
de spoliis eius dares alicui iudici si pro te iudicaret, tanta vis est iustitiae ut et tibi displiceret. Non est talis Deus
tuus qualis non debes esse nec tu.
Et ideo dicitur Eccli. XXXIV, immolantis ex iniquo oblatio est maculata.
Unde patet quod de iniuste acquisitis et possessis non potest oblatio fieri. In veteri autem lege, in qua figurae
serviebatur, quaedam propter significationem reputabantur immunda, quae offerre non licebat. Sed in nova lege
omnis creatura Dei reputatur munda, ut dicitur ad Tit. I.
Et ideo, quantum est de se, de quolibet licite possesso potest oblatio fieri. Per accidens tamen contingit quod de
aliquo licite possesso oblatio fieri non potest, puta si vergat in detrimentum alterius, ut si filius aliquis offerat
Deo id unde debet patrem nutrire, quod Dominus improbat Matth. XV; vel propter scandalum, vel propter
contemptum, vel aliquid aliud huiusmodi.
RA1
Ad primum ergo dicendum quod in veteri lege prohibebatur oblatio de mercede prostibuli propter immunditiam.
In nova autem lege propter scandalum, ne videatur ecclesia favere peccato, si de lucro peccati oblationem
recipiat.
RA2
Ad secundum dicendum quod canis secundum legem reputabatur animal immundum. Alia tamen animalia
immunda redimebantur, et eorum pretium poterat offerri, secundum illud Levit. Ult., si immundum animal est,
redimet qui obtulerit.
Sed canis nec offerebatur nec redimebatur, tum quia idololatrae canibus utebantur in sacrificiis idolorum; tum
etiam quia significant rapacitatem, de qua non potest fieri oblatio.
Sed haec prohibitio cessat in nova lege.
RA3
1588

