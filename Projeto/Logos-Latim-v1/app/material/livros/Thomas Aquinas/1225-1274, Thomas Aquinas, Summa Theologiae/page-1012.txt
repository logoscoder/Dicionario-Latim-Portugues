Et propter hoc omnes eorum actus sunt actus caritatis. Et sic in eis non potest esse peccatum veniale. Angeli vero
mali in nihil moventur nisi in ordine ad finem peccati superbiae ipsorum.
Et ideo in omnibus peccant mortaliter, quaecumque propria voluntate agunt. Secus autem est de appetitu
naturalis boni qui est in eis, ut in primo dictum est.
RA1
Ad primum ergo dicendum quod homo convenit quidem cum Angelis in mente, sive in intellectu; sed differt in
modo intelligendi, ut dictum est.
RA2
Ad secundum dicendum quod Angelus non potuit minus diligere creaturam quam Deum, nisi simul referens eam
in Deum, sicut in ultimum finem, vel aliquem finem inordinatum, ratione iam dicta.
RA3
Ad tertium dicendum quod omnia illa quae videntur esse venialia, Daemones procurant ut homines ad sui
familiaritatem attrahant, et sic deducant eos in peccatum mortale. Unde in omnibus talibus mortaliter peccant,
propter intentionem finis.
|a5 Articulus 5
AG1
Ad quintum sic proceditur. Videtur quod primi motus sensualitatis in infidelibus sint peccata mortalia.
Dicit enim apostolus, ad Rom. VIII, quod nihil est damnationis his qui sunt in Christo Iesu, qui non secundum
carnem ambulant, et loquitur ibi de concupiscentia sensualitatis, ut ex praemissis apparet.
Haec ergo causa est quare concupiscere non sit damnabile his qui non secundum carnem ambulant, consentiendo
scilicet concupiscentiae, quia sunt in Christo Iesu. Sed infideles non sunt in Christo Iesu. Ergo in infidelibus est
damnabile.
Primi igitur motus infidelium sunt peccata mortalia.
AG2
Praeterea, Anselmus dicit, in libro de gratia et Lib. Arb., qui non sunt in Christo, sentientes carnem, sequuntur
damnationem, etiam si non secundum carnem ambulant.
Sed damnatio non debetur nisi peccato mortali. Ergo, cum homo sentiat carnem secundum primum motum
concupiscentiae, videtur quod primus motus concupiscentiae in infidelibus sit peccatum mortale.
AG3
Praeterea, Anselmus dicit, in eodem libro, sic factus est homo, ut concupiscentiam sentire non deberet.
Hoc autem debitum videtur homini remissum per gratiam baptismalem, quam infideles non habent. Ergo
quandocumque infidelis concupiscit, etiam si non consentiat, peccat mortaliter, contra debitum faciens.
SC
Sed contra est quod dicitur Act. X, non est personarum acceptor Deus.
Quod ergo uni non imputat ad damnationem, nec alteri.
Sed primos motus fidelibus non imputat ad damnationem.
Ergo etiam nec infidelibus.
CO
Respondeo dicendum quod irrationabiliter dicitur quod primi motus infidelium sint peccata mortalia, si eis non
consentiatur.
Et hoc patet dupliciter. Primo quidem, quia ipsa sensualitas non potest esse subiectum peccati mortalis, ut supra
habitum est.
Est autem eadem natura sensualitatis in infidelibus et fidelibus. Unde non potest esse quod solus motus
sensualitatis in infidelibus sit peccatum mortale.
Alio modo, ex statu ipsius peccantis. Nunquam enim dignitas personae diminuit peccatum, sed magis auget, ut
ex supra dictis patet.
Unde nec peccatum est minus in fideli quam in infideli, sed multo maius. Nam et infidelium peccata magis
merentur veniam, propter ignorantiam, secundum illud I ad Tim. I, misericordiam Dei consecutus sum, quia
ignorans feci in incredulitate mea; et peccata fidelium aggravantur propter gratiae sacramenta, secundum illud
Heb. X, quanto magis putatis deteriora mereri supplicia, qui sanguinem testamenti, in quo sanctificatus est,
pollutum duxerit?
RA1
Ad primum ergo dicendum quod apostolus loquitur de damnatione debita peccato originali, quae aufertur per
gratiam Iesu Christi, quamvis maneat concupiscentiae fomes. Unde hoc quod fideles concupiscunt, non est in eis
signum damnationis originalis peccati, sicut est in infidelibus.
RA2
Et hoc etiam modo intelligendum est dictum Anselmi.
Unde patet solutio ad secundum.
RA3
1012

