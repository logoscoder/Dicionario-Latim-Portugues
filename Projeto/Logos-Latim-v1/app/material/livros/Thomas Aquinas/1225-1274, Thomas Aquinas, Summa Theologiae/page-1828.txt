Tum etiam propter difficultatem discernendi et moderandi id quod in talibus convenit. Tertio vero modo, ex
parte effectus consequentis. Et secundum hoc, vitium gulae habet quandam magnitudinem, inquantum ex ea
occasionantur diversa peccata.
RA1
Ad primum ergo dicendum quod illae poenae magis referuntur ad vitia quae sunt consecuta ex gula, vel ad gulae
radicem, quam ad ipsam gulam. Nam primus homo expulsus est de Paradiso propter superbiam, ex qua processit
ad actum gulae. Diluvium autem et poena sodomorum sunt inducta propter peccata luxuriae praecedentia, ex
gula occasionata.
RA2
Ad secundum dicendum quod ratio illa procedit ex parte peccatorum quae ex gula oriuntur. Non autem oportet
quod causa sit potior, nisi in causis per se. Gula autem non est causa illorum vitiorum per se, sed quasi per
accidens et per occasionem.
RA3
Ad tertium dicendum quod gulosus non intendit suo corpori nocumentum inferre, sed in cibo delectari, si autem
nocumentum corporis sequatur, hoc est per accidens. Unde hoc non directe pertinet ad gravitatem gulae. Cuius
tamen culpa aggravatur si quis corporale detrimentum incurrat propter immoderatam cibi sumptionem.
|a4 Articulus 4
AG1
Ad quartum sic proceditur. Videtur quod inconvenienter species gulae distinguantur a Gregorio, qui, XXX
Moral., dicit.
Quinque modis nos gulae vitium tentat, aliquando namque indigentiae tempora praevenit; aliquando lautiores
cibos quaerit; aliquando quae sumenda sunt praeparari accuratius appetit; aliquando in ipsa quantitate sumendi
mensuram refectionis excedit; aliquando ipso aestu immensi desiderii aliquis peccat.
Et continentur in hoc versu, praepropere, laute, nimis, ardenter, studiose.
Praedicta enim diversificantur secundum diversas circumstantias.
Sed circumstantiae, cum sint accidentia actuum, non diversificant speciem. Ergo secundum praedicta non
diversificantur species gulae.
AG2
Praeterea, sicut tempus est quaedam circumstantia, ita et locus.
Si ergo secundum tempus una species gulae accipitur, videtur quod, pari ratione, secundum locum et alias
circumstantias.
AG3
Praeterea, sicut temperantia observat debitas circumstantias, ita etiam et aliae virtutes morales. Sed in vitiis quae
opponuntur aliis virtutibus moralibus non distinguuntur species secundum diversas circumstantias. Ergo nec in
gula.
SC
Sed contra est verbum Gregorii inductum.
CO
Respondeo dicendum quod, sicut dictum est, gula importat inordinatam concupiscentiam edendi.
In esu autem duo considerantur, scilicet ipse cibus qui comeditur, et eius comestio. Potest ergo inordinatio
concupiscentiae attendi dupliciter. Uno quidem modo, quantum ad ipsum cibum qui sumitur. Et sic, quantum ad
substantiam vel speciem cibi, quaerit aliquis cibos lautos, idest pretiosos; quantum ad qualitatem, quaerit cibos
nimis accurate praeparatos, quod est studiose; quantum autem ad quantitatem, excedit in nimis edendo. Alio vero
modo attenditur inordinatio concupiscentiae quantum ad ipsam sumptionem cibi, vel quia praevenit tempus
debitum comedendi, quod est praepropere; vel quia non servat modum debitum in edendo, quod est ardenter.
Isidorus vero comprehendit primum et secundum sub uno, dicens quod gulosus excedit in cibo secundum quid,
quantum, quomodo et quando.
RA1
Ad primum ergo dicendum quod corruptio diversarum circumstantiarum facit diversas species gulae propter
diversa motiva, ex quibus Moralium species diversificantur. In eo enim qui quaerit lautos cibos, excitatur
concupiscentia ex ipsa specie cibi in eo vero qui praeoccupat tempus, deordinatur concupiscentia propter
impatientiam morae; et idem patet in aliis.
RA2
Ad secundum dicendum quod in loco et in aliis circumstantiis non invenitur aliud differens motivum pertinens
ad usum cibi, quod faciat aliam speciem gulae.
RA3
Ad tertium dicendum quod in quibuscumque aliis vitiis diversae circumstantiae habent diversa motiva, oportet
accipi diversas species vitiorum secundum diversas circumstantias.
Sed hoc non contingit in omnibus, ut dictum est.
1828

