Sed contra est quod dionysius dicit, IV cap. De div. Nom., quod omnes divinae illuminationes perferuntur ad
homines mediantibus Angelis.
Non ergo Angeli instruuntur per homines de divinis.
CO
Respondeo dicendum quod, sicut supra habitum est, inferiores Angeli loqui quidem possunt superioribus
Angelis, manifestando eis suas cogitationes; sed de rebus divinis superiores ab inferioribus nunquam
illuminantur. Manifestum est autem quod eo modo quo inferiores Angeli superioribus subduntur, supremi
homines subduntur etiam infimis Angelorum.
Quod patet per id quod Dominus dicit, Matth. XI, inter natos mulierum non surrexit maior ioanne baptista; sed
qui minor est in regno caelorum, maior est illo.
Sic igitur de rebus divinis ab hominibus Angeli nunquam illuminantur. Cogitationes tamen suorum cordium
homines Angelis per modum locutionis manifestare possunt, quia secreta cordium scire solius Dei est.
RA1
Ad primum ergo dicendum quod Augustinus, V super Gen. Ad litt., sic exponit illam apostoli auctoritatem.
Praemiserat enim apostolus, mihi, omnium sanctorum minimo, data est gratia haec, illuminare omnes quae sit
dispensatio sacramenti absconditi a saeculis in Deo. Ita dico absconditi, ut tamen innotesceret principibus et
potestatibus in caelestibus, per ecclesiam scilicet, multiformis sapientia Dei.
Quasi dicat, ita hoc sacramentum erat absconditum hominibus, ut tamen ecclesiae caelesti, quae continetur in
principibus et potestatibus, hoc sacramentum notum esset a saeculis, non ante saecula, quia ibi primitus ecclesia
fuit, quo post resurrectionem et ista ecclesia hominum congreganda est.
Potest tamen et aliter dici, quod illud quod absconditum est, non tantum in Deo innotescit Angelis, verum etiam
hic eis apparet, cum efficitur atque propalatur, ut Augustinus ibidem subdit.
Et sic dum per apostolos impleta sunt Christi et ecclesiae mysteria, Angelis aliqua apparuerunt de huiusmodi
mysteriis, quae ante erant eis occulta.
Et per hunc modum potest intelligi quod Hieronymus dicit, quod, apostolis praedicantibus, Angeli aliqua
mysteria cognoverunt, quia scilicet per praedicationem apostolorum huiusmodi mysteria explebantur in rebus
ipsis, sicut praedicante Paulo convertebantur gentes; de quo apostolus ibi loquitur.
RA2
Ad secundum dicendum quod apostoli instruebantur immediate a verbo Dei, non secundum eius divinitatem, sed
inquantum eius humanitas loquebatur. Unde ratio non sequitur.
RA3
Ad tertium dicendum quod aliqui homines, etiam in statu viae, sunt maiores aliquibus Angelis, non quidem actu,
sed virtute; inquantum scilicet habent caritatem tantae virtutis, ut possint mereri maiorem beatitudinis gradum
quam quidam Angeli habeant.
Sicut si dicamus semen alicuius magnae arboris esse maius virtute quam aliquam parvam arborem, cum tamen
multo minus sit in actu.
|a3 Articulus 3
AG1
Ad tertium sic proceditur. Videtur quod homo per virtutem animae possit corporalem materiam immutare.
Dicit enim Gregorius, II dialog., quod sancti miracula aliquando ex prece faciunt, aliquando ex potestate, sicut
Petrus, qui tabitham mortuam orando suscitavit, Ananiam et Saphiram mentientes morti increpando tradidit.
Sed in operatione miraculorum fit aliqua immutatio materiae corporalis. Ergo homines virtute suae animae
possunt materiam corporalem immutare.
AG2
Praeterea, super illud ad Gal. III, quis vos fascinavit veritati non obedire? dicit Glossa quod quidam habent
oculos urentes, qui solo aspectu inficiunt alios, et maxime pueros.
Sed hoc non esset, nisi virtus animae posset materiam corporalem immutare. Ergo homo per virtutem suae
animae potest materiam corporalem immutare.
AG3
Praeterea, corpus humanum est nobilius quam alia inferiora corpora. Sed per apprehensionem animae humanae
immutatur corpus humanum ad calorem et frigus, ut patet in irascentibus et timentibus; et quandoque etiam haec
immutatio pervenit usque ad aegritudinem et mortem. Ergo multo magis anima hominis potest sua virtute
materiam corporalem immutare.
SC
Sed contra est quod dicit Augustinus, in III de Trin., quod materia corporalis soli Deo obedit ad nutum.
CO
Respondeo dicendum quod, sicut supra dictum est materia corporalis non immutatur ad formam, nisi vel ab
agente aliquo composito ex materia et forma; vel ab ipso Deo, in quo virtualiter et materia et forma praeexistit,
sicut in primordiali causa utriusque.
579

