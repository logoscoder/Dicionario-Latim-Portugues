Praeterea, ex peccato in spiritum sanctum alia peccata oriuntur, peccatum enim in spiritum sanctum dicitur
malitia ex qua quis peccat. Sed magis videntur alia peccata oriri ex praesumptione qua homo praesumit de seipso
quam ex praesumptione qua homo praesumit de Deo, quia amor sui est principium peccandi, ut patet per
Augustinum, XIV de CIV. Dei.
Ergo videtur quod praesumptio quae est peccatum in spiritum sanctum maxime innitatur virtuti humanae.
AG3
Praeterea, peccatum contingit ex conversione inordinata ad bonum commutabile. Sed praesumptio est quoddam
peccatum. Ergo magis contingit ex conversione ad virtutem humanam, quae est bonum commutabile, quam ex
conversione ad virtutem divinam, quae est bonum incommutabile.
SC
Sed contra est quod sicut ex desperatione aliquis contemnit divinam misericordiam, cui spes innititur, ita ex
praesumptione contemnit divinam iustitiam, quae peccatores punit. Sed sicut misericordia est in Deo, ita etiam et
iustitia est in ipso.
Ergo sicut desperatio est per aversionem a Deo, ita praesumptio est per inordinatam conversionem ad ipsum.
CO
Respondeo dicendum quod praesumptio videtur importare quandam immoderantiam spei. Spei autem obiectum
est bonum arduum possibile. Possibile autem est aliquid homini dupliciter, uno modo, per propriam virtutem;
alio modo, non nisi per virtutem divinam. Circa utramque autem spem per immoderantiam potest esse
praesumptio. Nam circa spem per quam aliquis de propria virtute confidit, attenditur praesumptio ex hoc quod
aliquis tendit in aliquid ut sibi possibile quod suam facultatem excedit, secundum quod dicitur Iudith VI,
praesumentes de se humilias.
Et talis praesumptio opponitur virtuti magnanimitatis, quae medium tenet in huiusmodi spe.
Circa spem autem qua aliquis inhaeret divinae potentiae, potest per immoderantiam esse praesumptio in hoc
quod aliquis tendit in aliquod bonum ut possibile per virtutem et misericordiam divinam quod possibile non est,
sicut cum aliquis sperat se veniam obtinere sine poenitentia, vel gloriam sine meritis. Haec autem praesumptio
est proprie species peccati in spiritum sanctum, quia scilicet per huiusmodi praesumptionem tollitur vel
contemnitur adiutorium spiritus sancti per quod homo revocatur a peccato.
RA1
Ad primum ergo dicendum quod, sicut supra dictum est, peccatum quod est contra Deum secundum suum genus
est gravius ceteris peccatis. Unde praesumptio qua quis inordinate innititur Deo gravius peccatum est quam
praesumptio qua quis innititur propriae virtuti. Quod enim aliquis innitatur divinae virtuti ad consequendum id
quod Deo non convenit, hoc est diminuere divinam virtutem. Patet autem quod gravius peccat qui diminuit
divinam virtutem quam qui propriam virtutem superextollit.
RA2
Ad secundum dicendum quod ipsa etiam praesumptio qua quis de Deo inordinate praesumit amorem sui includit,
quo quis proprium bonum inordinate desiderat. Quod enim multum desideramus, aestimamus nobis de facili per
alios posse provenire, etiam si non possit.
RA3
Ad tertium dicendum quod praesumptio de divina misericordia habet et conversionem ad bonum commutabile,
inquantum procedit ex desiderio inordinato proprii boni; et aversionem a bono incommutabili, inquantum
attribuit divinae virtuti quod ei non convenit; per hoc enim avertitur homo a veritate divina.
|a2 Articulus 2
AG1
Ad secundum sic proceditur. Videtur quod praesumptio non sit peccatum. Nullum enim peccatum est ratio quod
homo exaudiatur a Deo. Sed per praesumptionem aliqui exaudiuntur a Deo, dicitur enim Iudith IX, exaudi me
miseram deprecantem et de tua misericordia praesumentem.
Ergo praesumptio de divina misericordia non est peccatum.
AG2
Praeterea, praesumptio importat superexcessum spei. Sed in spe quae habetur de Deo non potest esse
superexcessus, cum eius potentia et misericordia sint infinita. Ergo videtur quod praesumptio non sit peccatum.
AG3
Praeterea, id quod est peccatum non excusat a peccato.
Sed praesumptio excusat a peccato, dicit enim magister, XXII dist. II Lib. Sent., quod Adam minus peccavit quia
sub spe veniae peccavit, quod videtur ad praesumptionem pertinere.
Ergo praesumptio non est peccatum.
SC
Sed contra est quod ponitur species peccati in spiritum sanctum.
CO

1279

