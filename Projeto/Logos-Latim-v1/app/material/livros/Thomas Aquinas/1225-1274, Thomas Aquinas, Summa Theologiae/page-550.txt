SC
Sed contra est quod dionysius probat, in IV cap. Cael. Hier., quod revelationes divinorum perveniunt ad homines
mediantibus Angelis.
Huiusmodi autem revelationes sunt illuminationes, ut supra dictum est.
Ergo homines illuminantur per Angelos.
CO
Respondeo dicendum quod, cum divinae providentiae ordo habeat ut actionibus superiorum inferiora subdantur,
ut supra dictum est; sicut inferiores Angeli illuminantur per superiores, ita homines qui sunt Angelis inferiores,
per eos illuminantur. Sed modus utriusque illuminationis quodammodo est similis, et quodammodo diversus.
Dictum est enim supra quod illuminatio, quae est manifestatio divinae veritatis, secundum duo attenditur, scilicet
secundum quod intellectus inferior confortatur per actionem intellectus superioris; et secundum quod
proponuntur intellectui inferiori species intelligibiles quae sunt in superiori, ut capi possint ab inferiori. Et hoc
quidem in Angelis fit, secundum quod superior Angelus veritatem universalem conceptam dividit secundum
capacitatem inferioris Angeli, ut supra dictum est.
Sed intellectus humanus non potest ipsam intelligibilem veritatem nudam capere, quia connaturale est ei ut
intelligat per conversionem ad phantasmata, ut supra dictum est.
Et ideo intelligibilem veritatem proponunt Angeli hominibus sub similitudinibus sensibilium; secundum illud
quod dicit dionysius, I cap. Cael. Hier., quod impossibile est aliter nobis lucere divinum radium, nisi varietate
sacrorum velaminum circumvelatum.
Ex alia vero parte, intellectus humanus, tanquam inferior, fortificatur per actionem intellectus angelici. Et
secundum haec duo attenditur illuminatio qua homo illuminatur ab Angelo.
RA1
Ad primum ergo dicendum quod ad fidem duo concurrunt. Primo quidem habitus intellectus, quo disponitur ad
obediendum voluntati tendenti in divinam veritatem, intellectus enim assentit veritati fidei, non quasi convictus
ratione, sed quasi imperatus a voluntate; nullus enim credit nisi volens, ut Augustinus dicit.
Et quantum ad hoc, fides est a solo Deo. Secundo requiritur ad fidem, quod credibilia proponantur credenti. Et
hoc quidem fit per hominem, secundum quod fides est ex auditu, ut dicitur Rom. X; sed per Angelos
principaliter, per quos hominibus revelantur divina. Unde Angeli operantur aliquid ad illuminationem fidei.
Et tamen homines illuminantur ab Angelis non solum de credendis, sed etiam de agendis.
RA2
Ad secundum dicendum quod ratio naturalis, quae est immediate a Deo, potest per Angelum confortari, ut
dictum est.
Et similiter ex speciebus a creaturis acceptis, tanto altior elicitur intelligibilis veritas, quanto intellectus humanus
fuerit fortior. Et sic per Angelum adiuvatur homo, ut ex creaturis perfectius in divinam cognitionem deveniat.
RA3
Ad tertium dicendum quod operatio intellectualis, et illuminatio, dupliciter possunt considerari. Uno modo, ex
parte rei intellectae, et sic quicumque intelligit vel illuminatur, cognoscit se intelligere vel illuminari; quia
cognoscit rem sibi esse manifestam. Alio modo, ex parte principii, et sic non quicumque intelligit aliquam
veritatem, cognoscit quid sit intellectus, qui est principium intellectualis operationis. Et similiter non quicumque
illuminatur ab Angelo, cognoscit se ab Angelo illuminari.
|a2 Articulus 2
AG1
Ad secundum sic proceditur. Videtur quod Angeli possint immutare voluntatem hominis.
Quia super illud Heb. I, qui facit Angelos suos spiritus, et ministros suos flammam ignis, dicit Glossa quod ignis
sunt, dum spiritu fervent, et vitia nostra urunt.
Sed hoc non esset, nisi voluntatem immutarent.
Ergo Angeli possunt immutare voluntatem.
AG2
Praeterea, beda dicit quod diabolus non est immissor malarum cogitationum, sed incensor.
Damascenus autem ulterius dicit quod etiam est immissor, dicit enim in II libro, quod omnis malitia et
immundae passiones ex Daemonibus excogitatae sunt, et immittere homini sunt concessi.
Et pari ratione, Angeli boni immittunt et incendunt bonas cogitationes. Sed hoc non possent facere, nisi
immutarent voluntatem. Ergo immutant voluntatem.
AG3
Praeterea, Angelus, sicut est dictum, illuminat intellectum hominis mediantibus phantasmatibus. Sed sicut
phantasia, quae deservit intellectui, potest immutari ab Angelo; ita et appetitus sensitivus qui deservit voluntati,
quia et ipse etiam est vis utens organo corporali. Ergo sicut illuminat intellectum, ita potest immutare
voluntatem.
SC
550

