Ad tertium dicendum quod sentire ordinatur ad ratiocinari sicut ad finem, et ideo ratiocinari est nobilius. Hic
autem est e converso, quia id quod est proprium, ordinatur ad id quod est commune sicut ad finem. Unde non est
simile.
|q112 Quaestio 112
|a0 Prologus
Deinde considerandum est de causa gratiae. Et circa hoc quaeruntur quinque. Primo, utrum solus Deus sit causa
efficiens gratiae. Secundo, utrum requiratur aliqua dispositio ad gratiam ex parte recipientis ipsam, per actum
liberi arbitrii.
Tertio, utrum talis dispositio possit esse necessitas ad gratiam. Quarto, utrum gratia sit aequalis in omnibus.
Quinto, utrum aliquis possit scire se habere gratiam.
|a1 Articulus 1
AG1
Ad primum sic proceditur. Videtur quod non solus Deus sit causa gratiae.
Dicitur enim Ioan. I, gratia et veritas per Iesum Christum facta est.
Sed in nomine Iesu Christi intelligitur non solum natura divina assumens, sed etiam natura creata assumpta.
Ergo aliqua creatura potest esse causa gratiae.
AG2
Praeterea, ista differentia ponitur inter sacramenta novae legis et veteris, quod sacramenta novae legis causant
gratiam, quam sacramenta veteris legis solum significant.
Sed sacramenta novae legis sunt quaedam visibilia elementa.
Ergo non solus Deus est causa gratiae.
AG3
Praeterea, secundum dionysium, in libro cael. Hier., Angeli purgant et illuminant et perficiunt et Angelos
inferiores et etiam homines.
Sed rationalis creatura purgatur, illuminatur et perficitur per gratiam.
Ergo non solus Deus est causa gratiae.
SC
Sed contra est quod in Psalmo LXXXIII dicitur, gratiam et gloriam dabit Dominus.
CO
Respondeo dicendum quod nulla res agere potest ultra suam speciem, quia semper oportet quod causa potior sit
effectu.
Donum autem gratiae excedit omnem facultatem naturae creatae, cum nihil aliud sit quam quaedam participatio
divinae naturae, quae excedit omnem aliam naturam.
Et ideo impossibile est quod aliqua creatura gratiam causet. Sic enim necesse est quod solus Deus deificet,
communicando consortium divinae naturae per quandam similitudinis participationem, sicut impossibile est
quod aliquid igniat nisi solus ignis.
RA1
Ad primum ergo dicendum quod humanitas Christi est sicut quoddam organum divinitatis eius; ut Damascenus
dicit, in III libro.
Instrumentum autem non agit actionem agentis principalis propria virtute, sed virtute principalis agentis. Et ideo
humanitas Christi non causat gratiam propria virtute, sed virtute divinitatis adiunctae, ex qua actiones
humanitatis Christi sunt salutares.
RA2
Ad secundum dicendum quod, sicut in ipsa persona Christi humanitas causat salutem nostram per gratiam,
virtute divina principaliter operante; ita etiam in sacramentis novae legis, quae derivantur a Christo, causatur
gratia instrumentaliter quidem per ipsa sacramenta, sed principaliter per virtutem spiritus sancti in sacramentis
operantis; secundum illud Ioan. III, nisi quis renatus fuerit ex aqua et spiritu sancto, etc..
RA3
Ad tertium dicendum quod Angelus purgat, illuminat et perficit Angelum vel hominem, per modum instructionis
cuiusdam, non autem iustificando per gratiam.
Unde dionysius dicit, VII cap. De div. Nom., quod huiusmodi purgatio, illuminatio et perfectio nihil est aliud
quam divinae scientiae assumptio.
|a2 Articulus 2
AG1
Ad secundum sic proceditur. Videtur quod non requiratur aliqua praeparatio sive dispositio ad gratiam ex parte
hominis.
1158

