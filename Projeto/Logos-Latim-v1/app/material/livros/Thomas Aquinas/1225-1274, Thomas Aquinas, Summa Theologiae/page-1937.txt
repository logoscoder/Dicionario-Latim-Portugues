etiam inspiratur a spiritu veritatis. Ipse etiam spiritus falsitatis quandoque enuntiat vera, quandoque falsa, ut
dictum est.
RA3
Ad tertium dicendum quod propria Daemonum esse dicuntur illa quae habent a seipsis, scilicet mendacia et
peccata. Quae autem pertinent ad propriam naturam, non habent a seipsis, sed a Deo.
Per virtutem autem propriae naturae quandoque vera praenuntiant, ut dictum est.
Utitur etiam eis Deus ad veritatis manifestationem per ipsos fiendam, dum divina mysteria eis per Angelos
revelantur, ut dictum est.
|q173 Quaestio 173
|a0 Prologus
Deinde considerandum est de modo cognitionis propheticae.
Et circa hoc quaeruntur quatuor. Primo, utrum prophetae videant ipsam Dei essentiam. Secundo, utrum revelatio
prophetica fiat per influentiam aliquarum specierum, vel per solam influentiam luminis. Tertio, utrum prophetica
revelatio semper sit cum alienatione a sensibus. Quarto, utrum prophetia semper sit cum cognitione eorum quae
prophetantur.
|a1 Articulus 1
AG1
Ad primum sic proceditur. Videtur quod prophetae ipsam Dei essentiam videant.
Quia super illud Isaiae XXXVIII, dispone domui tuae etc., dicit Glossa, prophetae in ipso libro praescientiae Dei,
in quo omnia scripta sunt, legere possunt.
Sed praescientia Dei est ipsa eius essentia.
Ergo prophetae vident ipsam Dei essentiam.
AG2
Praeterea, Augustinus dicit, in IX de Trin., quod in illa aeterna veritate, ex qua temporalia facta sunt omnia,
formam secundum quam sumus, et secundum quam operamur, visu mentis aspicimus.
Sed prophetae altissimam inter omnes homines habent divinorum cognitionem. Ergo ipsi maxime divinam
essentiam vident.
AG3
Praeterea, futura contingentia praecognoscuntur a prophetis secundum immobilem veritatem. Sic autem non sunt
nisi in ipso Deo.
Ergo prophetae ipsum Deum vident.
SC
Sed contra est quod visio divinae essentiae non evacuatur in patria. Prophetia autem evacuatur, ut habetur I ad
Cor. XIII.
Ergo prophetia non fit per visionem divinae essentiae.
CO
Respondeo dicendum quod prophetia importat cognitionem divinam ut procul existentem, unde et de prophetis
dicitur, Heb. XI, quod erant a longe aspicientes. Illi autem qui sunt in patria, in statu beatitudinis existentes, non
vident ut a remotis, sed quasi ex propinquo, secundum illud Psalmi, habitabunt recti cum vultu tuo.
Unde manifestum est quod cognitio prophetica alia est a cognitione perfecta, quae erit in patria. Unde et
distinguitur ab ea sicut imperfectum a perfecto, et ea adveniente evacuatur, ut patet per apostolum, I ad Cor.
XIII.
Fuerunt autem quidam qui, cognitionem propheticam a cognitione beatorum distinguere volentes, dixerunt quod
prophetae viderunt ipsam divinam essentiam, quam vocant speculum aeternitatis, non tamen secundum quod est
obiectum beatorum, sed secundum quod sunt in ea rationes futurorum eventuum.
Quod quidem est omnino impossibile. Deus enim est obiectum beatitudinis secundum ipsam sui essentiam,
secundum id quod Augustinus dicit, in V confess., beatus est qui te scit, etiam si illa, idest creaturas, nesciat.
Non est autem possibile quod aliquis videat rationes creaturarum in ipsa divina essentia, ita quod eam non videat.
Tum quia ipsa divina essentia est ratio omnium quae fiunt, ratio autem idealis non addit super divinam essentiam
nisi respectum ad creaturam.
Tum etiam quia prius est cognoscere aliquid in se, quod est cognoscere Deum ut est obiectum beatitudinis, quam
cognoscere illud per comparationem ad alterum, quod est cognoscere Deum secundum rationes rerum in ipso
existentes. Et ideo non potest esse quod prophetae videant Deum secundum rationes creaturarum, et non prout
est obiectum beatitudinis. Et ideo dicendum est quod visio prophetica non est visio ipsius divinae essentiae, nec
in ipsa divina essentia vident ea quae vident, sed in quibusdam similitudinibus, secundum illustrationem divini
luminis.

1937

