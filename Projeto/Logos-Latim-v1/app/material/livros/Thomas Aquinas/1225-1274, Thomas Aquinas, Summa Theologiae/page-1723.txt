Respondeo dicendum quod peccata praecipue in affectu consistunt.
Omnes autem affectiones animae, sive passiones, terminantur ad delectationes et tristitias, ut patet per
Philosophum, in II ethic..
Delectationum autem quaedam sunt carnales, et quaedam spirituales. Carnales quidem delectationes dicuntur
quae in sensu carnis complentur, sicut delectationes ciborum et venereorum, delectationes vero spirituales
dicuntur quae complentur in sola animae apprehensione. Illa ergo peccata dicuntur carnalia quae perficiuntur in
carnalibus delectationibus, illa vero dicuntur spiritualia quae perficiuntur in spiritualibus delectationibus, absque
carnali delectatione. Et huiusmodi est avaritia, delectatur enim avarus in hoc quod considerat se possessorem
divitiarum. Et ideo avaritia est peccatum spirituale.
RA1
Ad primum ergo dicendum quod avaritia circa corporale obiectum non quaerit delectationem corporalem, sed
solum animalem, prout scilicet homo delectatur in hoc quod divitias possideat. Et ideo non est peccatum carnale.
Ratione tamen obiecti, medium est inter peccata pure spiritualia, quae quaerunt delectationem spiritualem circa
obiecta spiritualia, sicut superbia est circa excellentiam; et vitia pure carnalia, quae quaerunt delectationem pure
corporalem circa obiectum corporale.
RA2
Ad secundum dicendum quod motus recipit speciem secundum terminum ad quem, non autem secundum
terminum a quo. Et ideo vitium dicitur carnale ex hoc quod tendit in delectationem carnalem, non autem ex eo
quod procedit ex aliquo defectu carnis.
RA3
Ad tertium dicendum quod chrysostomus comparat avarum daemoniaco, non quia vexetur in carne sicut
daemoniacus, sed per oppositum, quia sicut daemoniacus ille de quo legitur Marc. V, se denudabat, ita avarus se
superfluis divitiis onerat.
|a7 Articulus 7
AG1
Ad septimum sic proceditur. Videtur quod avaritia non sit vitium capitale. Avaritia enim opponitur liberalitati
sicut medio, et prodigalitati sicut extremo. Sed neque liberalitas est principalis virtus, neque prodigalitas vitium
capitale. Ergo etiam avaritia non debet poni vitium capitale.
AG2
Praeterea, sicut supra dictum est, illa dicuntur esse vitia capitalia quae habent principales fines, ad quos
ordinantur fines aliorum vitiorum. Sed hoc non competit avaritiae, quia divitiae non habent rationem finis, sed
magis rationem eius quod est ad finem, ut dicitur in I ethic..
Ergo avaritia non est vitium capitale.
AG3
Praeterea, Gregorius dicit, in Moral., quod avaritia quandoque oritur ex elatione, quandoque per timorem.
Dum enim quidam deficere sibi ad sumptum necessaria aestimant, mentem ad avaritiam relaxant. Sunt alii qui,
dum potentiores videri appetunt, ad alienarum rerum ambitum succenduntur.
Ergo avaritia magis oritur ab aliis vitiis quam ipsa sit vitium capitale respectu aliorum.
SC
Sed contra est quod Gregorius, XXXI Moral., ponit avaritiam inter vitia capitalia.
CO
Respondeo dicendum quod, sicut supra dictum est, vitium capitale dicitur ex quo alia oriuntur secundum
rationem finis; qui cum sit multum appetibilis, propter eius appetitum homo procedit ad multa facienda vel bona
vel mala. Finis autem maxime appetibilis est beatitudo sive felicitas, quae est ultimus finis humanae vitae, ut
supra habitum est.
Et ideo quanto aliquid magis participat conditiones felicitatis, tanto magis est appetibile. Est autem una de
conditionibus felicitatis ut sit per se sufficiens, alioquin non quietaret appetitum tanquam ultimus finis. Sed per
se sufficientiam maxime repromittunt divitiae, ut boetius dicit, in III de consol..
Cuius ratio est quia, sicut Philosophus dicit, in V ethic., denario utimur quasi fideiussore ad omnia habenda, et
Eccle. X dicitur quod pecuniae obediunt omnia. Et ideo avaritia, quae consistit in appetitu pecuniae, est vitium
capitale.
RA1
Ad primum ergo dicendum quod virtus perficitur secundum rationem, vitium autem perficitur secundum
inclinationem appetitus sensitivi. Non autem ad idem genus principaliter respicit ratio, et appetitus sensitivus. Et
ideo non oportet quod principale vitium opponatur principali virtuti. Unde licet liberalitas non sit principalis
virtus, quia non respicit ad principale bonum rationis; avaritia tamen est principale vitium, quia respicit ad
pecuniam, quae habet quandam principalitatem inter bona sensibilia, ratione iam dicta.
Prodigalitas autem non ordinatur ad aliquem finem principaliter appetibilem, sed magis videtur procedere ex
defectu rationis.
1723

