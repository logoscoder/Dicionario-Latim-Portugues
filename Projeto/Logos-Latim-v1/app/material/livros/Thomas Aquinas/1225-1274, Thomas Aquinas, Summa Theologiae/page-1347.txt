defectus proximorum. Alio modo potest considerari ex parte causae eius, inquantum scilicet aliquis
eleemosynam corporalem dat propter dilectionem Dei et proximi.
Et quantum ad hoc affert fructum spiritualem, secundum illud Eccli. XXIX, perde pecuniam propter fratrem.
Pone thesaurum in praeceptis altissimi, et proderit tibi magis quam aurum.
Tertio modo, ex parte effectus. Et sic etiam habet spiritualem fructum, inquantum scilicet proximus, cui per
corporalem eleemosynam subvenitur, movetur ad orandum pro benefactore.
Unde et ibidem subditur, conclude eleemosynam in sinu pauperis, et haec pro te exorabit ab omni malo.
RA1
Ad primum ergo dicendum quod ratio illa procedit de corporali eleemosyna secundum suam substantiam.
RA2
Ad secundum dicendum quod ille qui dat eleemosynam non intendit emere aliquid spirituale per corporale, quia
scit spiritualia in infinitum corporalibus praeeminere, sed intendit per caritatis affectum spiritualem fructum
promereri.
RA3
Ad tertium dicendum quod vidua, quae minus dedit secundum quantitatem, plus dedit secundum suam
proportionem; ex quo pensatur in ipsa maior caritatis affectus, ex qua corporalis eleemosyna spiritualem
efficaciam habet.
|a5 Articulus 5
AG1
Ad quintum sic proceditur. Videtur quod dare eleemosynam non sit in praecepto. Consilia enim a praeceptis
distinguuntur. Sed dare eleemosynam est consilium, secundum illud Dan. IV, consilium meum regi placeat,
peccata tua eleemosynis redime.
Ergo dare eleemosynam non est in praecepto.
AG2
Praeterea, cuilibet licet sua re uti et eam retinere.
Sed retinendo rem suam aliquis eleemosynam non dabit.
Ergo licitum est eleemosynam non dare.
Non ergo dare eleemosynam est in praecepto.
AG3
Praeterea, omne quod cadit sub praecepto aliquo tempore obligat transgressores ad peccatum mortale, quia
praecepta affirmativa obligant pro tempore determinato. Si ergo dare eleemosynam caderet sub praecepto, esset
determinare aliquod tempus in quo homo peccaret mortaliter nisi eleemosynam daret. Sed hoc non videtur, quia
semper probabiliter aestimari potest quod pauperi aliter subveniri possit; et quod id quod est in eleemosynas
erogandum possit ei esse necessarium vel in praesenti vel in futuro.
Ergo videtur quod dare eleemosynam non sit in praecepto.
AG4
Praeterea, omnia praecepta reducuntur ad praecepta Decalogi.
Sed inter illa praecepta nihil continetur de datione eleemosynarum. Ergo dare eleemosynas non est in praecepto.
SC
Sed contra, nullus punitur poena aeterna pro omissione alicuius quod non cadit sub praecepto. Sed aliqui
puniuntur poena aeterna pro omissione eleemosynarum; ut patet Matth. XXV.
Ergo dare eleemosynam est in praecepto.
CO
Respondeo dicendum quod cum dilectio proximi sit in praecepto, necesse est omnia illa cadere sub praecepto
sine quibus dilectio proximi non conservatur. Ad dilectionem autem proximi pertinet ut proximo non solum
velimus bonum, sed etiam operemur, secundum illud I Ioan. III, non diligamus verbo neque lingua, sed opere et
veritate.
Ad hoc autem quod velimus et operemur bonum alicuius requiritur quod eius necessitati subveniamus, quod fit
per eleemosynarum largitionem. Et ideo eleemosynarum largitio est in praecepto.
Sed quia praecepta dantur de actibus virtutum, necesse est quod hoc modo donum eleemosynae cadat sub
praecepto, secundum quod actus est de necessitate virtutis, scilicet secundum quod recta ratio requirit. Secundum
quam est aliquid considerandum ex parte dantis; et aliquid ex parte eius cui est eleemosyna danda.
Ex parte quidem dantis considerandum est ut id quod est in eleemosynas erogandum sit ei superfluum, secundum
illud Luc. XI, quod superest date eleemosynam.
Et dico superfluum non solum respectu sui ipsius, quod est supra id quod est necessarium individuo; sed etiam
respectu aliorum quorum cura sibi incumbit, quia prius oportet quod unusquisque sibi provideat et his quorum
cura ei incumbit (respectu quorum dicitur necessarium personae secundum quod persona dignitatem importat), et
postea de residuo aliorum necessitatibus subveniatur sicut et natura primo accipit sibi, ad sustentationem proprii

1347

