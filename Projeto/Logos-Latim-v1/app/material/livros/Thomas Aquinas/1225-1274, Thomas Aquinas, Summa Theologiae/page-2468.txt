Praeterea, potissima virtus huius sacramenti est quod introducit nos in regnum caelorum, sicut quoddam
viaticum. Sed hoc maxime figuratum fuit in sacramento expiationis, quando pontifex intrabat semel in anno cum
sanguine in sancta sanctorum, sicut apostolus probat, Heb. IX.
Ergo videtur quod illud sacrificium fuerit expressior figura huius sacramenti quam agnus paschalis.
SC
Sed contra est quod apostolus dicit, I Cor. V, Pascha nostrum immolatus est Christus.
Itaque epulemur in azymis sinceritatis et veritatis.
CO
Respondeo dicendum quod in hoc sacramento tria considerare possumus, scilicet id quod est sacramentum
tantum, scilicet panis et vinum; et id quod est res et sacramentum, scilicet corpus Christi verum; et id quod est
res tantum, scilicet effectus huius sacramenti. Quantum igitur ad id quod est sacramentum tantum potissima
figura fuit huius sacramenti oblatio melchisedech, qui obtulit panem et vinum. Quantum autem ad ipsum
Christum passum, qui continetur in hoc sacramento, figurae eius fuerunt omnia sacrificia veteris testamenti; et
praecipue sacrificium expiationis, quod erat solemnissimum. Quantum autem ad effectum, fuit praecipua eius
figura manna, quod habebat in se omnis saporis suavitatem, ut dicitur Sap. XVI, sicut et gratia huius sacramenti
quantum ad omnia reficit mentem.
Sed agnus paschalis quantum ad haec tria praefigurabat hoc sacramentum. Quantum enim ad primum, quia
manducabatur cum panibus azymis, secundum illud Exod. XII, edent carnes et azymos panes.
Quantum vero ad secundum, quia immolabatur ab omni multitudine filiorum Israel quartadecima luna, quod fuit
figura passionis Christi, qui propter innocentiam dicitur agnus. Quantum vero ad effectum, quia per sanguinem
agni paschalis protecti sunt filii Israel a devastante Angelo, et educti de aegyptiaca servitute. Et quantum ad hoc,
ponitur figura huius sacramenti praecipua agnus paschalis, quia secundum omnia eam repraesentat.
RA
Et per hoc patet responsio ad obiecta.
|q74 Quaestio 74
|a0 Prologus
Deinde considerandum est de materia huius sacramenti. Et primo, de specie materiae; secundo, de conversione
panis et vini in corpus Christi; tertio, de modo existendi corporis Christi in hoc sacramento; quarto, de
accidentibus panis et vini quae in hoc sacramento remanent. Circa primum quaeruntur octo.
Primo, utrum panis et vinum sint materia huius sacramenti.
Secundo, utrum ad materiam huius sacramenti requiratur determinata quantitas. Tertio, utrum materia huius
sacramenti sit panis triticeus. Quarto, utrum sit panis azymus, vel fermentatus.
Quinto, utrum materia huius sacramenti sit vinum de vite.
Sexto, utrum sit admiscenda aqua.
Septimo, utrum aqua sit de necessitate huius sacramenti.
Octavo, de quantitate aquae quae apponitur.
|a1 Articulus 1
AG1
Ad primum sic proceditur. Videtur quod materia huius sacramenti non sit panis et vinum. Hoc enim
sacramentum perfectius debet repraesentare passionem Christi quam sacramenta veteris legis.
Sed carnes animalium, quae erant materia sacramentorum veteris legis, expressius repraesentant passionem
Christi quam panis et vinum. Ergo materia huius sacramenti magis debent esse carnes animalium quam panis et
vinum.
AG2
Praeterea, hoc sacramentum est ubique celebrandum. Sed in multis terris non invenitur panis, et in multis non
invenitur vinum. Ergo panis et vinum non est conveniens materia huius sacramenti.
AG3
Praeterea, hoc sacramentum competit sanis et infirmis. Sed vinum nocet quibusdam infirmis. Ergo videtur quod
vinum non debeat esse materia huius sacramenti.
SC
Sed contra est quod Alexander Papa dicit, in sacramentorum oblationibus panis tantum et vinum aqua permixtum
in sacrificium offerantur.
CO
Respondeo dicendum quod circa materiam huius sacramenti aliqui multipliciter erraverunt. Quidam enim, qui
dicuntur Artotyritae, ut Augustinus dicit, in libro de haeresibus, offerunt panem et caseum in hoc sacramento,
dicentes a primis hominibus oblationes de fructibus terrae et ovium fuisse celebratas.

2468

