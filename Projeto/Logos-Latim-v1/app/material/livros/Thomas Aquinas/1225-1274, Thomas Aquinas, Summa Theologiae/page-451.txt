Ad tertium dicendum quod affectus animae non sunt in intellectu neque per similitudinem tantum, sicut corpora;
neque per praesentiam ut in subiecto, sicut artes; sed sicut principiatum in principio, in quo habetur notio
principiati.
Et ideo Augustinus dicit affectus animae esse in memoria per quasdam notiones.
|q88 Quaestio 88
|a0 Prologus
Deinde considerandum est quomodo anima humana cognoscat ea quae supra se sunt, scilicet immateriales
substantias. Et circa hoc quaeruntur tria. Primo, utrum anima humana, secundum statum praesentis vitae, possit
intelligere substantias immateriales quas Angelos dicimus, per seipsas. Secundo, utrum possit ad earum notitiam
pervenire per cognitionem rerum materialium. Tertio, utrum Deus sit id quod primo a nobis cognoscitur.
|a1 Articulus 1
AG1
Ad primum sic proceditur. Videtur quod anima humana, secundum statum vitae praesentis, possit intelligere
substantias immateriales per seipsas.
Dicit enim Augustinus, in IX de Trin., mens ipsa, sicut corporearum rerum notitias per sensus corporis colligit,
sic incorporearum rerum per semetipsam.
Huiusmodi autem sunt substantiae immateriales.
Ergo mens substantias immateriales intelligit.
AG2
Praeterea, simile simili cognoscitur. Sed magis assimilatur mens humana rebus immaterialibus quam
materialibus, cum ipsa mens sit immaterialis, ut ex supradictis patet.
Cum ergo mens nostra intelligat res materiales, multo magis intelligit res immateriales.
AG3
Praeterea, quod ea quae sunt secundum se maxime sensibilia, non maxime sentiantur a nobis, provenit ex hoc
quod excellentiae sensibilium corrumpunt sensum. Sed excellentiae intelligibilium non corrumpunt intellectum,
ut dicitur in III de anima.
Ergo ea quae sunt secundum se maxime intelligibilia, sunt etiam maxime intelligibilia nobis. Sed cum res
materiales non sint intelligibiles nisi quia facimus eas intelligibiles actu, abstrahendo a materia; manifestum est
quod magis sint secundum se intelligibiles substantiae quae secundum suam naturam sunt immateriales. Ergo
multo magis intelliguntur a nobis quam res materiales.
AG4
Praeterea, Commentator dicit, in II metaphys., quod si substantiae abstractae non possent intelligi a nobis, tunc
natura otiose egisset, quia fecit illud quod est naturaliter in se intellectum, non intellectum ab aliquo.
Sed nihil est otiosum sive frustra in natura.
Ergo substantiae immateriales possunt intelligi a nobis.
AG5
Praeterea, sicut se habet sensus ad sensibilia, ita se habet intellectus ad intelligibilia. Sed visus noster potest
videre omnia corpora, sive sint superiora et incorruptibilia, sive sint inferiora et corruptibilia. Ergo intellectus
noster potest intelligere omnes substantias intelligibiles, et superiores et immateriales.
SC
Sed contra est quod dicitur Sap. IX, quae in caelis sunt, quis investigabit? in caelis autem dicuntur huiusmodi
substantiae esse; secundum illud Matth. XVIII, Angeli eorum in caelis etc..
Ergo non possunt substantiae immateriales per investigationem humanam cognosci.
CO
Respondeo dicendum quod secundum opinionem Platonis, substantiae immateriales non solum a nobis
intelliguntur, sed etiam sunt prima a nobis intellecta.
Posuit enim Plato formas immateriales subsistentes, quas ideas vocabat, esse propria obiecta nostri intellectus, et
ita primo et per se intelliguntur a nobis.
Applicatur tamen animae cognitio rebus materialibus, secundum quod intellectui permiscetur phantasia et
sensus. Unde quanto magis intellectus fuerit depuratus, tanto magis percipit immaterialium intelligibilem
veritatem.
Sed secundum Aristotelis sententiam, quam magis experimur, intellectus noster, secundum statum praesentis
vitae, naturalem respectum habet ad naturas rerum materialium; unde nihil intelligit nisi convertendo se ad
phantasmata, ut ex dictis patet.
Et sic manifestum est quod substantias immateriales, quae sub sensu et imaginatione non cadunt, primo et per se,
secundum modum cognitionis nobis expertum, intelligere non possumus.

451

