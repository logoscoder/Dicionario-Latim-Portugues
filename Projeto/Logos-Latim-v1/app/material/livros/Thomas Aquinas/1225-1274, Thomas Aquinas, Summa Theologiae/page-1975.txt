Respondeo dicendum quod, sicut dictum est, activa vita habet finem in exterioribus actibus, qui si referuntur ad
quietem contemplationis, iam pertinent ad vitam contemplativam. In futura autem vita beatorum cessabit
occupatio exteriorum actuum, et si qui actus exteriores sint, referentur ad finem contemplationis.
Ut enim Augustinus dicit, in fine de CIV. Dei, ibi vacabimus et videbimus; videbimus et amabimus; amabimus
et laudabimus.
Et in eodem libro praemittit quod Deus ibi sine fine videbitur, sine fastidio amabitur, sine fatigatione laudabitur.
Hoc munus, hic affectus, hic actus erit omnibus.
RA1
Ad primum ergo dicendum quod, sicut supra dictum est, virtutes morales manebunt non secundum actus quos
habent circa ea quae sunt ad finem, sed secundum actus quos habent circa finem. Huiusmodi autem actus sunt
secundum quod constituunt quietem contemplationis. Quam Augustinus in praemissis verbis significat per
vacationem, quae est intelligenda non solum ab exterioribus tumultibus, sed etiam ab interiori perturbatione
passionum.
RA2
Ad secundum dicendum quod vita contemplativa, sicut supra dictum est, praecipue consistit in contemplatione
Dei.
Et quantum ad hoc, unus Angelus alium non docet, quia, ut dicitur Matth. XVIII de Angelis pusillorum, qui sunt
inferioris ordinis, quod semper vident faciem patris.
Et sic etiam in futura vita nullus hominum alium docebit de Deo, sed omnes videbimus eum sicuti est, ut habetur
I Ioan. III. Et hoc est quod dicitur Ierem. XXXI, non docebit ultra vir proximum suum, dicens, cognosce
Dominum, omnes enim cognoscent me, a minimo eorum usque ad maximum.
Sed de his quae pertinent ad dispensationem ministeriorum Dei, unus Angelus docet alium, purgando,
illuminando et perficiendo.
Et secundum hoc, aliquid habent de vita activa quandiu mundus durat, ex hoc quod administrationi inferioris
creaturae intendunt.
Quod significatur per hoc quod Iacob vidit Angelos in scala ascendentes, quod pertinet ad contemplationem, et
descendentes, quod pertinet ad actionem.
Sed sicut dicit Gregorius, II Moral., non sic a divina visione foris exeunt ut internae contemplationis gaudiis
priventur.
Et ideo in eis non distinguitur vita activa a contemplativa, sicut in nobis, qui per opera activa impedimur a
contemplatione.
Non autem promittitur nobis similitudo Angelorum quantum ad administrationem inferioris creaturae, quae
nobis non competit secundum ordinem naturae nostrae, sicut competit Angelis, sed secundum visionem Dei.
RA3
Ad tertium dicendum quod durabilitas vitae activae in statu praesenti excedens durabilitatem vitae
contemplativae, non provenit ex proprietate utriusque vitae secundum se consideratae, sed ex defectu nostro, qui
ex corporis gravitate retrahimur ab altitudine contemplationis.
Unde ibidem subdit Gregorius quod ipsa sua infirmitate ab immensitate tantae celsitudinis repulsus animus in
semetipso relabitur.
|q182 Quaestio 182
|a0 Prologus
Deinde considerandum est de comparatione vitae activae ad contemplativam. Et circa hoc quaeruntur quatuor.
Primo, quae sit potior sive dignior. Secundo, quae sit maioris meriti. Tertio, utrum vita contemplativa impediatur
per activam.
Quarto, de ordine utriusque.
|a1 Articulus 1
AG1
Ad primum sic proceditur. Videtur quod vita activa sit potior quam contemplativa.
Quod enim est meliorum, videtur esse melius, ut Philosophus dicit, in III topic..
Sed vita activa pertinet ad maiores, scilicet ad praelatos, qui sunt in honore et potestate constituti, unde
Augustinus dicit, XIX de CIV. Dei, quod in actione non amandus est honor in hac vita, sive potentia.
Ergo videtur quod vita activa sit potior quam contemplativa.
AG2
Praeterea, in omnibus habitibus et actibus praecipere pertinet ad potiorem, sicut militaris, tanquam potior,
praecipit frenorum factrici. Sed ad vitam activam pertinet disponere et praecipere de contemplativa, ut patet per
id quod dicitur Moysi, Exod. XIX, descende, et contestare populum, ne forte velit transcendere propositos
terminos ad videndum Deum.
1975

