spiritualia sint graviora, quia procedunt ex maiori contemptu. Et similiter peccata quae fiunt ex dolo sunt
turpiora, inquantum videntur ex quadam infirmitate procedere, et ex quadam falsitate rationis, cum tamen
peccata manifesta quandoque sint ex maiori contemptu. Et ideo adulatio, quasi cum dolo existens videtur esse
turpior, sed litigium, quasi ex maiori contemptu procedens, videtur esse gravius.
RA3
Ad tertium dicendum quod, sicut dictum est, verecundia respicit turpitudinem peccati. Unde non semper magis
verecundatur homo de graviori peccato, sed de magis turpi peccato.
Et inde est quod magis verecundatur homo de adulatione quam de litigio, quamvis litigium sit gravius.
|q117 Quaestio 117
|a0 Prologus
Deinde considerandum est de liberalitate, et vitiis oppositis, scilicet avaritia et prodigalitate. Circa liberalitatem
quaeruntur sex. Primo, utrum liberalitas sit virtus. Secundo, quae sit materia eius. Tertio, de actu ipsius. Quarto,
utrum magis ad eum pertineat dare quam recipere. Quinto, utrum liberalitas sit pars iustitiae. Sexto, de
comparatione eius ad alias virtutes.
|a1 Articulus 1
AG1
Ad primum sic proceditur. Videtur quod liberalitas non sit virtus.
Nulla enim virtus contrariatur inclinationi naturali. Inclinatio autem naturalis est ad hoc ut aliquis plus sibi quam
aliis provideat. Cuius contrarium pertinet ad liberalem, quia, ut Philosophus dicit, in IV ethic., liberalis est non
respicere ad seipsum, ita quod sibi minora derelinquit.
Ergo liberalitas non est virtus.
AG2
Item, per divitias homo suam vitam sustentat, et ad felicitatem divitiae organice deserviunt, ut dicitur in I ethic..
Cum igitur omnis virtus ordinetur ad felicitatem, videtur quod liberalis non est virtuosus, de quo Philosophus
dicit, in IV ethic., quod non est acceptivus pecuniae neque custoditivus, sed emissivus.
AG3
Praeterea, virtutes habent connexionem ad invicem. Sed liberalitas non videtur connexa aliis virtutibus, multi
enim sunt virtuosi qui non possunt esse liberales, quia non habent quod dent; multique liberaliter dant vel
expendunt qui tamen alias sunt vitiosi.
Ergo liberalitas non est virtus.
SC
Sed contra est quod Ambrosius dicit, in I de offic., quod in evangelio multas disciplinas accipimus iustae
liberalitatis.
Sed in evangelio non docentur nisi ea quae ad virtutem pertinent.
Ergo liberalitas est virtus.
CO
Respondeo dicendum quod, sicut Augustinus dicit, in libro de Lib. Arbit., bene uti his quibus male uti possumus,
pertinet ad virtutem.
Possumus autem bene et male uti non solum his quae intra nos sunt, puta potentiis et passionibus animae, sed
etiam his quae extra nos sunt, scilicet rebus huius mundi concessis nobis ad sustentationem vitae. Et ideo, cum
bene uti his rebus pertineat ad liberalitatem, consequens est quod liberalitas virtus sit.
RA1
Ad primum ergo dicendum quod, sicut Ambrosius et basilius dicunt, superabundantia divitiarum datur aliquibus
a Deo ut meritum bonae dispensationis acquirant. Pauca autem uni sufficiunt. Et ideo liberalis plura laudabiliter
in alios expendit quam in seipsum. Debet autem homo semper magis sibi providere in spiritualibus bonis, in
quibus unusquisque sibi praecipue subvenire potest. Et tamen etiam in temporalibus rebus non pertinet ad
liberalem ut sic aliis intendat quod omnino se et suos despiciat.
Unde Ambrosius dicit, in I de offic., est illa probanda liberalitas ut proximos seminis tui non despicias, si egere
cognoscas.
RA2
Ad secundum dicendum quod ad liberalem non pertinet sic divitias emittere ut non sibi remaneat unde
sustentetur, et unde virtutis opera exequatur, quibus ad felicitatem pervenitur.
Unde Philosophus dicit, in IV ethic., quod liberalis curat propria, volens per hoc quibusdam sufficere.
Et Ambrosius dicit, in libro de offic., quod Dominus non vult simul effundi opes, sed dispensari. Nisi forte ut
elisaeus boves suos occidit et pavit pauperes ex eo quod habuit, ut nulla cura teneretur domestica, quod pertinet
ad statum perfectionis spiritualis vitae, de quo infra dicetur.

1713

