praeambulum; tertium autem conceptionem consequitur. Primum autem non potuit esse in instanti, quia hoc est
contra ipsam rationem motus localis corporis cuiuscumque, cuius partes successive subintrant locum. Similiter et
tertium oportet esse successivum.
Tum quia augmentum non est sine motu locali. Tum etiam quia procedit ex virtute animae iam in corpore
formato operantis, quae non operatur nisi in tempore. Sed ipsa formatio corporis, in qua principaliter ratio
conceptionis consistit, fuit in instanti, duplici ratione. Primo quidem, propter virtutem agentis infinitam, scilicet
spiritus sancti, per quem corpus Christi est formatum, ut supra dictum est.
Tanto enim aliquod agens citius potest materiam disponere, quanto fuerit maioris virtutis. Unde agens infinitae
virtutis potest in instanti materiam disponere ad debitam formam. Secundo, ex parte personae filii, cuius corpus
formabatur. Non enim erat congruum ut corpus humanum assumeret nisi formatum. Si autem ante formationem
perfectam aliquod tempus conceptionis praecessisset, non posset tota conceptio attribui filio Dei, quae non
attribuitur ei nisi ratione assumptionis. Et ideo in primo instanti quo materia adunata pervenit ad locum
generationis, fuit perfecte formatum corpus Christi et assumptum. Et per hoc dicitur ipse filius Dei conceptus,
quod aliter dici non posset.
RA1
Ad primum ergo dicendum quod verbum Augustini utrobique non refertur ad solam formationem corporis
Christi, sed ad formationem simul cum determinato augmento usque ad tempus partus. Unde secundum rationem
illius numeri dicitur perfici tempus novem mensium, quo Christus fuit in utero virginis.
RA2
Ad secundum dicendum quod motus ille localis non comprehenditur infra ipsam conceptionem, sed est
conceptioni praeambulus.
RA3
Ad tertium dicendum quod non est assignare ultimum instans in quo materia illa fuit sanguis, sed est assignare
ultimum tempus, quod continuatur, nullo interveniente medio, ad primum instans in quo fuit caro Christi
formata. Et hoc instans fuit terminus temporis motus localis materiae ad locum generationis.
RA4
Ad quartum dicendum quod augmentum fit per potentiam augmentativam ipsius quod augetur, sed formatio
corporis fit per potentiam generativam, non eius qui generatur, sed patris generantis ex semine, in quo operatur
vis formativa ab anima patris derivata. Corpus autem Christi non fuit formatum ex semine viri, sicut supra
dictum est, sed ex operatione spiritus sancti. Et ideo talis debuit esse formatio ut spiritum sanctum deceret. Sed
augmentum corporis Christi fuit factum secundum potentiam augmentativam animae Christi, quae cum sit specie
conformis animae nostrae, eodem modo debuit corpus illud augmentari sicut et alia corpora hominum
augmentantur, ut ex hoc ostenderetur veritas humanae naturae.
|a2 Articulus 2
AG1
Ad secundum sic proceditur. Videtur quod corpus Christi non fuit animatum in primo instanti conceptionis.
Dicit enim leo Papa, in epistola ad Iulianum, non alterius naturae erat caro Christi quam nostrae, nec alio illi
quam ceteris hominibus anima est inspirata principio.
Sed aliis hominibus non infunditur anima in primo instanti suae conceptionis. Ergo neque corpori Christi anima
debuit infundi in primo instanti suae conceptionis.
AG2
Praeterea, anima, sicut quaelibet forma naturalis, requirit determinatam quantitatem in sua materia. Sed in primo
instanti conceptionis corpus Christi non habuit tantam quantitatem quantam habent corpora aliorum hominum
quando animantur, alioquin, si continue fuisset postmodum augmentatum, vel citius fuisset natum; vel in sua
nativitate fuisset maioris quantitatis quam alii infantes.
Quorum primum est contra Augustinum, IV de Trin., ubi probat eum spatio novem mensium in utero virginis
fuisse, secundum autem est contra leonem Papam, qui, in sermone epiphaniae, dicit, invenerunt puerum Iesum in
nullo ab humanae infantiae generalitate discretum.
Non ergo corpus Christi fuit animatum in primo instanti suae conceptionis.
AG3
Praeterea, ubicumque est prius et posterius, oportet esse plura instantia.
Sed secundum Philosophum, in libro de generat. Animal., in generatione hominis requiritur prius et posterius,
prius enim est vivum, et postea animal, et postea homo.
Ergo non potuit animatio Christi perfici in primo instanti conceptionis.
SC
Sed contra est quod Damascenus dicit, in III libro, simul caro, simul Dei verbi caro, simul caro animata anima
rationali et intellectuali.
CO

2224

