Sed contra est quod Gregorius Nyssenus dicit, et etiam Philosophus quod appetitivum obedit rationi.
Ergo rationis est imperare.
CO
Respondeo dicendum quod imperare est actus rationis, praesupposito tamen actu voluntatis. Ad cuius
evidentiam, considerandum est quod, quia actus voluntatis et rationis supra se invicem possunt ferri, prout
scilicet ratio ratiocinatur de volendo, et voluntas vult ratiocinari; contingit actum voluntatis praeveniri ab actu
rationis, et e converso. Et quia virtus prioris actus remanet in actu sequenti, contingit quandoque quod est aliquis
actus voluntatis, secundum quod manet virtute in ipso aliquid de actu rationis, ut dictum est de usu et de
electione; et e converso aliquis est actus rationis, secundum quod virtute manet in ipso aliquid de actu voluntatis.
Imperare autem est quidem essentialiter actus rationis, imperans enim ordinat eum cui imperat, ad aliquid
agendum, intimando vel denuntiando; sic autem ordinare per modum cuiusdam intimationis, est rationis. Sed
ratio potest aliquid intimare vel denuntiare dupliciter. Uno modo, absolute, quae quidem intimatio exprimitur per
verbum indicativi modi; sicut si aliquis alicui dicat, hoc est tibi faciendum. Aliquando autem ratio intimat aliquid
alicui, movendo ipsum ad hoc, et talis intimatio exprimitur per verbum imperativi modi; puta cum alicui dicitur,
fac hoc. Primum autem movens in viribus animae ad exercitium actus, est voluntas, ut supra dictum est.
Cum ergo secundum movens non moveat nisi in virtute primi moventis, sequitur quod hoc ipsum quod ratio
movet imperando, sit ei ex virtute voluntatis. Unde relinquitur quod imperare sit actus rationis, praesupposito
actu voluntatis, in cuius virtute ratio movet per imperium ad exercitium actus.
RA1
Ad primum ergo dicendum quod imperare non est movere quocumque modo, sed cum quadam intimatione
denuntiativa ad alterum. Quod est rationis.
RA2
Ad secundum dicendum quod radix libertatis est voluntas sicut subiectum, sed sicut causa, est ratio. Ex hoc enim
voluntas libere potest ad diversa ferri, quia ratio potest habere diversas conceptiones boni.
Et ideo Philosophi definiunt liberum arbitrium quod est liberum de ratione iudicium, quasi ratio sit causa
libertatis.
RA3
Ad tertium dicendum quod ratio illa concludit quod imperium non sit actus rationis absolute, sed cum quadam
motione, ut dictum est.
|a2 Articulus 2
AG1
Ad secundum sic proceditur. Videtur quod imperare conveniat brutis animalibus.
Quia secundum Avicennam, virtus imperans motum est appetitiva, et virtus exequens motum est in musculis et
in nervis.
Sed utraque virtus est in brutis animalibus.
Ergo imperium invenitur in brutis animalibus.
AG2
Praeterea, de ratione servi est quod ei imperetur.
Sed corpus comparatur ad animam sicut servus ad Dominum, sicut dicit Philosophus in I polit..
Ergo corpori imperatur ab anima, etiam in brutis, quae sunt composita ex anima et corpore.
AG3
Praeterea, per imperium homo facit impetum ad opus.
Sed impetus in opus invenitur in brutis animalibus, ut Damascenus dicit.
Ergo in brutis animalibus invenitur imperium.
SC
Sed contra, imperium est actus rationis, ut dictum est.
Sed in brutis non est ratio. Ergo neque imperium.
CO
Respondeo dicendum quod imperare nihil aliud est quam ordinare aliquem ad aliquid agendum, cum quadam
intimativa motione.
Ordinare autem est proprius actus rationis. Unde impossibile est quod in brutis animalibus, in quibus non est
ratio, sit aliquo modo imperium.
RA1
Ad primum ergo dicendum quod vis appetitiva dicitur imperare motum, inquantum movet rationem imperantem.
Sed hoc est solum in hominibus. In brutis autem animalibus virtus appetitiva non est proprie imperativa, nisi
imperativum sumatur large pro motivo.
RA2

668

