Sed contra est quod Philosophus dicit, in III de anima, quod appetibile intellectum est movens non motum,
voluntas autem est movens motum.
CO
Respondeo dicendum quod intantum aliquid indiget moveri ab aliquo, inquantum est in potentia ad plura, oportet
enim ut id quod est in potentia, reducatur in actum per aliquid quod est actu; et hoc est movere. Dupliciter autem
aliqua vis animae invenitur esse in potentia ad diversa, uno modo, quantum ad agere et non agere; alio modo,
quantum ad agere hoc vel illud. Sicut visus quandoque videt actu, et quandoque non videt; et quandoque videt
album, et quandoque videt nigrum. Indiget igitur movente quantum ad duo, scilicet quantum ad exercitium vel
usum actus; et quantum ad determinationem actus. Quorum primum est ex parte subiecti, quod quandoque
invenitur agens, quandoque non agens, aliud autem est ex parte obiecti, secundum quod specificatur actus. Motio
autem ipsius subiecti est ex agente aliquo. Et cum omne agens agat propter finem, ut supra ostensum est,
principium huius motionis est ex fine.
Et inde est quod ars ad quam pertinet finis, movet suo imperio artem ad quam pertinet id quod est ad finem, sicut
gubernatoria ars imperat navifactivae, ut in II physic. Dicitur.
Bonum autem in communi, quod habet rationem finis, est obiectum voluntatis. Et ideo ex hac parte voluntas
movet alias potentias animae ad suos actus, utimur enim aliis potentiis cum volumus. Nam fines et perfectiones
omnium aliarum potentiarum comprehenduntur sub obiecto voluntatis, sicut quaedam particularia bona, semper
autem ars vel potentia ad quam pertinet finis universalis, movet ad agendum artem vel potentiam ad quam
pertinet finis particularis sub illo universali comprehensus; sicut dux exercitus, qui intendit bonum commune,
scilicet ordinem totius exercitus, movet suo imperio aliquem ex tribunis, qui intendit ordinem unius aciei. Sed
obiectum movet, determinando actum, ad modum principii formalis, a quo in rebus naturalibus actio specificatur,
sicut calefactio a calore. Primum autem principium formale est ens et verum universale, quod est obiectum
intellectus. Et ideo isto modo motionis intellectus movet voluntatem, sicut praesentans ei obiectum suum.
RA1
Ad primum ergo dicendum quod ex illa auctoritate non habetur quod intellectus non moveat, sed quod non
moveat ex necessitate.
RA2
Ad secundum dicendum quod, sicut imaginatio formae sine aestimatione convenientis vel nocivi, non movet
appetitum sensitivum; ita nec apprehensio veri sine ratione boni et appetibilis.
Unde intellectus speculativus non movet, sed intellectus practicus, ut dicitur in III de anima.
RA3
Ad tertium dicendum quod voluntas movet intellectum quantum ad exercitium actus, quia et ipsum verum, quod
est perfectio intellectus, continetur sub universali bono ut quoddam bonum particulare. Sed quantum ad
determinationem actus, quae est ex parte obiecti, intellectus movet voluntatem, quia et ipsum bonum
apprehenditur secundum quandam specialem rationem comprehensam sub universali ratione veri. Et sic patet
quod non est idem movens et motum secundum idem.
|a2 Articulus 2
AG1
Ad secundum sic proceditur. Videtur quod voluntas ab appetitu sensitivo moveri non possit.
Movens enim et agens est praestantius patiente, ut Augustinus dicit, XII super Gen. Ad litt..
Sed appetitus sensitivus est inferior voluntate, quae est appetitus intellectivus; sicut sensus est inferior intellectu.
Ergo appetitus sensitivus non movet voluntatem.
AG2
Praeterea, nulla virtus particularis potest facere effectum universalem. Sed appetitus sensitivus est virtus
particularis, consequitur enim particularem sensus apprehensionem. Ergo non potest causare motum voluntatis,
qui est universalis, velut consequens apprehensionem universalem intellectus.
AG3
Praeterea, ut probatur in VIII physic., movens non movetur ab eo quod movet, ut sit motio reciproca.
Sed voluntas movet appetitum sensitivum, inquantum appetitus sensitivus obedit rationi.
Ergo appetitus sensitivus non movet voluntatem.
SC
Sed contra est quod dicitur Iac. I, unusquisque tentatur a concupiscentia sua abstractus et illectus.
Non autem abstraheretur quis a concupiscentia, nisi voluntas eius moveretur ab appetitu sensitivo, in quo est
concupiscentia.
Ergo appetitus sensitivus movet voluntatem.
CO
Respondeo dicendum quod, sicut supra dictum est, id quod apprehenditur sub ratione boni et convenientis,
movet voluntatem per modum obiecti. Quod autem aliquid videatur bonum et conveniens, ex duobus contingit,

638

