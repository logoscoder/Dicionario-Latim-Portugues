vel saltem retardet appetitum rationis; sic enim iam ad ipsam voluntatem rationis perveniet aliquid de motu
contrario appetitus sensitivi.
Sic igitur dicendum est quod, licet voluntas naturalis et voluntas sensualitatis in Christo aliquid aliud voluerit
quam divina voluntas et voluntas rationis ipsius, non tamen fuit ibi aliqua contrarietas voluntatum. Primo
quidem, quia neque voluntas eius naturalis, neque voluntas sensualitatis, repudiabat illam rationem secundum
quam divina voluntas, et voluntas rationis humanae in Christo, passionem volebant. Volebat enim voluntas
absoluta in Christo salutem humani generis, sed eius non erat velle hoc in ordine ad aliud. Motus autem
sensualitatis ad hoc se extendere non valebat. Secundo, quia neque voluntas divina, neque voluntas rationis in
Christo, impediebatur aut retardabatur per voluntatem naturalem, aut per appetitum sensualitatis. Similiter autem
nec e converso voluntas divina, vel voluntas rationis in Christo, refugiebat aut retardabat motum voluntatis
naturalis humanae, et motum sensualitatis in Christo. Placebat enim Christo secundum voluntatem divinam, et
secundum voluntatem rationis, ut voluntas naturalis in ipso et voluntas sensualitatis secundum ordinem suae
naturae moverentur. Unde patet quod in Christo nulla fuerit repugnantia vel contrarietas voluntatum.
RA1
Ad primum ergo dicendum quod hoc ipsum quod aliqua voluntas humana in Christo aliud volebat quam eius
voluntas divina, procedebat ex ipsa voluntate divina, cuius beneplacito natura humana propriis motibus
movebatur in Christo, ut Damascenus dicit.
RA2
Ad secundum dicendum quod in nobis per concupiscentiam carnis impeditur aut retardatur concupiscentia
spiritus, quod in Christo non fuit. Et ideo in Christo non fuit contrarietas carnis ad spiritum, sicut in nobis.
RA3
Ad tertium dicendum quod agonia non fuit in Christo quantum ad partem animae rationalem, secundum quod
importat concertationem voluntatum ex diversitate rationum procedentem, puta cum aliquis secundum quod ratio
considerat unum, vult hoc, et secundum quod considerat aliud, vult contrarium. Hoc enim contingit propter
debilitatem rationis, quae non potest diiudicare quid sit simpliciter melius. Quod in Christo non fuit, quia per
suam rationem iudicabat simpliciter esse melius quod per eius passionem impleretur voluntas divina circa
salutem generis humani.
Fuit tamen in Christo agonia quantum ad partem sensitivam, secundum quod importat timorem infortunii
imminentis, ut dicit Damascenus, in III libro.
|q19 Quaestio 19
|a0 Prologus
Deinde considerandum est de unitate operationis Christi.
Et circa hoc quaeruntur quatuor. Primo, utrum in Christo sit una operatio divinitatis et humanitatis, vel plures.
Secundo, utrum in Christo sint plures operationes secundum humanam naturam.
Tertio, utrum Christus secundum humanam operationem aliquid sibi meruerit. Quarto, utrum per eam aliquid
meruerit nobis.
|a1 Articulus 1
AG1
Ad primum sic proceditur. Videtur quod in Christo sit tantum una operatio divinitatis et humanitatis.
Dicit enim dionysius, II cap. De div. Nom., discreta autem est benignissima circa nos Dei operatio per hoc quod,
secundum nos, ex nobis, integre vereque humanatum est verbum quod est supra substantiam, et operari et pati
quaecumque humanae eius divinaeque operationi congruunt, ubi unam operationem nominat humanam et
divinam, quae in Graeco dicitur theandrica, idest deivirilis.
Videtur igitur esse una operatio composita in Christo.
AG2
Praeterea, principalis agentis et instrumenti est una sola operatio. Sed humana natura in Christo fuit
instrumentum divinae, ut supra dictum est.
Ergo eadem operatio est divinae et humanae naturae in Christo.
AG3
Praeterea, cum in Christo duae naturae in una hypostasi vel persona sint, necesse est unum et idem esse quod
pertinet ad hypostasim vel personam. Sed operatio pertinet ad hypostasim vel personam, nihil enim operatur nisi
suppositum subsistens; unde et, secundum Philosophum, actus sunt singularium.
Ergo in Christo est una et eadem operatio divinitatis et humanitatis.
AG4
Praeterea, sicuti esse est hypostasis subsistentis, ita etiam et operari. Sed propter unitatem hypostasis est in
Christo unum esse, ergo et propter eandem unitatem est in Christo una operatio.
AG5
2160

