|a8 Articulus 8
AG1
Ad octavum sic proceditur. Videtur quod unum miraculum non sit maius alio.
Dicit enim Augustinus, in epistola ad volusianum, in rebus mirabiliter factis tota ratio facti est potentia facientis.
Sed eadem potentia, scilicet Dei, fiunt omnia miracula.
Ergo unum non est maius alio.
AG2
Praeterea, potentia Dei est infinita. Sed infinitum improportionabiliter excedit omne finitum.
Ergo non magis est mirandum quod faciat hunc effectum, quam illum.
Ergo unum miraculum non est maius altero.
SC
Sed contra est quod Dominus dicit, Ioan. XIV, de operibus miraculosis loquens, opera quae ego facio, et ipse
faciet, et maiora horum faciet.
CO
Respondeo dicendum quod nihil potest dici miraculum ex comparatione potentiae divinae, quia quodcumque
factum, divinae potentiae comparatum, est minimum; secundum illud Isaiae XL, ecce gentes quasi stilla situlae,
et quasi momentum staterae reputatae sunt.
Sed dicitur aliquid miraculum per comparationem ad facultatem naturae, quam excedit. Et ideo secundum quod
magis excedit facultatem naturae, secundum hoc maius miraculum dicitur.
Excedit autem aliquid facultatem naturae tripliciter. Uno modo, quantum ad substantiam facti, sicut quod duo
corpora sint simul, vel quod sol retrocedat, aut quod corpus humanum glorificetur; quod nullo modo natura
facere potest. Et ista tenent summum gradum in miraculis. Secundo aliquid excedit facultatem naturae, non
quantum ad id quod fit, sed quantum ad id in quo fit, sicut resuscitatio mortuorum, et illuminatio caecorum, et
similia. Potest enim natura causare vitam, sed non in mortuo, et potest praestare visum, sed non caeco. Et haec
tenent secundum locum in miraculis.
Tertio modo excedit aliquid facultatem naturae, quantum ad modum et ordinem faciendi, sicut cum aliquis subito
per virtutem divinam a febre curatur absque curatione et consueto processu naturae in talibus, et cum statim aer
divina virtute in pluvias densatur absque naturalibus causis, sicut factum est ad preces Samuelis et eliae. Et
huiusmodi tenent infimum locum in miraculis. Quaelibet tamen horum habent diversos gradus, secundum quod
diversimode excedunt facultatem naturae.
RA
Et per hoc patet solutio ad obiecta, quae procedunt ex parte divinae potentiae.
|q106 Quaestio 106
|a0 Prologus
Deinde considerandum est quomodo una creatura moveat aliam. Erit autem haec consideratio tripartita, ut primo
consideremus quomodo Angeli moveant, qui sunt creaturae pure spirituales; secundo, quomodo corpora
moveant; tertio, quomodo homines, qui sunt ex spirituali et corporali natura compositi. Circa primum tria
consideranda occurrunt, primo, quomodo Angelus agat in Angelum; secundo, quomodo in creaturam
corporalem; tertio, quomodo in homines. Circa primum, considerare oportet de illuminatione, et locutione
Angelorum, et ordinatione eorum ad invicem, tam bonorum, quam malorum. Circa illuminationem quaeruntur
quatuor.
Primo, utrum unus Angelus moveat intellectum alterius illuminando. Secundo, utrum unus moveat voluntatem
alterius. Tertio, utrum inferior Angelus possit illuminare superiorem. Quarto, utrum superior Angelus illuminet
inferiorem de omnibus quae cognoscit.
|a1 Articulus 1
AG1
Ad primum sic proceditur. Videtur quod unus Angelus non illuminet alium. Angeli enim eandem beatitudinem
possident nunc, quam nos in futuro expectamus. Sed tunc unus homo non illuminabit alium; secundum illud
Ierem. XXXI, non docebit ultra vir proximum suum, et vir fratrem suum.
Ergo etiam neque nunc unus Angelus illuminat alium.
AG2
Praeterea, triplex est lumen in Angelis, naturae, gratiae et gloriae.
Sed Angelus illuminatur lumine naturae, a creante; lumine gratiae, a iustificante; lumine gloriae, a beatificante;
quod totum Dei est.
Ergo unus Angelus non illuminat alium.
AG3
526

