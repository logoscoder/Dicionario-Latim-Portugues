Unde subdit ibidem, nisi forte ut elisaeus boves suos occidit, et pavit pauperes ex eo quod habuit, ut nulla cura
domestica teneretur.
RA3
Ad tertium dicendum quod auctoritas inducta, quantum ad hoc quod dicit, non ut alii sit remissio vel refrigerium,
loquitur de abundantia eleemosynae quae superexcedit necessitatem recipientis, cui non est danda eleemosyna ut
inde luxurietur, sed ut inde sustentetur.
Circa quod tamen est discretio adhibenda propter diversas conditiones hominum, quorum quidam, delicatioribus
nutriti, indigent magis delicatis cibis aut vestibus.
Unde et Ambrosius dicit, in libro de offic., consideranda est in largiendo aetas atque debilitas. Nonnunquam
etiam verecundia, quae ingenuos prodit natales.
Aut si quis ex divitiis in egestatem cecidit sine vitio suo.
Quantum vero ad id quod subditur, vobis autem tribulatio, loquitur de abundantia ex parte dantis.
Sed, sicut Glossa ibi dicit, non hoc ideo dicit quin melius esset, scilicet abundanter dare.
Sed de infirmis timet, quos sic dare monet ut egestatem non patiantur.
|q33 Quaestio 33
|a0 Prologus
Deinde considerandum est de correctione fraterna. Et circa hoc quaeruntur octo. Primo, utrum fraterna correctio
sit actus caritatis. Secundo, utrum sit sub praecepto. Tertio, utrum hoc praeceptum extendat se ad omnes, vel
solum in praelatis.
Quarto, utrum subditi teneantur ex hoc praecepto praelatos corrigere. Quinto, utrum peccator possit corrigere.
Sexto, utrum aliquis debeat corrigi qui ex correctione fit deterior. Septimo, utrum secreta correctio debeat
praecedere denuntiationem. Octavo, utrum testium inductio debeat praecedere denuntiationem.
|a1 Articulus 1
AG1
Ad primum sic proceditur. Videtur quod fraterna correctio non sit actus caritatis.
Dicit enim Glossa Matth. XVIII, super illud, si peccaverit in te frater tuus, quod frater est arguendus ex zelo
iustitiae.
Sed iustitia est virtus distincta a caritate.
Ergo correctio fraterna non est actus caritatis, sed iustitiae.
AG2
Praeterea, correctio fraterna fit per secretam admonitionem.
Sed admonitio est consilium quoddam, quod pertinet ad prudentiam, prudentis enim est esse bene consiliativum,
ut dicitur in VI ethic..
Ergo fraterna correctio non est actus caritatis, sed prudentiae.
AG3
Praeterea, contrarii actus non pertinent ad eandem virtutem.
Sed supportare peccantem est actus caritatis, secundum illud ad Gal. VI, alter alterius onera portate, et sic
adimplebitis legem Christi, quae est lex caritatis. Ergo videtur quod corrigere fratrem peccantem, quod est
contrarium supportationi, non sit actus caritatis.
SC
Sed contra, corripere delinquentem est quaedam eleemosyna spiritualis. Sed eleemosyna est actus caritatis, ut
supra dictum est.
Ergo et correctio fraterna est actus caritatis.
CO
Respondeo dicendum quod correctio delinquentis est quoddam remedium quod debet adhiberi contra peccatum
alicuius. Peccatum autem alicuius dupliciter considerari potest, uno quidem modo, inquantum est nocivum ei qui
peccat; alio modo, inquantum vergit in nocumentum aliorum, qui ex eius peccato laeduntur vel scandalizantur; et
etiam inquantum est in nocumentum boni communis, cuius iustitia per peccatum hominis perturbatur. Duplex
ergo est correctio delinquentis. Una quidem quae adhibet remedium peccato inquantum est quoddam malum
ipsius peccantis, et ista est proprie fraterna correctio, quae ordinatur ad emendationem delinquentis. Removere
autem malum alicuius eiusdem rationis est et bonum eius procurare. Procurare autem fratris bonum pertinet ad
caritatem, per quam volumus et operamur bonum amico. Unde etiam correctio fraterna est actus caritatis, quia
per eam repellimus malum fratris, scilicet peccatum. Cuius remotio magis pertinet ad caritatem quam etiam
remotio exterioris damni, vel etiam corporalis nocumenti, quanto contrarium bonum virtutis magis est affine
caritati quam bonum corporis vel exteriorum rerum. Unde correctio fraterna magis est actus caritatis quam
curatio infirmitatis corporalis, vel subventio qua excluditur exterior egestas. Alia vero correctio est quae adhibet

1353

