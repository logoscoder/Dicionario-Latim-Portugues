Et ideo, ut daret exemplum praedicatoribus quod non semper se darent in publicum, ideo quandoque Dominus se
a turbis retraxit.
Quod quidem legitur fecisse propter tria. Quandoque quidem propter corporalem quietem.
Unde marci VI dicitur quod Dominus dixit discipulis, venite seorsum in desertum locum, et requiescite pusillum.
Erant enim qui veniebant et redibant multi, et nec spatium manducandi habebant.
Quandoque vero causa orationis.
Unde dicitur Luc. VI, factum est in illis diebus, exiit in montem orare, et erat pernoctans in oratione Dei.
Ubi dicit Ambrosius quod ad praecepta virtutis suo nos informat exemplo.
Quandoque vero ut doceat favorem humanum vitare. Unde super illud Matth. V, videns Iesus turbas ascendit in
montem, dicit chrysostomus, per hoc quod non in civitate et foro, sed in monte et solitudine sedit, erudivit nos
nihil ad ostentationem facere, et a tumultibus abscedere, et maxime cum de necessariis disputare oporteat.
|a2 Articulus 2
AG1
Ad secundum sic proceditur. Videtur quod Christum decuerit austeram vitam ducere in hoc mundo. Christus
enim multo magis praedicavit perfectionem vitae quam ioannes. Sed ioannes austeram vitam duxit, ut suo
exemplo homines ad perfectionem vitae provocaret, dicitur enim, Matth. III, quod ipse ioannes habebat
vestimentum de pilis camelorum, et zonam pelliceam circa lumbos suos, esca autem eius erant locustae et mel
sylvestre; quod exponens chrysostomus dicit, erat mirabile in humano corpore tantam patientiam videre, quod et
Iudaeos magis attrahebat.
Ergo videtur quod multo magis Christum decuerit austeritas vitae.
AG2
Praeterea, abstinentia ad continentiam ordinatur, dicitur enim Osee IV, comedentes non saturabuntur, fornicati
sunt, et non cessaverunt.
Sed Christus continentiam et in se servavit, et aliis servandam proposuit, cum dixit, Matth. XIX, sunt eunuchi
qui se castraverunt propter regnum caelorum, qui potest capere, capiat.
Ergo videtur quod Christus in se, et in suis discipulis, austeritatem vitae servare debuerit.
AG3
Praeterea, ridiculum videtur ut aliquis districtiorem vitam incipiat, et ab ea in laxiorem revertatur, potest enim
dici contra eum quod habetur Luc. XIV, hic homo coepit aedificare, et non potuit consummare.
Christus autem districtissimam vitam incoepit post baptismum, manens in deserto et ieiunans quadraginta diebus
et quadraginta noctibus. Ergo videtur non fuisse congruum quod post tantam vitae districtionem ad communem
vitam rediret.
SC
Sed contra est quod dicitur Matth. XI, venit filius hominis manducans et bibens.
CO
Respondeo dicendum quod sicut dictum est, congruum erat incarnationis fini ut Christus non ageret solitariam
vitam, sed cum hominibus conversaretur. Qui autem cum aliquibus conversatur, convenientissimum est ut se eis
in conversatione conformet, secundum illud apostoli, I Cor. IX, omnibus omnia factus sum.
Et ideo convenientissimum fuit ut Christus in cibo et potu communiter se sicut alii haberet. Unde Augustinus
dicit, contra faustum, quod ioannes dictus est non manducans neque bibens, quia illo victu quo Iudaei utebantur,
non utebatur. Hoc ergo Dominus nisi uteretur, non in eius comparatione manducans bibensque diceretur.
RA1
Ad primum ergo dicendum quod Dominus in sua conversatione exemplum perfectionis dedit in omnibus quae
per se pertinent ad salutem. Ipsa autem abstinentia cibi et potus non per se pertinet ad salutem, secundum illud
Rom. XIV, non est regnum Dei esca et potus.
Et Augustinus dicit, in libro de quaestionibus evang., exponens illud Matth. XI, iustificata est sapientia a filiis
suis, quia scilicet sancti apostoli intellexerunt regnum Dei non esse in esca et potu, sed in aequanimitate
tolerandi, quos nec copia sublevat nec deprimit egestas.
Et in III de doct. Christ., dicit quod in omnibus talibus non usus rerum, sed libido utentis in culpa est.
Utraque autem vita est licita et laudabilis, ut scilicet aliquis a communi consortio hominum segregatus
abstinentiam servet; et ut in societate aliorum positus communi vita utatur. Et ideo Dominus voluit utriusque
vitae exemplum dare hominibus.
Ioannes autem, sicut chrysostomus dicit, super Matth., nihil plus ostendit praeter vitam et iustitiam. Christus
autem et a miraculis testimonium habebat. Dimittens ergo ioannem ieiunio fulgere, ipse contrariam incessit
viam, ad mensam intrans publicanorum, et manducans et bibens.
RA2
Ad secundum dicendum quod, sicut alii homines per abstinentiam consequuntur virtutem continendi, ita etiam
Christus, in se et suis per virtutem suae divinitatis carnem comprimebat. Unde, sicut legitur Matth. IX, Pharisaei
et discipuli ioannis ieiunabant, non autem discipuli Christi.
2264

