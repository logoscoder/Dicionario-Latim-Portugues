CO
Respondeo dicendum quod causa irae in eo qui irascitur, dupliciter accipi potest. Uno modo, secundum
habitudinem ad motivum irae. Et sic excellentia est causa ut aliquis de facili irascatur. Est enim motivum irae
iniusta parvipensio, ut dictum est.
Constat autem quod quanto aliquis est excellentior, iniustius parvipenditur in hoc in quo excellit. Et ideo illi qui
sunt in aliqua excellentia, maxime irascuntur, si parvipendantur, puta si dives parvipenditur in pecunia, et rhetor
in loquendo, et sic de aliis. Alio modo potest considerari causa irae in eo qui irascitur, ex parte dispositionis quae
in eo relinquitur ex tali motivo. Manifestum est autem quod nihil movet ad iram, nisi nocumentum quod
contristat. Ea autem quae ad defectum pertinent, maxime sunt contristantia, quia homines defectibus subiacentes
facilius laeduntur. Et ista est causa quare homines qui sunt infirmi, vel in aliis defectibus, facilius irascuntur, quia
facilius contristantur.
RA1
Et per hoc patet responsio ad primum.
RA2
Ad secundum dicendum quod ille qui despicitur in eo in quo manifeste multum excellit, non reputat se aliquam
iacturam pati, et ideo non contristatur, et ex hac parte minus irascitur. Sed ex alia parte, inquantum indignius
despicitur, habet maiorem rationem irascendi. Nisi forte reputet se non invideri vel subsannari propter
despectum; sed propter ignorantiam, vel propter aliud huiusmodi.
RA3
Ad tertium dicendum quod omnia illa impediunt iram, inquantum impediunt tristitiam. Sed ex alia parte, nata
sunt provocare iram, secundum quod faciunt hominem inconvenientius despici.
|a4 Articulus 4
AG1
Ad quartum sic proceditur. Videtur quod defectus alicuius non sit causa ut contra ipsum facilius irascamur.
Dicit enim Philosophus, in II rhetoric., quod his qui confitentur et poenitent et humiliantur, non irascimur, sed
magis ad eos mitescimus. Unde et canes non mordent eos qui resident.
Sed haec pertinent ad parvitatem et defectum.
Ergo parvitas alicuius est causa ut ei minus irascamur.
AG2
Praeterea, nullus est maior defectus quam mortis. Sed ad mortuos desinit ira. Ergo defectus alicuius non est
causa provocativa irae contra ipsum.
AG3
Praeterea, nullus aestimat aliquem parvum ex hoc quod est sibi amicus. Sed ad amicos, si nos offenderint, vel si
non iuverint, magis offendimur, unde dicitur in Psalmo LIV, si inimicus meus maledixisset mihi, sustinuissem
utique.
Ergo defectus alicuius non est causa ut contra ipsum facilius irascamur.
SC
Sed contra est quod Philosophus dicit, in II rhetoric., quod dives irascitur contra pauperem, si eum despiciat; et
principans contra subiectum.
CO
Respondeo dicendum quod, sicut supra dictum est, indigna despectio est maxime provocativa irae. Defectus
igitur vel parvitas eius contra quem irascimur, facit ad augmentum irae, inquantum auget indignam
despectionem.
Sicut enim quanto aliquis est maior, tanto indignius despicitur; ita quanto aliquis est minor, tanto indignius
despicit. Et ideo nobiles irascuntur si despiciantur a rusticis, vel sapientes ab insipientibus, vel Domini a servis.
Si vero parvitas vel defectus diminuat despectionem indignam, talis parvitas non auget, sed diminuit iram. Et hoc
modo illi qui poenitent de iniuriis factis, et confitentur se male fecisse, et humiliantur et veniam petunt, mitigant
iram, secundum illud Prov. XV, responsio mollis frangit iram, inquantum scilicet tales videntur non despicere,
sed magis magnipendere eos quibus se humiliant.
RA1
Et per hoc patet responsio ad primum.
RA2
Ad secundum dicendum quod duplex est causa quare ad mortuos cessat ira. Una, quia non possunt dolere et
sentire, quod maxime quaerunt irati in his quibus irascuntur. Alio modo, quia iam videntur ad ultimum malorum
pervenisse. Unde etiam ad quoscumque graviter laesos cessat ira, inquantum eorum malum excedit mensuram
iustae retributionis.
RA3
Ad tertium dicendum quod etiam despectio quae est ab amicis, videtur esse magis indigna. Et ideo ex simili
causa magis irascimur contra eos, si despiciant, vel nocendo vel non iuvando, sicut et contra minores.
805

