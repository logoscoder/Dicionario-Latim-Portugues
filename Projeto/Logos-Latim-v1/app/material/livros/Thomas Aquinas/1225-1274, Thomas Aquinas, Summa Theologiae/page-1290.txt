aliae virtutes essent eiusdem speciei cum ipsa. Similiter etiam non est forma essentialis aliarum virtutum, quia
non distingueretur ab aliis. Ergo nullo modo est forma virtutum.
AG2
Praeterea, caritas comparatur ad alias virtutes ut radix et fundamentum, secundum illud Ephes. III, in caritate
radicati et fundati.
Radix autem vel fundamentum non habet rationem formae, sed magis rationem materiae, quia est prima pars in
generatione.
Ergo caritas non est forma virtutum.
AG3
Praeterea, forma et finis et efficiens non incidunt in idem numero, ut patet in II physic..
Sed caritas dicitur finis et mater virtutum.
Ergo non debet dici forma virtutum.
SC
Sed contra est quod Ambrosius dicit caritatem esse formam virtutum.
CO
Respondeo dicendum quod in moralibus forma actus attenditur principaliter ex parte finis, cuius ratio est quia
principium Moralium actuum est voluntas, cuius obiectum et quasi forma est finis. Semper autem forma actus
consequitur formam agentis.
Unde oportet quod in moralibus id quod dat actui ordinem ad finem, det ei et formam.
Manifestum est autem secundum praedicta quod per caritatem ordinantur actus omnium aliarum virtutum ad
ultimum finem. Et secundum hoc ipsa dat formam actibus omnium aliarum virtutum.
Et pro tanto dicitur esse forma virtutum, nam et ipsae virtutes dicuntur in ordine ad actus formatos.
RA1
Ad primum ergo dicendum quod caritas dicitur esse forma aliarum virtutum non quidem exemplariter aut
essentialiter, sed magis effective, inquantum scilicet omnibus formam imponit secundum modum praedictum.
RA2
Ad secundum dicendum quod caritas comparatur fundamento et radici inquantum ex ea sustentantur et nutriuntur
omnes aliae virtutes, et non secundum rationem qua fundamentum et radix habent rationem causae materialis.
RA3
Ad tertium dicendum quod caritas dicitur finis aliarum virtutum quia omnes alias virtutes ordinat ad finem suum.
Et quia mater est quae in se concipit ex alio, ex hac ratione dicitur mater aliarum virtutum, quia ex appetitu finis
ultimi concipit actus aliarum virtutum, imperando ipsos.
|q24 Quaestio 24
|a0 Prologus
Deinde considerandum est de caritate in comparatione ad subiectum. Et circa hoc quaeruntur duodecim.
Primo, utrum caritas sit in voluntate tanquam in subiecto.
Secundo, utrum caritas causetur in homine ex actibus praecedentibus, vel ex infusione divina. Tertio, utrum
infundatur secundum capacitatem naturalium. Quarto, utrum augeatur in habente ipsam. Quinto, utrum augeatur
per additionem. Sexto, utrum quolibet actu augeatur. Septimo, utrum augeatur in infinitum.
Octavo, utrum caritas viae possit esse perfecta. Nono, de diversis gradibus caritatis. Decimo, utrum caritas possit
diminui. Undecimo, utrum caritas semel habita possit amitti.
Duodecimo, utrum amittatur per unum actum peccati mortalis.
|a1 Articulus 1
AG1
Ad primum sic proceditur. Videtur quod voluntas non sit subiectum caritatis. Caritas enim amor quidam est.
Sed amor, secundum Philosophum, est in concupiscibili.
Ergo et caritas est in concupiscibili, et non in voluntate.
AG2
Praeterea, caritas est principalissima virtutum, ut supra dictum est.
Sed subiectum virtutis est ratio. Ergo videtur quod caritas sit in ratione, et non in voluntate.
AG3
Praeterea, caritas se extendit ad omnes actus humanos, secundum illud I ad Cor. Ult., omnia vestra in caritate
fiant.
Sed principium humanorum actuum est liberum arbitrium.
Ergo videtur quod caritas maxime sit in libero arbitrio sicut in subiecto, et non in voluntate.
SC
Sed contra est quod obiectum caritatis est bonum, quod etiam est obiectum voluntatis.
1290

