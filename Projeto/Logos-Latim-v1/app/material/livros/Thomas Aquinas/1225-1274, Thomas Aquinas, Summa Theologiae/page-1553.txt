Vindicatio autem videtur species esse commutativae iustitiae, secundum quam illatis iniuriis vindicta rependitur,
ut ex supradictis patet.
Non ergo debet poni inter virtutes iustitiae annexas.
AG2
Praeterea, Macrobius, super somnium scipionis, ponit septem, scilicet innocentiam, amicitiam, concordiam,
pietatem, religionem, affectum, humanitatem; quarum plures a tullio praetermittuntur.
Ergo videtur insufficienter enumeratas esse virtutes iustitiae adiunctas.
AG3
Praeterea, a quibusdam aliis ponuntur quinque partes iustitiae, scilicet obedientia respectu superioris, disciplina
respectu inferioris, aequitas respectu aequalium, fides et veritas respectu omnium; de quibus a tullio non ponitur
nisi veritas.
Ergo videtur insufficienter numerasse virtutes iustitiae annexas.
AG4
Praeterea, Andronicus Peripateticus ponit novem partes iustitiae annexas, scilicet liberalitatem, benignitatem,
vindicativam, eugnomosynam, eusebiam, eucharistiam, sanctitatem, bonam commutationem, legispositivam; ex
quibus etiam tullius manifeste non ponit nisi vindicativam.
Ergo videtur insufficienter enumerasse.
AG5
Praeterea, Aristoteles, in V ethic., ponit epieikeiam iustitiae adiunctam, de qua in nulla praemissarum
assignationum videtur mentio esse facta. Ergo insufficienter sunt enumeratae virtutes iustitiae annexae.
CO
Respondeo dicendum quod in virtutibus quae adiunguntur alicui principali virtuti duo sunt consideranda, primo
quidem, quod virtutes illae in aliquo cum principali virtute conveniant; secundo, quod in aliquo deficiant a
perfecta ratione ipsius.
Quia vero iustitia ad alterum est, ut ex supradictis patet, omnes virtutes quae ad alterum sunt possunt ratione
convenientiae iustitiae annecti. Ratio vero iustitiae consistit in hoc quod alteri reddatur quod ei debetur
secundum aequalitatem, ut ex supradictis patet.
Dupliciter igitur aliqua virtus ad alterum existens a ratione iustitiae deficit, uno quidem modo, inquantum deficit
a ratione aequalis; alio modo, inquantum deficit a ratione debiti. Sunt enim quaedam virtutes quae debitum
quidem alteri reddunt, sed non possunt reddere aequale. Et primo quidem, quidquid ab homine Deo redditur,
debitum est, non tamen potest esse aequale, ut scilicet tantum ei homo reddat quantum debet; secundum illud
psalm., quid retribuam Domino pro omnibus quae retribuit mihi? et secundum hoc adiungitur iustitiae religio,
quae, ut tullius dicit, superioris cuiusdam naturae, quam divinam vocant, curam caeremoniamque vel cultum
affert.
Secundo, parentibus non potest secundum aequalitatem recompensari quod eis debetur, ut patet per
Philosophum, in VIII ethic..
Et sic adiungitur iustitiae pietas, per quam, ut tullius dicit, sanguine iunctis patriaeque benevolis officium et
diligens tribuitur cultus.
Tertio, non potest secundum aequale praemium recompensari ab homine virtuti, ut patet per Philosophum, in IV
ethic..
Et sic adiungitur iustitiae observantia, per quam, ut tullius dicit, homines aliqua dignitate antecedentes quodam
cultu et honore dignantur.
A ratione vero debiti iustitiae defectus potest attendi secundum quod est duplex debitum, scilicet morale et
legale, unde et Philosophus, in VIII ethic., secundum hoc duplex iustum assignat.
Debitum quidem legale est ad quod reddendum aliquis lege adstringitur, et tale debitum proprie attendit iustitia
quae est principalis virtus. Debitum autem morale est quod aliquis debet ex honestate virtutis. Et quia debitum
necessitatem importat, ideo tale debitum habet duplicem gradum. Quoddam enim est sic necessarium ut sine eo
honestas morum conservari non possit, et hoc habet plus de ratione debiti. Et potest hoc debitum attendi ex parte
ipsius debentis. Et sic ad hoc debitum pertinet quod homo talem se exhibeat alteri in verbis et factis qualis est. Et
ita adiungitur iustitiae veritas, per quam, ut tullius dicit, immutata ea quae sunt aut fuerunt aut futura sunt,
dicuntur.
Potest etiam attendi ex parte eius cui debetur, prout scilicet aliquis recompensat alicui secundum ea quae fecit.
Quandoque quidem in bonis. Et sic adiungitur iustitiae gratia, in qua, ut tullius dicit, amicitiarum et officiorum
alterius memoria, remunerandi voluntas continetur alterius.
Quandoque vero in malis. Et sic adiungitur iustitiae vindicatio, per quam, ut tullius dicit, vis aut iniuria, et
omnino quidquid obscurum est, defendendo aut ulciscendo propulsatur.
Aliud vero debitum est necessarium sicut conferens ad maiorem honestatem, sine quo tamen honestas conservari
potest. Quod quidem debitum attendit liberalitas, affabilitas sive amicitia, et alia huiusmodi.
Quae tullius praetermittit in praedicta enumeratione, quia parum habent de ratione debiti.
RA1
1553

