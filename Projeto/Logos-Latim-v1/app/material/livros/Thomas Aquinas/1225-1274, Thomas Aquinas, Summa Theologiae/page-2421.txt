Sed contra est quod Gelasius Papa et Isidorus dicunt, quod baptizare, necessitate imminente, laicis christianis
plerumque conceditur.
CO
Respondeo dicendum quod ad misericordiam eius qui vult omnes homines salvos fieri, pertinet ut in his quae
sunt de necessitate salutis, homo de facili remedium inveniat. Inter omnia autem alia sacramenta maximae
necessitatis est baptismus, qui est regeneratio hominis in vitam spiritualem, quia pueris aliter subveniri non
potest; et adulti non possunt aliter quam per baptismum plenam remissionem consequi et quantum ad culpam et
quantum ad poenam.
Et ideo, ut homo circa remedium tam necessarium defectum pati non possit, institutum est ut et materia baptismi
sit communis, scilicet aqua, quae a quolibet haberi potest; et minister baptismi etiam sit quicumque, etiam non
ordinatus; ne propter defectum baptismi homo salutis suae dispendium patiatur.
RA1
Ad primum ergo dicendum quod baptizare pertinet ad ordinem sacerdotalem secundum quandam convenientiam
et solemnitatem, non autem hoc est de necessitate sacramenti. Unde etiam si extra necessitatis articulum laicus
baptizet, peccat quidem, tamen sacramentum baptismi confert, nec est rebaptizandus ille qui sic est baptizatus.
RA2
Ad secundum dicendum quod illa sacramentalia baptismi pertinent ad solemnitatem, non autem ad necessitatem
baptismi. Et ideo fieri non debent nec possunt a laico, sed solum a sacerdote, cuius est solemniter baptizare.
RA3
Ad tertium dicendum quod, sicut supra dictum est, poenitentia non est tantae necessitatis sicut baptismus, potest
enim per contritionem suppleri defectus sacerdotalis absolutionis quae non liberat a tota poena, nec etiam pueris
adhibetur. Et ideo non est simile de baptismo, cuius effectus per nihil aliud suppleri potest.
|a4 Articulus 4
AG1
Ad quartum sic proceditur. Videtur quod mulier non possit baptizare.
Legitur enim in carthaginensi Concilio, mulier, quamvis docta et sancta, viros in conventu docere, vel alios
baptizare non praesumat.
Sed nullo modo licet mulieri docere in conventu, secundum illud I Cor. XIV, turpe est mulieri in ecclesia loqui.
Ergo videtur quod nec etiam aliquo modo liceat mulieri baptizare.
AG2
Praeterea, baptizare pertinet ad officium praelationis, unde a sacerdotibus habentibus curam animarum debet
accipi baptismus.
Sed hoc non potest competere feminae, secundum illud I Tim. II, docere mulieri non permitto, nec dominari in
viros, sed subditam esse.
Ergo mulier baptizare non potest.
AG3
Praeterea, in spirituali regeneratione videtur aqua habere locum materni uteri, ut Augustinus dicit, super illud
Ioan. III, nunquid homo potest in ventrem matris suae iterato introire et renasci? ille autem qui baptizat, videtur
magis habere patris officium.
Sed hoc non competit mulieri.
Ergo mulier baptizare non potest.
SC
Sed contra est quod urbanus Papa dicit, et habetur in decretis, XXX, qu. III, super quibus consuluit nos tua
dilectio, hoc videtur nobis hac sententia respondendum, ut baptismus sit si, necessitate instante, femina puerum
in nomine trinitatis baptizaverit.
CO
Respondeo dicendum quod Christus est qui principaliter baptizat, secundum illud Ioan. I, super quem videris
spiritum descendentem et manentem, hic est qui baptizat.
Dicitur autem Coloss. III quod in Christo non est masculus neque femina.
Et ideo, sicut masculus laicus potest baptizare, quasi minister Christi, ita etiam et femina. Quia tamen caput
mulieris est vir, et caput viri Christus, ut dicitur I Cor. XI; non debet mulier baptizare si adsit copia viri. Sicut
nec laicus praesente clerico, nec clericus praesente sacerdote. Qui tamen potest baptizare praesente episcopo, eo
quod hoc pertinet ad officium sacerdotis.
RA1
Ad primum ergo dicendum quod, sicut mulieri non permittitur publice docere, potest tamen privata doctrina vel
monitione aliquem instruere; ita non permittitur publice et solemniter baptizare, sed tamen potest baptizare in
necessitatis articulo.
RA2

2421

