Sed in sex ultimis praeceptis solum prohibetur nocumentum proximo inferendum. Ergo inconvenienter praedicta
praecepta traduntur.
AG2
Praeterea, in praedictis praeceptis prohibentur homicidium, adulterium, furtum et falsum testimonium.
Sed multa alia nocumenta possunt proximo inferri, ut patet ex his quae supra determinata sunt.
Ergo videtur quod inconvenienter sint tradita huiusmodi praecepta.
AG3
Praeterea, concupiscentia dupliciter accipi potest, uno modo, secundum quod est actus voluntatis, ut dicitur Sap.
VI, concupiscentia sapientiae perducit ad regnum perpetuum; alio modo, secundum quod est actus sensualitatis,
sicut dicitur Iac. IV, unde bella et lites in vobis? nonne ex concupiscentiis quae militant in membris vestris? sed
per praeceptum Decalogi non prohibetur concupiscentia sensualitatis, quia secundum hoc, primi motus essent
peccata mortalia, utpote contra praeceptum Decalogi existentes. Similiter etiam non prohibetur concupiscentia
voluntatis, quia haec includitur in quolibet peccato. Inconvenienter ergo inter praecepta Decalogi ponuntur
quaedam concupiscentiae prohibitiva.
AG4
Praeterea, homicidium est gravius peccatum quam adulterium vel furtum. Sed non ponitur aliquod praeceptum
prohibitivum concupiscentiae homicidii. Ergo etiam inconvenienter ponuntur quaedam praecepta prohibitiva
concupiscentiae furti et adulterii.
SC
Sed in contrarium est auctoritas Scripturae.
CO
Respondeo dicendum quod sicut per partes iustitiae debitum redditur aliquibus determinatis personis quibus
homo ex aliqua speciali ratione obligatur, ita etiam per iustitiam proprie dictam aliquis debitum reddit
communiter omnibus. Et ideo post tria praecepta pertinentia ad religionem, qua redditur debitum Deo et post
quartum praeceptum, quod est pietatis, qua redditur parentibus debitum, in quo includitur omne debitum quod ex
aliqua speciali ratione debetur; necesse fuit quod ponerentur consequenter alia praecepta pertinentia ad iustitiam
proprie dictam, quae indifferenter omnibus debitum reddit.
RA1
Ad primum ergo dicendum quod communiter ad hoc obligatur homo ut nulli inferat nocumentum. Et ideo
praecepta negativa, quibus prohibentur nocumenta quae possunt proximis inferri, tanquam communia, fuerunt
ponenda inter praecepta Decalogi. Ea vero quae sunt proximis exhibenda, diversimode exhibentur diversis. Et
ideo non fuerunt inter praecepta Decalogi ponenda de his affirmativa praecepta.
RA2
Ad secundum dicendum quod omnia alia nocumenta quae proximis inferuntur, possunt ad ista reduci quae his
praeceptis prohibentur tanquam ad quaedam communiora et principaliora. Nam omnia nocumenta quae in
personam proximi inferuntur, intelliguntur prohiberi in homicidio, sicut in principaliori. Quae vero inferuntur in
personam coniunctam, et maxime per modum libidinis, intelliguntur prohiberi simul cum adulterio. Quae vero
pertinent ad damna in rebus illata, intelliguntur prohiberi simul cum furto. Quae autem pertinet ad locutionem,
sicut detractiones, blasphemiae, et si qua huiusmodi, intelliguntur prohiberi falso testimonio, quod directius
iustitiae contrariatur.
RA3
Ad tertium dicendum quod per praecepta prohibitiva concupiscentiae non intelligitur prohiberi primus motus
concupiscentiae, qui sistit infra limites sensualitatis. Sed prohibetur directe consensus voluntatis qui est in opus
vel in delectationem.
RA4
Ad quartum dicendum quod homicidium secundum se non est concupiscibile, sed magis horribile, quia non
habet de se rationem alicuius boni. Sed adulterium habet aliquam rationem boni, scilicet delectabilis. Furtum
etiam habet rationem alicuius boni, scilicet utilis. Bonum autem de se habet rationem concupiscibilis.
Et ideo fuit specialibus praeceptis prohibenda concupiscentia furti et adulterii, non autem concupiscentia
homicidii.
|q123 Quaestio 123
|a0 Prologus
Consequenter, post iustitiam, considerandum est de fortitudine.
Et primo, de ipsa virtute fortitudinis; secundo, de partibus eius; tertio, de dono ei correspondente; quarto, de
praeceptis ad ipsam pertinentibus. Circa fortitudinem autem consideranda sunt tria, primo quidem, de ipsa
fortitudine; secundo, de actu praecipuo eius, scilicet de martyrio; tertio, de vitiis oppositis. Circa primum
quaeruntur duodecim. Primo, utrum fortitudo sit virtus.

1737

