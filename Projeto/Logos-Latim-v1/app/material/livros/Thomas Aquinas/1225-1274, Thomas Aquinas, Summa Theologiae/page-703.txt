pertinent, attenditur intensio non per accessum ad aliquod summum, sed per recessum a perfecto, quia in hoc
ratio privationis et defectus consistit. Et ideo quanto minus recedit a primo, tanto est minus intensum, et propter
hoc, in principio semper invenitur parvus defectus, qui postea procedendo magis multiplicatur. Passio autem ad
defectum pertinet, quia est alicuius secundum quod est in potentia. Unde in his quae appropinquant primo
perfecto, scilicet Deo, invenitur parum de ratione potentiae et passionis, in aliis autem consequenter, plus.
Et sic etiam in priori VI animae, scilicet apprehensiva, invenitur minus de ratione passionis.
RA2
Ad secundum dicendum quod vis appetitiva dicitur esse magis activa, quia est magis principium exterioris actus.
Et hoc habet ex hoc ipso ex quo habet quod sit magis passiva, scilicet ex hoc quod habet ordinem ad rem ut est in
seipsa, per actionem enim exteriorem pervenimus ad consequendas res.
RA3
Ad tertium dicendum quod, sicut in primo dictum est, dupliciter organum animae potest transmutari. Uno modo,
transmutatione spirituali, secundum quod recipit intentionem rei.
Et hoc per se invenitur in actu apprehensivae virtutis sensitivae, sicut oculus immutatur a visibili, non ita quod
coloretur, sed ita quod recipiat intentionem coloris. Est autem alia naturalis transmutatio organi, prout organum
transmutatur quantum ad suam naturalem dispositionem, puta quod calefit aut infrigidatur, vel alio simili modo
transmutatur. Et huiusmodi transmutatio per accidens se habet ad actum apprehensivae virtutis sensitivae, puta
cum oculus fatigatur ex forti intuitu, vel dissolvitur ex vehementia visibilis. Sed ad actum appetitus sensitivi per
se ordinatur huiusmodi transmutatio, unde in definitione motuum appetitivae partis, materialiter ponitur aliqua
naturalis transmutatio organi; sicut dicitur quod ira est accensio sanguinis circa Cor. Unde patet quod ratio
passionis magis invenitur in actu sensitivae virtutis appetitivae, quam in actu sensitivae virtutis apprehensivae,
licet utraque sit actus organi corporalis.
|a3 Articulus 3
AG1
Ad tertium sic proceditur. Videtur quod passio non magis sit in appetitu sensitivo quam in appetitu intellectivo.
Dicit enim dionysius, II cap. De div. Nom., quod Hierotheus ex quadam est doctus diviniore inspiratione, non
solum discens, sed etiam patiens divina.
Sed passio divinorum non potest pertinere ad appetitum sensitivum, cuius obiectum est bonum sensibile.
Ergo passio est in appetitu intellectivo, sicut et in sensitivo.
AG2
Praeterea, quanto activum est potentius, tanto passio est fortior.
Sed obiectum appetitus intellectivi, quod est bonum universale, est potentius activum quam obiectum appetitus
sensitivi, quod est bonum particulare. Ergo ratio passionis magis invenitur in appetitu intellectivo quam in
appetitu sensitivo.
AG3
Praeterea, gaudium et amor passiones quaedam esse dicuntur.
Sed haec inveniuntur in appetitu intellectivo, et non solum in sensitivo, alioquin non attribuerentur in Scripturis
Deo et Angelis. Ergo passiones non magis sunt in appetitu sensitivo quam in intellectivo.
SC
Sed contra est quod dicit Damascenus, in II libro, describens animales passiones, passio est motus appetitivae
virtutis sensibilis in imaginatione boni vel mali. Et aliter, passio est motus irrationalis animae per suspicionem
boni vel mali.
CO
Respondeo dicendum quod, sicut iam dictum est, passio proprie invenitur ubi est transmutatio corporalis. Quae
quidem invenitur in actibus appetitus sensitivi; et non solum spiritualis, sicut est in apprehensione sensitiva, sed
etiam naturalis. In actu autem appetitus intellectivi non requiritur aliqua transmutatio corporalis, quia huiusmodi
appetitus non est virtus alicuius organi. Unde patet quod ratio passionis magis proprie invenitur in actu appetitus
sensitivi quam intellectivi; ut etiam patet per definitiones Damasceni inductas.
RA1
Ad primum ergo dicendum quod passio divinorum ibi dicitur affectio ad divina, et coniunctio ad ipsa per
amorem, quod tamen fit sine transmutatione corporali.
RA2
Ad secundum dicendum quod magnitudo passionis non solum dependet ex virtute agentis, sed etiam ex
passibilitate patientis, quia quae sunt bene passibilia, multum patiuntur etiam a parvis activis.
Licet ergo obiectum appetitus intellectivi sit magis activum quam obiectum appetitus sensitivi, tamen appetitus
sensitivus est magis passivus.
RA3

703

