Ad secundum dicendum quod etiam per commotionem interiorem spirituum et humorum, potest Angelus aliquid
operari ad immutandum actum potentiae nutritivae. Et similiter potentiae appetitivae, et sensitivae, et
cuiuscumque potentiae corporali organo utentis.
RA3
Ad tertium dicendum quod praeter ordinem totius creaturae Angelus facere non potest, sed praeter ordinem
alicuius particularis naturae facere potest, cum tali ordini non subdatur.
Et sic quodam singulari modo potest sensum immutare, praeter modum communem.
|q112 Quaestio 112
|a0 Prologus
Deinde considerandum est de missione Angelorum. Et circa hoc quaeruntur quatuor. Primo, utrum aliqui Angeli
mittantur in ministerium. Secundo, utrum omnes mittantur. Tertio, utrum illi qui mittuntur, assistant. Quarto, de
quibus ordinibus mittantur.
|a1 Articulus 1
AG1
Ad primum sic proceditur. Videtur quod Angeli in ministerium non mittantur. Omnis enim missio est ad aliquem
determinatum locum. Sed actiones intellectuales non determinant aliquem locum, quia intellectus abstrahit ab hic
et nunc. Cum igitur actiones angelicae sint intellectuales, videtur quod Angeli ad suas actiones agendas non
mittantur.
AG2
Praeterea, caelum empyreum est locus pertinens ad dignitatem Angelorum. Si igitur ad nos mittantur in
ministerium, videtur quod eorum dignitati aliquid depereat. Quod est inconveniens.
AG3
Praeterea, exterior occupatio impedit sapientiae contemplationem, unde dicitur Eccli. XXXVIII, qui minoratur
actu, percipiet sapientiam.
Si igitur Angeli aliqui mittuntur ad exteriora ministeria, videtur quod retardentur a contemplatione. Sed tota
eorum beatitudo in contemplatione Dei consistit. Si ergo mitterentur, eorum beatitudo minueretur. Quod est
inconveniens.
AG4
Praeterea, ministrare est inferioris, unde dicitur Lucae XXII, quis maior est, qui recumbit, an ille qui ministrat?
nonne qui recumbit? sed Angeli sunt maiores nobis ordine naturae.
Ergo non mittuntur in ministerium nostrum.
SC
Sed contra est quod dicitur Exod. XXIII, ecce ego mittam Angelum meum, qui praecedat te.
CO
Respondeo dicendum quod ex supra dictis manifestum esse potest quod aliqui Angeli in ministerium mittuntur a
Deo.
Ut enim supra dictum est, cum de missione divinarum personarum ageretur, ille mitti dicitur, qui aliquo modo ab
alio procedit, ut incipiat esse ubi prius non erat, vel ubi prius erat, per alium modum. Filius enim aut spiritus
sanctus mitti dicitur, ut a patre procedens per originem; et incipit esse novo modo, idest per gratiam vel per
naturam assumptam, ubi prius erat per deitatis praesentiam. Dei enim proprium est ubique esse, quia cum sit
universale agens, eius virtus attingit omnia entia; unde est in omnibus rebus, ut supra dictum est.
Virtus autem Angeli, cum sit particulare agens, non attingit totum universum; sed sic attingit unum, quod non
attingit aliud. Et ideo ita est hic, quod non alibi.
Manifestum est autem per supra dicta, quod creatura corporalis per Angelos administratur. Cum igitur aliquid est
fiendum per aliquem Angelum circa aliquam creaturam corpoream, de novo applicatur Angelus illi corpori sua
virtute; et sic Angelus de novo incipit ibi esse. Et hoc totum procedit ex imperio divino. Unde sequitur,
secundum praemissa, quod Angelus a Deo mittatur. Sed actio quam Angelus missus exercet, procedit a Deo sicut
a primo principio, cuius nutu et auctoritate Angeli operantur; et in Deum reducitur sicut in ultimum finem. Et
hoc facit rationem ministri, nam minister est sicut instrumentum intelligens; instrumentum autem ab alio
movetur, et eius actio ad aliud ordinatur. Unde actiones Angelorum ministeria vocantur; et propter hoc dicuntur
in ministerium mitti.
RA1
Ad primum ergo dicendum quod aliqua operatio dupliciter dicitur intellectualis. Uno modo, quasi in ipso
intellectu consistens, ut contemplatio. Et talis operatio non determinat sibi locum, immo, ut Augustinus dicit IV
de Trin., etiam nos, secundum quod aliquid aeternum mente sapimus, non in hoc mundo sumus.
Alio modo dicitur aliqua actio intellectualis, quia est ab aliquo intellectu regulata et imperata. Et sic manifestum
est quod operationes intellectuales interdum determinant sibi loca.
553

