Quia, ut Augustinus dicit in libro de quaest. Vet. Et nov. Test., Deus hominem fecit, qui quandiu non peccaret,
immortalitate vigeret, ut ipse sibi auctor esset aut ad vitam aut ad mortem.
Non enim corpus eius erat indissolubile per aliquem immortalitatis vigorem in eo existentem; sed inerat animae
vis quaedam supernaturaliter divinitus data, per quam poterat corpus ab omni corruptione praeservare, quandiu
ipsa Deo subiecta mansisset. Quod rationabiliter factum est. Quia enim anima rationalis excedit proportionem
corporalis materiae, ut supra dictum est.
Conveniens fuit ut in principio ei virtus daretur, per quam corpus conservare posset supra naturam corporalis
materiae.
RA1
Ad primum ergo et secundum dicendum quod rationes illae procedunt de incorruptibili et immortali per naturam.
RA3
Ad tertium dicendum quod vis illa praeservandi corpus a corruptione, non erat animae humanae naturalis, sed
per donum gratiae. Et quamvis gratiam recuperaverit ad remissionem culpae et meritum gloriae, non tamen ad
amissae immortalitatis effectum.
Hoc enim reservabatur Christo, per quem naturae defectus in melius reparandus erat, ut infra dicetur.
RA4
Ad quartum dicendum quod differt immortalitas gloriae, quae promittitur in praemium, ab immortalitate quae
fuit homini collata in statu innocentiae.
|a2 Articulus 2
AG1
Ad secundum sic proceditur. Videtur quod homo in statu innocentiae fuisset passibilis. Sentire enim est pati
quoddam.
Sed homo in statu innocentiae fuisset sensibilis.
Ergo fuisset passibilis.
AG2
Praeterea, somnus passio quaedam est.
Sed homo in statu innocentiae dormivisset; secundum illud Gen. II, immisit Deus soporem in Adam.
Ergo fuisset passibilis.
AG3
Praeterea, ibidem subditur quod tulit unam de costis eius.
Ergo fuisset passibilis etiam per abscissionem partis.
AG4
Praeterea, corpus hominis molle fuit. Sed molle naturaliter passivum est a duro. Ergo si corpori primi hominis
obvium fuisset aliquod corpus durum, ab eo passum fuisset.
Et sic primus homo fuit passibilis.
SC
Sed contra est quia, si fuit passibilis, fuit etiam corruptibilis, quia passio, magis facta, abiicit a substantia.
CO
Respondeo dicendum quod passio dupliciter dicitur. Uno modo, proprie, et sic pati dicitur quod a sua naturali
dispositione removetur. Passio enim est effectus actionis, in rebus autem naturalibus contraria agunt et patiuntur
ad invicem, quorum unum removet alterum a sua naturali dispositione. Alio modo, dicitur passio communiter,
secundum quamcumque mutationem, etiam si pertineat ad perfectionem naturae; sicut intelligere vel sentire
dicitur pati quoddam.
Hoc igitur secundo modo, homo in statu innocentiae passibilis erat, et patiebatur, et secundum animam et
secundum corpus.
Primo autem modo dicta passione, erat impassibilis et secundum animam et secundum corpus, sicut et
immortalis, poterat enim passionem prohibere, sicut et mortem, si absque peccato perstitisset.
RA1
Et per hoc patet responsio ad duo prima. Nam sentire et dormire non removent hominem a naturali dispositione,
sed ad bonum naturae ordinantur.
RA3
Ad tertium dicendum quod, sicut supra dictum est, costa illa fuit in Adam, inquantum erat principium humani
generis; sicut semen est in homine, inquantum est principium per generationem. Sicut igitur decisio seminis non
est cum passione quae removeat hominem a naturali dispositione, ita etiam est dicendum de separatione illius
costae.
RA4
Ad quartum dicendum quod corpus hominis in statu innocentiae poterat praeservari ne pateretur laesionem ab
aliquo duro, partim quidem per propriam rationem, per quam poterat nociva vitare; partim etiam per divinam
providentiam, quae sic ipsum tuebatur, ut nihil ei occurreret ex improviso, a quo laederetur.
496

