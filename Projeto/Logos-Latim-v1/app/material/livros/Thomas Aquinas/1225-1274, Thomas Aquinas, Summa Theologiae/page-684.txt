|q19 Quaestio 19
|a0 Prologus
Deinde considerandum est de bonitate actus interioris voluntatis.
Et circa hoc quaeruntur decem. Primo, utrum bonitas voluntatis dependeat ex obiecto. Secundo, utrum ex solo
obiecto dependeat.
Tertio, utrum dependeat ex ratione. Quarto, utrum dependeat ex lege aeterna. Quinto, utrum ratio errans obliget.
Sexto, utrum voluntas contra legem Dei sequens rationem errantem, sit mala.
Septimo, utrum bonitas voluntatis in his quae sunt ad finem, dependeat ex intentione finis. Octavo, utrum
quantitas bonitatis vel malitiae in voluntate, sequatur quantitatem boni vel mali in intentione. Nono, utrum
bonitas voluntatis dependeat ex conformitate ad voluntatem divinam. Decimo, utrum necesse sit voluntatem
humanam conformari divinae voluntati in volito, ad hoc quod sit bona.
|a1 Articulus 1
AG1
Ad primum sic proceditur. Videtur quod bonitas voluntatis non dependeat ex obiecto. Voluntas enim non potest
esse nisi boni, quia malum est praeter voluntatem, ut dionysius dicit, IV cap. De div. Nom..
Si igitur bonitas voluntatis iudicaretur ex obiecto, sequeretur quod omnis voluntas esset bona, et nulla esset mala.
AG2
Praeterea, bonum per prius invenitur in fine, unde bonitas finis, inquantum huiusmodi, non dependet ab aliquo
alio.
Sed secundum Philosophum, in VI ethic., bona actio est finis, licet factio nunquam sit finis, ordinatur enim
semper, sicut ad finem, ad aliquid factum. Ergo bonitas actus voluntatis non dependet ex aliquo obiecto.
AG3
Praeterea, unumquodque quale est, tale alterum facit. Sed obiectum voluntatis est bonum bonitate naturae. Non
ergo potest praestare voluntati bonitatem moralem. Moralis ergo bonitas voluntatis non dependet ex obiecto.
SC
Sed contra est quod Philosophus dicit, in V ethic., quod iustitia est secundum quam aliqui volunt iusta, et eadem
ratione, virtus est secundum quam aliqui volunt bona. Sed bona voluntas est quae est secundum virtutem.
Ergo bonitas voluntatis est ex hoc quod aliquis vult bonum.
CO
Respondeo dicendum quod bonum et malum sunt per se differentiae actus voluntatis. Nam bonum et malum per
se ad voluntatem pertinent; sicut verum et falsum ad rationem, cuius actus per se distinguitur differentia veri et
falsi, prout dicimus opinionem esse veram vel falsam. Unde voluntas bona et mala sunt actus differentes
secundum speciem. Differentia autem speciei in actibus est secundum obiecta, ut dictum est.
Et ideo bonum et malum in actibus voluntatis proprie attenditur secundum obiecta.
RA1
Ad primum ergo dicendum quod voluntas non semper est veri boni, sed quandoque est apparentis boni, quod
quidem habet aliquam rationem boni, non tamen simpliciter convenientis ad appetendum.
Et propter hoc actus voluntatis non est bonus semper, sed aliquando malus.
RA2
Ad secundum dicendum quod, quamvis aliquis actus possit esse ultimus finis hominis secundum aliquem
modum, non tamen talis actus est actus voluntatis, ut supra dictum est.
RA3
Ad tertium dicendum quod bonum per rationem repraesentatur voluntati ut obiectum; et inquantum cadit sub
ordine rationis, pertinet ad genus moris, et causat bonitatem moralem in actu voluntatis. Ratio enim principium
est humanorum et Moralium actuum, ut supra dictum est.
|a2 Articulus 2
AG1
Ad secundum sic proceditur. Videtur quod bonitas voluntatis non dependeat solum ex obiecto. Finis enim
affinior est voluntati quam alteri potentiae. Sed actus aliarum potentiarum recipiunt bonitatem non solum ex
obiecto, sed etiam ex fine, ut ex supradictis patet.
Ergo etiam actus voluntatis recipit bonitatem non solum ex obiecto, sed etiam ex fine.
AG2
Praeterea, bonitas actus non solum est ex obiecto, sed etiam ex circumstantiis, ut supra dictum est.
Sed secundum diversitatem circumstantiarum contingit esse diversitatem bonitatis et malitiae in actu voluntatis,
puta quod aliquis velit quando debet et ubi debet, et quantum debet, et quomodo debet, vel prout non debet. Ergo
bonitas voluntatis non solum dependet ex obiecto, sed etiam ex circumstantiis.
684

