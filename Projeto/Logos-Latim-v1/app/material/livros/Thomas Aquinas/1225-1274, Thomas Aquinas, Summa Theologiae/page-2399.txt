non solum movetur, sed etiam quodammodo movet seipsum, inquantum sua voluntate movet membra ad
operandum.
Et ideo requiritur eius intentio, qua se subiiciat principali agenti, ut scilicet intendat facere quod facit Christus et
ecclesia.
RA2
Ad secundum dicendum quod circa hoc est duplex opinio.
Quidam enim dicunt quod requiritur mentalis intentio in ministro, quae si desit, non perficitur sacramentum. Sed
hunc defectum in pueris, qui non habent intentionem accedendi ad sacramentum, supplet Christus, qui interius
baptizat.
In adultis autem, quia intendunt sacramenta suscipere, supplet illum defectum fides et devotio.
Sed hoc satis posset dici quantum ad ultimum effectum, qui est iustificatio a peccatis, sed quantum ad effectum
qui est res et sacramentum, scilicet quantum ad characterem, non videtur quod per devotionem accedentis possit
suppleri; quia character nunquam imprimitur nisi per sacramentum.
Et ideo alii melius dicunt quod minister sacramenti agit in persona totius ecclesiae, cuius est minister; in verbis
autem quae proferuntur, exprimitur intentio ecclesiae; quae sufficit ad perfectionem sacramenti, nisi contrarium
exterius exprimatur ex parte ministri et recipientis sacramentum.
RA3
Ad tertium dicendum quod, licet ille qui aliud cogitat, non habeat actualem intentionem, habet tamen habitualem,
quae sufficit ad perfectionem sacramenti, puta si, cum sacerdos accedit ad baptizandum, intendit facere circa
baptizandum quod facit ecclesia. Unde, si postea in ipso exercitio actus cogitatio eius ad alia rapiatur, ex virtute
primae intentionis perficitur sacramentum. Quamvis studiose curare debeat sacramenti minister ut etiam
actualem intentionem adhibeat. Sed hoc non totaliter est positum in hominis potestate, quia praeter intentionem,
cum homo vult multum intendere, incipit alia cogitare; secundum illud Psalmi, cor meum dereliquit me.
|a9 Articulus 9
AG1
Ad nonum sic proceditur. Videtur quod fides ministri sit de necessitate sacramenti.
Sicut enim dictum est, intentio ministri est necessaria ad sacramenti perfectionem. Sed fides intentionem dirigit,
ut Augustinus dicit, contra Iulianum.
Ergo, si desit vera fides in ministro, non perficitur sacramentum.
AG2
Praeterea, si minister ecclesiae veram fidem non habeat, videtur esse haereticus. Sed haeretici, ut videtur, non
possunt sacramenta conferre.
Dicit enim Cyprianus, in epistola contra haereticos, omnia quaecumque faciunt haeretici, carnalia sunt et inania
et falsa, ita ut nihil eorum quae illi gesserint, a nobis debeat probari.
Et leo Papa dicit, in epistola ad leonem augustum, manifestum est per crudelissimam et insanissimam vesaniam
in Alexandrina sede omnium caelestium sacramentorum lumen extinctum. Intercepta est sacrificii oblatio,
defecit chrismatis sanctificatio, et paricidalibus manibus impiorum omnia sese subtraxere mysteria.
Ergo vera fides ministri est de necessitate sacramenti.
AG3
Praeterea, illi qui non habent veram fidem, videntur esse per excommunicationem ab ecclesia separati, dicitur
enim in secunda canonica ioannis, si quis venit ad vos et hanc doctrinam non affert, nolite recipere eum in
domum, nec ave dixeritis ei; et Tit. III, haereticum hominem, post primam et secundam correctionem, devita.
Sed excommunicatus non videtur conferre posse ecclesiae sacramentum, cum sit ab ecclesia separatus, ad cuius
ministerium pertinet sacramentorum dispensatio. Ergo videtur quod vera fides ministri sit de necessitate
sacramenti.
SC
Sed contra est quod Augustinus dicit, contra petilianum donatistam, mementote sacramentis Dei nihil obesse
mores malorum hominum, quod illa vel non sint, vel minus sancta sint.
CO
Respondeo dicendum quod, sicut supra dictum est, quia minister in sacramentis instrumentaliter operatur, non
agit in virtute propria, sed in virtute Christi. Sicut autem pertinet ad propriam virtutem hominis caritas, ita et
fides. Unde, sicut non requiritur ad perfectionem sacramenti quod minister sit in caritate, sed possunt etiam
peccatores sacramenta conferre, ut supra dictum est; ita non requiritur fides eius, sed infidelis potest verum
sacramentum praebere, dummodo cetera adsint quae sunt de necessitate sacramenti.
RA1
Ad primum ergo dicendum quod potest contingere quod aliquis patiatur defectum fidei circa aliquid aliud, et non
circa veritatem sacramenti quod exhibet, puta si aliquis credat iuramentum esse in omni casu illicitum, et tamen
credat baptismum efficaciam habere ad salutem. Et sic talis infidelitas non impedit intentionem conferendi
sacramentum. Si vero patiatur fidei defectum circa ipsum sacramentum quod exhibet, licet credat per id quod
2399

