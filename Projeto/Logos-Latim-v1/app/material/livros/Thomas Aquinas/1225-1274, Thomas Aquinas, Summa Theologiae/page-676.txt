AG3
Praeterea, obiectum potentiae activae comparatur ad actionem sicut effectus ad causam. Sed bonitas causae non
dependet ex effectu, sed magis e converso. Ergo actio humana non habet bonitatem vel malitiam ex obiecto.
SC
Sed contra est quod dicitur Osee IX, facti sunt abominabiles, sicut ea quae dilexerunt.
Fit autem homo Deo abominabilis propter malitiam suae operationis. Ergo malitia operationis est secundum
obiecta mala quae homo diligit. Et eadem ratio est de bonitate actionis.
CO
Respondeo dicendum quod, sicut dictum est, bonum et malum actionis, sicut et ceterarum rerum, attenditur ex
plenitudine essendi vel defectu ipsius. Primum autem quod ad plenitudinem essendi pertinere videtur, est id quod
dat rei speciem. Sicut autem res naturalis habet speciem ex sua forma, ita actio habet speciem ex obiecto; sicut et
motus ex termino.
Et ideo sicut prima bonitas rei naturalis attenditur ex sua forma, quae dat speciem ei, ita et prima bonitas actus
moralis attenditur ex obiecto convenienti; unde et a quibusdam vocatur bonum ex genere; puta, uti re sua.
Et sicut in rebus naturalibus primum malum est, si res generata non consequitur formam specificam, puta si non
generetur homo, sed aliquid loco hominis; ita primum malum in actionibus moralibus est quod est ex obiecto,
sicut accipere aliena.
Et dicitur malum ex genere, genere pro specie accepto, eo modo loquendi quo dicimus humanum genus totam
humanam speciem.
RA1
Ad primum ergo dicendum quod, licet res exteriores sint in seipsis bonae, tamen non semper habent debitam
proportionem ad hanc vel illam actionem. Et ideo inquantum considerantur ut obiecta talium actionum, non
habent rationem boni.
RA2
Ad secundum dicendum quod obiectum non est materia ex qua, sed materia circa quam, et habet quodammodo
rationem formae, inquantum dat speciem.
RA3
Ad tertium dicendum quod non semper obiectum actionis humanae est obiectum activae potentiae. Nam
appetitiva potentia est quodammodo passiva, inquantum movetur ab appetibili, et tamen est principium
humanorum actuum. Neque etiam potentiarum activarum obiecta semper habent rationem effectus, sed quando
iam sunt transmutata, sicut alimentum transmutatum est effectus nutritivae potentiae, sed alimentum nondum
transmutatum comparatur ad potentiam nutritivam sicut materia circa quam operatur. Ex hoc autem quod
obiectum est aliquo modo effectus potentiae activae, sequitur quod sit terminus actionis eius, et per consequens
quod det ei formam et speciem, motus enim habet speciem a terminis.
Et quamvis etiam bonitas actionis non causetur ex bonitate effectus, tamen ex hoc dicitur actio bona, quod
bonum effectum inducere potest. Et ita ipsa proportio actionis ad effectum, est ratio bonitatis ipsius.
|a3 Articulus 3
AG1
Ad tertium sic proceditur. Videtur quod actio non sit bona vel mala ex circumstantia. Circumstantiae enim
circumstant actum sicut extra ipsum existentes, ut dictum est.
Sed bonum et malum sunt in ipsis rebus, ut dicitur in VI metaphys..
Ergo actio non habet bonitatem vel malitiam ex circumstantia.
AG2
Praeterea, bonitas vel malitia actus maxime consideratur in doctrina morum. Sed circumstantiae, cum sint
quaedam accidentia actuum, videntur esse praeter considerationem artis, quia nulla ars considerat id quod est per
accidens, ut dicitur in VI metaphys..
Ergo bonitas vel malitia actionis non est ex circumstantia.
AG3
Praeterea, id quod convenit alicui secundum suam substantiam, non attribuitur ei per aliquod accidens. Sed
bonum et malum convenit actioni secundum suam substantiam, quia actio ex suo genere potest esse bona vel
mala, ut dictum est.
Ergo non convenit actioni ex circumstantia quod sit bona vel mala.
SC
Sed contra est quod Philosophus dicit, in libro ethic., quod virtuosus operatur secundum quod oportet, et quando
oportet, et secundum alias circumstantias.
Ergo ex contrario vitiosus, secundum unumquodque vitium, operatur quando non oportet, ubi non oportet, et sic
de aliis circumstantiis. Ergo actiones humanae secundum circumstantias sunt bonae vel malae.
CO

676

