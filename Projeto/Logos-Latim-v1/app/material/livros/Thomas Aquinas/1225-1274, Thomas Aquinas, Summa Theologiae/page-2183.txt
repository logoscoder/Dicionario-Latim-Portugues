Ad tertium dicendum quod non est necessarium quod exemplatum exemplari quantum ad omnia conformetur,
sed sufficit quod aliqualiter exemplatum imitetur suum exemplar.
|a4 Articulus 4
AG1
Ad quartum sic proceditur. Videtur quod praedestinatio Christi non sit causa nostrae praedestinationis. Aeternum
enim non habet causam. Sed praedestinatio nostra est aeterna. Ergo praedestinatio Christi non est causa nostrae
praedestinationis.
AG2
Praeterea, illud quod dependet ex simplici Dei voluntate, non habet aliam causam nisi Dei voluntatem. Sed
praedestinatio nostra ex simplici voluntate Dei dependet, dicitur enim Ephes. I, praedestinati secundum
propositum eius, qui omnia operatur secundum consilium voluntatis suae.
Ergo praedestinatio Christi non est causa nostrae praedestinationis.
AG3
Praeterea, remota causa, removetur effectus. Sed, remota praedestinatione Christi, non removetur nostra
praedestinatio, quia etiam si filius Dei non incarnaretur, erat alius modus possibilis nostrae salutis, ut Augustinus
dicit, in libro de Trin..
Praedestinatio ergo Christi non est causa nostrae praedestinationis.
SC
Sed contra est quod dicitur Ephes. I, praedestinavit nos in adoptionem filiorum per Iesum Christum.
CO
Respondeo dicendum quod, si consideretur praedestinatio secundum ipsum praedestinationis actum,
praedestinatio Christi non est causa praedestinationis nostrae, cum uno et eodem actu Deus praedestinaverit
Christum et nos. Si autem consideretur praedestinatio secundum terminum praedestinationis, sic praedestinatio
Christi est causa nostrae praedestinationis, sic enim Deus praeordinavit nostram salutem, ab aeterno
praedestinando, ut per Iesum Christum compleretur. Sub praedestinatione enim aeterna non solum cadit id quod
est fiendum in tempore, sed etiam modus et ordo secundum quod est complendum ex tempore.
RA1
Ad primum ergo et secundum dicendum quod rationes illae procedunt de praedestinatione secundum
praedestinationis actum.
RA3
Ad tertium dicendum quod, si Christus non fuisset incarnandus, Deus praeordinasset homines salvari per aliam
causam. Sed quia praeordinavit incarnationem Christi, simul cum hoc praeordinavit ut esset causa nostrae salutis.
|q25 Quaestio 25
|a0 Prologus
Deinde considerandum est de his quae pertinent ad Christum in comparatione ad nos. Et primo, de adoratione
Christi, qua scilicet nos eum adoramus; secundo, de hoc quod est mediator noster ad Deum.
Circa primum quaeruntur sex. Primo, utrum una et eadem adoratione sit adoranda divinitas Christi et eius
humanitas.
Secundo, utrum caro eius sit adoranda adoratione latriae. Tertio, utrum adoratio latriae sit exhibenda imagini
Christi. Quarto, utrum sit exhibenda cruci Christi. Quinto, utrum sit exhibenda matri eius. Sexto, de adoratione
reliquiarum sanctorum.
|a1 Articulus 1
AG1
Ad primum sic proceditur. Videtur quod non eadem adoratione adoranda sit humanitas Christi et eius divinitas.
Divinitas enim Christi est adoranda, quae est communis patri et filio, unde dicitur Ioan. V, omnes honorificent
filium sicut honorificant patrem.
Sed humanitas Christi non est communis ei et patri. Ergo non eadem adoratione adoranda est humanitas Christi
et eius divinitas.
AG2
Praeterea, honor est proprie praemium virtutis, ut Philosophus dicit, in IV ethic..
Meretur autem virtus praemium suum per actum. Cum igitur in Christo sit alia operatio divinae et humanae
naturae, ut supra habitum est, videtur quod alio honore sit adoranda humanitas Christi, et alio eius divinitas.
AG3
Praeterea, anima Christi, si non esset verbo unita, esset veneranda propter excellentiam sapientiae et gratiae
quam habet.

2183

