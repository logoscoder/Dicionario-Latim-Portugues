Et similiter in I de generat.
Dicitur quod, quando ex ignobiliori generatur nobilius, est generatio simpliciter, et corruptio secundum quid, e
converso autem quando ex nobiliori ignobilius generatur.
Et his tribus modis contingit esse in anima passionem. Nam secundum receptionem tantum dicitur quod sentire
et intelligere est quoddam pati. Passio autem cum abiectione non est nisi secundum transmutationem corporalem,
unde passio proprie dicta non potest competere animae nisi per accidens, inquantum scilicet compositum patitur.
Sed et in hoc est diversitas, nam quando huiusmodi transmutatio fit in deterius, magis proprie habet rationem
passionis, quam quando fit in melius.
Unde tristitia magis proprie est passio quam laetitia.
RA1
Ad primum igitur dicendum quod pati, secundum quod est cum abiectione et transmutatione, proprium est
materiae, unde non invenitur nisi in compositis ex materia et forma. Sed pati prout importat receptionem solam,
non est necessarium quod sit materiae, sed potest esse cuiuscumque existentis in potentia.
Anima autem, etsi non sit composita ex materia et forma, habet tamen aliquid potentialitatis, secundum quam
convenit sibi recipere et pati, secundum quod intelligere pati est, ut dicitur in III de anima.
RA2
Ad secundum dicendum quod pati et moveri, etsi non conveniat animae per se, convenit tamen ei per accidens,
ut in I de anima dicitur.
RA3
Ad tertium dicendum quod ratio illa procedit de passione quae est cum transmutatione ad deterius. Et huiusmodi
passio animae convenire non potest nisi per accidens, per se autem convenit composito, quod est corruptibile.
|a2 Articulus 2
AG1
Ad secundum sic proceditur. Videtur quod passio magis sit in parte animae apprehensiva quam in parte
appetitiva.
Quod enim est primum in quolibet genere videtur esse maximum eorum quae sunt in genere illo, et causa
aliorum, ut dicitur in II metaphys..
Sed passio prius invenitur in parte apprehensiva quam in parte appetitiva, non enim patitur pars appetitiva, nisi
passione praecedente in parte apprehensiva.
Ergo passio est magis in parte apprehensiva quam in parte appetitiva.
AG2
Praeterea, quod est magis activum, videtur esse minus passivum, actio enim passioni opponitur. Sed pars
appetitiva est magis activa quam pars apprehensiva.
Ergo videtur quod in parte apprehensiva magis sit passio.
AG3
Praeterea, sicut appetitus sensitivus est virtus in organo corporali, ita et vis apprehensiva sensitiva. Sed passio
animae fit, proprie loquendo, secundum transmutationem corporalem.
Ergo non magis est passio in parte appetitiva sensitiva quam in apprehensiva sensitiva.
SC
Sed contra est quod Augustinus dicit, in IX de CIV. Dei, quod motus animi, quos Graeci pathe, nostri autem
quidam, sicut cicero, perturbationes, quidam affectiones vel affectus, quidam vero, sicut in Graeco habetur,
expressius passiones vocant.
Ex quo patet quod passiones animae sunt idem quod affectiones. Sed affectiones manifeste pertinent ad partem
appetitivam, et non ad apprehensivam. Ergo et passiones magis sunt in appetitiva quam in apprehensiva.
CO
Respondeo dicendum quod, sicut iam dictum est, in nomine passionis importatur quod patiens trahatur ad id
quod est agentis. Magis autem trahitur anima ad rem per vim appetitivam quam per vim apprehensivam. Nam
per vim appetitivam anima habet ordinem ad ipsas res, prout in seipsis sunt, unde Philosophus dicit, in VI
metaphys., quod bonum et malum, quae sunt obiecta appetitivae potentiae, sunt in ipsis rebus.
Vis autem apprehensiva non trahitur ad rem, secundum quod in seipsa est; sed cognoscit eam secundum
intentionem rei, quam in se habet vel recipit secundum proprium modum.
Unde et ibidem dicitur quod verum et falsum, quae ad cognitionem pertinent, non sunt in rebus, sed in mente.
Unde patet quod ratio passionis magis invenitur in parte appetitiva quam in parte apprehensiva.
RA1
Ad primum ergo dicendum quod e contrario se habet in his quae pertinent ad perfectionem, et in his quae
pertinent ad defectum.
Nam in his quae ad perfectionem pertinent, attenditur intensio per accessum ad unum primum principium, cui
quanto est aliquid propinquius, tanto est magis intensum, sicut intensio lucidi attenditur per accessum ad aliquid
summe lucidum, cui quanto aliquid magis appropinquat, tanto est magis lucidum. Sed in his quae ad defectum
702

