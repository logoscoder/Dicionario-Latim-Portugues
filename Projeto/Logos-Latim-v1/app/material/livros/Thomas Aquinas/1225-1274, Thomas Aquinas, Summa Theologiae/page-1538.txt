nascendo contraxit, et propter sequentes poenalitates. Et propter hoc etiam potest intelligi David maledixisse
montibus Gelboe, ut legitur II Reg. I, scilicet propter caedem populi quae in eis contigerat. Maledicere autem
rebus irrationalibus inquantum sunt creaturae Dei, est peccatum blasphemiae. Maledicere autem eis secundum se
consideratis, est otiosum et vanum, et per consequens illicitum.
RA
Et per hoc patet responsio ad obiecta.
|a3 Articulus 3
AG1
Ad tertium sic proceditur. Videtur quod maledicere non sit peccatum mortale.
Augustinus enim, in homilia de igne Purgatorio, numerat maledictionem inter levia peccata.
Haec autem sunt venialia. Ergo maledictio non est peccatum mortale, sed veniale.
AG2
Praeterea, ea quae ex levi motu mentis procedunt non videntur esse peccata mortalia. Sed interdum maledictio ex
levi motu procedit. Ergo maledictio non est peccatum mortale.
AG3
Praeterea, gravius est male facere quam maledicere.
Sed male facere non semper est peccatum mortale.
Ergo multo minus maledicere.
SC
Sed contra, nihil excludit a regno Dei nisi peccatum mortale.
Sed maledictio excludit a regno Dei, secundum illud I ad Cor. VI, neque maledici neque rapaces regnum Dei
possidebunt.
Ergo maledictio est peccatum mortale.
CO
Respondeo dicendum quod maledictio de qua nunc loquimur, est per quam pronuntiatur malum contra aliquem
vel imperando vel optando. Velle autem, vel imperio movere ad malum alterius, secundum se repugnat caritati,
qua diligimus proximum volentes bonum ipsius. Et ita secundum suum genus est peccatum mortale.
Et tanto gravius quanto personam cui maledicimus magis amare et revereri tenemur, unde dicitur Levit. XX, qui
maledixerit patri suo et matri, morte moriatur.
Contingit tamen verbum maledictionis prolatum esse peccatum veniale, vel propter parvitatem mali quod quis
alteri, maledicendo, imprecatur, vel etiam propter affectum eius qui profert maledictionis verba, dum ex levi
motu, vel ex ludo, aut ex subreptione aliqua talia verba profert; quia peccata verborum maxime ex affectu
pensantur, ut supra dictum est.
RA
Et per hoc patet responsio ad obiecta.
|a4 Articulus 4
AG1
Ad quartum sic proceditur. Videtur quod maledictio sit gravius peccatum quam detractio. Maledictio enim
videtur esse blasphemia quaedam, ut patet per id quod dicitur in canonica Iudae, quod cum michael Archangelus,
cum diabolo disputans, altercaretur de Moysi corpore, non est ausus iudicium inferre blasphemiae; et accipitur
ibi blasphemia pro maledictione, secundum Glossam.
Blasphemia autem est gravius peccatum quam detractio.
Ergo maledictio est gravior detractione.
AG2
Praeterea, homicidium est detractione gravius, ut supra dictum est.
Sed maledictio est par peccato homicidii, dicit enim chrysostomus, super Matth., cum dixeris, maledic ei, et
domum everte, et omnia perire fac, nihil ab homicida differs.
Ergo maledictio est gravior quam detractio.
AG3
Praeterea, causa praeeminet signo. Sed ille qui maledicit causat malum suo imperio, ille autem qui detrahit solum
significat malum iam existens. Gravius ergo peccat maledicus quam detractor.
SC
Sed contra est quod detractio non potest bene fieri.
Maledictio autem fit bene et male, ut ex dictis patet.
Ergo gravior est detractio quam maledictio.
CO
Respondeo dicendum quod, sicut in primo habitum est, duplex est malum, scilicet culpae, et poenae. Malum
autem culpae peius est, ut ibidem ostensum est.
1538

