RA2
Ad secundum dicendum quod per virtutes et dona sufficienter excluduntur vitia et peccata quantum ad praesens
et futurum, inquantum scilicet impeditur homo per virtutes et dona a peccando. Sed quantum ad praeterita
peccata, quae transeunt actu et permanent reatu, adhibetur homini remedium specialiter per sacramenta.
RA3
Ad tertium dicendum quod ratio sacramentalis gratiae se habet ad gratiam communiter dictam sicut ratio speciei
ad genus. Unde, sicut non aequivoce dicitur animal communiter dictum et pro homine sumptum, ita non
aequivoce dicitur gratia communiter sumpta et gratia sacramentalis.
|a3 Articulus 3
AG1
Ad tertium sic proceditur. Videtur quod sacramenta novae legis non contineant gratiam. Contentum enim videtur
esse in continente.
Sed gratia non est in sacramento, neque sicut in subiecto, quia subiectum gratiae non est corpus sed spiritus;
neque sicut in vase, quia vas est locus mobilis, ut dicitur in IV physic., esse autem in loco non convenit
accidenti. Ergo videtur quod sacramenta novae legis non contineant gratiam.
AG2
Praeterea, sacramenta ordinantur ad hoc quod homines per ea gratiam consequantur. Sed gratia, cum sit accidens,
non potest transire de subiecto in subiectum. Ergo pro nihilo esset gratia in sacramentis.
AG3
Praeterea, spirituale non continetur a corporali, etiam si in eo sit, non enim anima continetur a corpore, sed
potius continet corpus. Ergo videtur quod gratia, cum sit quoddam spirituale, non contineatur in sacramento
corporali.
SC
Sed contra est quod Hugo de sancto victore dicit, quod sacramentum ex sanctificatione invisibilem gratiam
continet.
CO
Respondeo dicendum quod multipliciter dicitur aliquid esse in alio, inter quos duplici modo gratia est in
sacramentis. Uno modo, sicut in signis, nam sacramentum est signum gratiae. Alio modo, sicut in causa. Nam,
sicut dictum est, sacramentum novae legis est instrumentalis gratiae causa. Unde gratia est in sacramento novae
legis, non quidem secundum similitudinem speciei, sicut effectus est in causa univoca; neque etiam secundum
aliquam formam propriam et permanentem proportionatam ad talem effectum, sicut sunt effectus in causis non
univocis, puta res generatae in sole; sed secundum quandam instrumentalem virtutem, quae est fluens et
incompleta in esse naturae, ut infra dicetur.
RA1
Ad primum ergo dicendum quod gratia non dicitur esse in sacramento sicut in subiecto; neque sicut in vase prout
vas est locus quidam, sed prout vas dicitur instrumentum alicuius operis faciendi, secundum quod dicitur Ezech.
IX, unusquisque vas interfectionis habet in manu sua.
RA2
Ad secundum dicendum quod, quamvis accidens non transeat a subiecto in subiectum, transit tamen a causa per
instrumentum aliqualiter in subiectum, non ut eodem modo sit in eis, sed in unoquoque secundum propriam
rationem.
RA3
Ad tertium dicendum quod spirituale existens perfecte in aliquo, continet ipsum, et non continetur ab eo. Sed
gratia est in sacramento secundum esse fluens et incompletum. Et ideo non inconvenienter sacramentum dicitur
gratiam continere.
|a4 Articulus 4
AG1
Ad quartum sic proceditur. Videtur quod in sacramentis non sit aliqua virtus gratiae causativa. Virtus enim
gratiae causativa est virtus spiritualis. Sed in corpore non potest esse virtus spiritualis, neque ita quod sit propria
ei, quia virtus fluit ab essentia rei, et ita non potest eam transcendere; neque ita quod recipiat eam ab alio, quia
quod recipitur ab aliquo, est in eo per modum recipientis. Ergo in sacramentis non potest esse aliqua virtus
gratiae causativa.
AG2
Praeterea, omne quod est, reducitur ad aliquod genus entis, et ad aliquem gradum boni. Sed non est dare in quo
genere entis sit talis virtus, ut patet discurrenti per singula. Nec etiam potest reduci ad aliquem gradum bonorum,
neque enim est inter minima bona, quia sacramenta sunt de necessitate salutis; neque etiam inter media bona,
cuiusmodi sunt potentiae animae, quae sunt quaedam potentiae naturales; neque inter maxima bona, quia nec est
gratia nec virtus mentis. Ergo videtur quod in sacramentis nulla sit virtus gratiae causativa.
2383

