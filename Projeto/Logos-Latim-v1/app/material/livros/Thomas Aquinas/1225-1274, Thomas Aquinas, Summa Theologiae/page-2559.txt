Inquantum tamen accipitur poenitentia large pro quacumque detestatione rei praeteritae, potest dici poenitentia
de peccato originali sicut loquitur Augustinus in libro de poenitentia.
|a3 Articulus 3
AG1
Ad tertium sic proceditur. Videtur quod haec non sit forma huius sacramenti, ego te absolvo.
Formae enim sacramentorum ex institutione Christi et usu ecclesiae habentur. Sed Christus non legitur hanc
formam instituisse. Neque etiam in communi usu habetur, quinimmo in quibusdam absolutionibus quae in
ecclesia publice fiunt, sicut in prima et completorio et in cena Domini, absolvens non utitur oratione indicativa,
ut dicat, ego vos absolvo, sed oratione deprecativa, cum dicit, misereatur vestri omnipotens Deus, vel,
absolutionem tribuat vobis omnipotens Deus. Ergo haec non est forma huius sacramenti, ego te absolvo.
AG2
Praeterea, leo Papa dicit, indulgentia Dei nisi supplicationibus sacerdotum nequit obtineri.
Loquitur autem de indulgentia Dei quae praestatur poenitentibus.
Ergo forma huius sacramenti debet esse per modum deprecationis.
AG3
Praeterea, idem est absolvere a peccato quod peccatum remittere. Sed solus Deus peccatum remittit, qui etiam
solus interius a peccato mundat, ut Augustinus dicit, super Ioan..
Ergo videtur quod solus Deus a peccato absolvat. Non ergo debet dicere sacerdos, ego te absolvo, sicut non dicit,
ego tibi peccata remitto.
AG4
Praeterea, sicut Dominus dedit potestatem discipulis absolvendi a peccatis, ita etiam dedit eis potestatem curandi
infirmitates, scilicet ut Daemonia eiicerent et ut languores curarent, ut habetur Matth. X et Luc. IX.
Sed sanando infirmos apostoli non utebantur his verbis, ego te sano, sed, sanet te Dominus Iesus Christus.
Ergo videtur quod sacerdotes, habentes potestatem apostolis a Christo traditam, non debeant uti hac forma
verborum, ego te absolvo, sed, absolutionem praebeat tibi Christus.
AG5
Praeterea, quidam hac forma utentes sic eam exponunt, ego te absolvo, idest, absolutum ostendo.
Sed neque hoc sacerdos facere potest, nisi ei divinitus reveletur.
Unde, ut legitur Matth. XVI, antequam Petro diceretur, quodcumque solveris super terram, erit etc., dictum est
ei, beatus es, simon bar iona, quia caro et sanguis non revelavit tibi, sed pater meus, qui in caelis est.
Ergo videtur quod sacerdos cui non est facta revelatio, praesumptuose dicat, ego te absolvo, etiam si exponatur,
idest, absolutum ostendo.
SC
Sed contra est quod, sicut Dominus dixit discipulis, Matth. Ult., euntes, docete omnes gentes, baptizantes eos, ita
dixit Petro, Matth. XVI, quodcumque solveris.
Sed sacerdos, auctoritate illorum verborum Christi fretus, dicit, ego te baptizo. Ergo, eadem auctoritate, dicere
debet in hoc sacramento, ego te absolvo.
CO
Respondeo dicendum quod in qualibet re perfectio attribuitur formae.
Dictum est autem supra quod hoc sacramentum perficitur per ea quae sunt ex parte sacerdotis. Unde oportet
quod ea quae sunt ex parte poenitentis, sive sint verba sive facta, sint quaedam materia huius sacramenti, ea vero
quae sunt ex parte sacerdotis, se habent per modum formae. Cum autem sacramenta novae legis efficiant quod
figurant, ut supra dictum est; oportet quod forma sacramenti significet id quod in sacramento agitur,
proportionaliter materiae sacramenti.
Unde forma baptismi est, ego te baptizo, et forma confirmationis, consigno te signo crucis et confirmo te
chrismate salutis, eo quod huiusmodi sacramenta perficiuntur in usu materiae.
In sacramento autem eucharistiae, quod consistit in ipsa consecratione materiae, exprimitur veritas
consecrationis, cum dicitur, hoc est corpus meum.
Hoc autem sacramentum, scilicet poenitentiae, non consistit in consecratione alicuius materiae, nec in usu
alicuius materiae sanctificatae, sed magis in remotione cuiusdam materiae, scilicet peccati, prout peccata
dicuntur esse materia poenitentiae, ut ex supra dictis patet.
Talis autem remotio significatur a sacerdote cum dicitur, ego te absolvo, nam peccata sunt quaedam vincula,
secundum illud Proverb. V, iniquitates suae capiunt impium, et funibus peccatorum suorum quisque
constringitur.
Unde patet quod haec est convenientissima forma huius sacramenti, ego te absolvo.
RA1
Ad primum ergo dicendum quod ista forma sumitur ex ipsis verbis Christi quibus Petro dixit, quodcumque
solveris super terram, etc.. Et tali forma utitur ecclesia in sacramentali absolutione.

2559

