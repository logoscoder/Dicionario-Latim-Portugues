Unde et Galat. III dicitur, Christus nos redemit de maledicto legis, factus pro nobis maledictum.
|a5 Articulus 5
AG1
Ad quintum sic proceditur. Videtur quod Christus omnes passiones sustinuerit.
Dicit enim Hilarius, in X de Trin., unigenitus Dei, ad peragendum mortis suae sacramentum, consummasse in se
omne humanarum genus passionum testatur, cum, inclinato capite, emisit spiritum.
Videtur ergo quod omnes passiones humanas sustinuerit.
AG2
Praeterea, Isaiae LII dicitur, ecce, intelliget servus meus, et exaltabitur, et elevabitur, et sublimis erit valde. Sicut
obstupuerunt super eum multi, sic inglorius erit inter viros aspectus eius, et forma eius inter filios hominum.
Sed Christus est exaltatus secundum hoc quod habuit omnem gratiam et omnem scientiam, pro quo super eo
multi admirantes obstupuerunt. Ergo videtur quod inglorius fuerit sustinendo omnem passionem humanam.
AG3
Praeterea, passio Christi ordinata est ad liberationem hominis a peccato, ut supra dictum est.
Sed Christus venit liberare homines ab omni peccatorum genere. Ergo debuit pati omne genus passionum.
SC
Sed contra est quod dicitur Ioan. XIX, quod milites primi quidem fregerunt crura et alterius qui crucifixus est
cum eo, ad Iesum autem cum venissent, non fregerunt eius crura.
Non ergo passus est omnem humanam passionem.
CO
Respondeo dicendum quod passiones humanae possunt considerari dupliciter. Uno modo, quantum ad speciem.
Et sic non oportuit Christum omnem humanam passionem pati, quia multae passionum species sibi invicem
contrariantur, sicut combustio in igne et submersio in aqua. Loquimur enim nunc de passionibus ab extrinseco
illatis, quia passiones ab intrinseco causatas, sicut sunt aegritudines corporales, non decuit eum pati, ut supra
dictum est.
Sed secundum genus, passus est omnem passionem humanam. Quod quidem potest considerari tripliciter. Uno
modo, ex parte hominum. Passus est enim aliquid et a gentilibus, et a Iudaeis; a masculis et feminis, ut patet de
ancillis accusantibus Petrum.
Passus est etiam a principibus, et a ministris eorum, et popularibus, secundum illud Psalmi, quare fremuerunt
gentes, et populi meditati sunt inania? astiterunt reges terrae, et principes convenerunt in unum, adversus
Dominum et adversus Christum eius.
Passus est etiam a familiaribus et notis, sicut patet de Iuda eum prodente, et Petro ipsum negante. Alio modo
patet idem ex parte eorum in quibus homo potest pati. Passus est enim Christus in suis amicis eum deserentibus;
in fama per blasphemias contra eum dictas; in honore et gloria per irrisiones et contumelias ei illatas; in rebus per
hoc quod etiam vestibus spoliatus est; in anima per tristitiam, taedium et timorem; in corpore per vulnera et
flagella. Tertio potest considerari quantum ad corporis membra. Passus est enim Christus in capite pungentium
spinarum coronam; in manibus et pedibus fixionem clavorum; in facie alapas et sputa; et in toto corpore flagella.
Fuit etiam passus secundum omnem sensum corporeum, secundum tactum quidem, flagellatus et clavis confixus;
secundum gustum, felle et aceto potatus; secundum olfactum, in loco fetido cadaverum mortuorum, qui dicitur
calvariae, appensus patibulo; secundum auditum, lacessitus vocibus blasphemantium et irridentium; secundum
visum, videns matrem et discipulum quem diligebat flentes.
RA1
Ad primum ergo dicendum quod verbum illud Hilarii est intelligendum quantum ad omnia genera passionum,
non autem quantum ad omnes species.
RA2
Ad secundum dicendum quod similitudo ibi attenditur, non quantum ad numerum passionum et gratiarum, sed
quantum ad magnitudinem utriusque, quia sicut sublimatus est in donis gratiarum super alios, ita deiectus est
infra alios per ignominiam passionis.
RA3
Ad tertium dicendum quod, secundum sufficientiam, una minima passio Christi suffecit ad redimendum genus
humanum ab omnibus peccatis.
Sed secundum convenientiam, sufficiens fuit quod pateretur omnia genera passionum, sicut iam dictum est.
|a6 Articulus 6
AG1
Ad sextum sic proceditur. Videtur quod dolor passionis Christi non fuerit maior omnibus aliis doloribus. Dolor
enim patientis augetur secundum gravitatem et diuturnitatem passionis. Sed quidam martyres graviores passiones
et diuturniores sustinuerunt quam Christus, sicut patet de Laurentio, qui est assatus in craticula; et de vincentio,
cuius carnes sunt ungulis ferreis laceratae. Ergo videtur quod dolor Christi patientis non fuerit maximus.
2296

