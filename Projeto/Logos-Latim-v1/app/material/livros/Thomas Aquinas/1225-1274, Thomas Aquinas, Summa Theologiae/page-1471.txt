Unde non est similis ratio.
|q60 Quaestio 60
|a0 Prologus
Deinde considerandum est de iudicio. Et circa hoc quaeruntur sex. Primo, utrum iudicium sit actus iustitiae.
Secundo, utrum sit licitum iudicare. Tertio, utrum per suspiciones sit iudicandum. Quarto, utrum dubia sint in
meliorem partem interpretanda. Quinto, utrum iudicium semper sit secundum leges scriptas proferendum. Sexto,
utrum iudicium per usurpationem pervertatur.
|a1 Articulus 1
AG1
Ad primum sic proceditur. Videtur quod iudicium non sit actus iustitiae.
Dicit enim Philosophus, in I ethic., quod unusquisque bene iudicat quae cognoscit, et sic iudicium ad vim
cognoscitivam pertinere videtur.
Vis autem cognoscitiva per prudentiam perficitur. Ergo iudicium magis pertinet ad prudentiam quam ad
iustitiam, quae est in voluntate, ut dictum est.
AG2
Praeterea, apostolus dicit, I ad Cor. II, spiritualis iudicat omnia.
Sed homo maxime efficitur spiritualis per virtutem caritatis, quae diffunditur in cordibus nostris per spiritum
sanctum, qui datus est nobis, ut dicitur Rom. V.
Ergo iudicium magis pertinet ad caritatem quam ad iustitiam.
AG3
Praeterea, ad unamquamque virtutem pertinet rectum iudicium circa propriam materiam, quia virtuosus in
singulis est regula et mensura, secundum Philosophum, in libro ethic..
Non ergo iudicium magis pertinet ad iustitiam quam ad alias virtutes morales.
AG4
Praeterea, iudicium videtur ad solos iudices pertinere.
Actus autem iustitiae invenitur in omnibus iustis. Cum igitur non soli iudices sint iusti, videtur quod iudicium
non sit actus proprius iustitiae.
SC
Sed contra est quod in psalm. Dicitur, quoadusque iustitia convertatur in iudicium.
CO
Respondeo dicendum quod iudicium proprie nominat actum iudicis inquantum est iudex. Iudex autem dicitur
quasi ius dicens.
Ius autem est obiectum iustitiae, ut supra habitum est.
Et ideo iudicium importat, secundum primam nominis impositionem, definitionem vel determinationem iusti
sive iuris. Quod autem aliquis bene definiat aliquid in operibus virtuosis proprie procedit ex habitu virtutis, sicut
castus recte determinat ea quae pertinent ad castitatem. Et ideo iudicium, quod importat rectam determinationem
eius quod est iustum, proprie pertinet ad iustitiam.
Propter quod Philosophus dicit, in V ethic., quod homines ad iudicem confugiunt sicut ad quandam iustitiam
animatam.
RA1
Ad primum ergo dicendum quod nomen iudicii, quod secundum primam impositionem significat rectam
determinationem iustorum, ampliatum est ad significandum rectam determinationem in quibuscumque rebus,
tam in speculativis quam in practicis.
In omnibus tamen ad rectum iudicium duo requiruntur. Quorum unum est ipsa virtus proferens iudicium. Et sic
iudicium est actus rationis, dicere enim vel definire aliquid rationis est.
Aliud autem est dispositio iudicantis, ex qua habet idoneitatem ad recte iudicandum. Et sic in his quae ad
iustitiam pertinent iudicium procedit ex iustitia, sicut et in his quae ad fortitudinem pertinent ex fortitudine. Sic
ergo iudicium est quidam actus iustitiae sicut inclinantis ad recte iudicandum, prudentiae autem sicut iudicium
proferentis. Unde et synesis, ad prudentiam pertinens, dicitur bene iudicativa, ut supra habitum est.
RA2
Ad secundum dicendum quod homo spiritualis ex habitu caritatis habet inclinationem ad recte iudicandum de
omnibus secundum regulas divinas, ex quibus iudicium per donum sapientiae pronuntiat, sicut iustus per
virtutem prudentiae pronuntiat iudicium ex regulis iuris.
RA3
Ad tertium dicendum quod aliae virtutes ordinant hominem in seipso, sed iustitia ordinat hominem ad alium, ut
ex dictis patet.

1471

