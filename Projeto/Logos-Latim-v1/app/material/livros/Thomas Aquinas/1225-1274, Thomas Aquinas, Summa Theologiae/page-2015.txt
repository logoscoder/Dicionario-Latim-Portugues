Unde super illud Psalmi, cum ceciderit non collidetur, dicit Origenes, iniustus si peccaverit, non poenitet, et
peccatum suum emendare nescit. Iustus autem scit emendare, scit corrigere, sicut ille qui dixerat, nescio
hominem, Paulo post, cum respectus fuisset a Domino, flere coepit amarissime; et ille qui de tecto mulierem
viderat et concupierat eam, dicere novit, peccavi et malum coram te feci.
Iuvatur etiam sociis ad resurgendum, secundum illud Eccle. IV, si unus ceciderit, ab altero fulcietur.
Vae soli, quia, si ceciderit, non habet sublevantem.
RA1
Ad primum ergo dicendum quod auctoritas illa loquitur de his quae per infirmitatem vel ignorantiam
committuntur, non autem de his quae committuntur per contemptum.
RA2
Ad secundum dicendum quod iosaphat etiam, cui verba illa dicuntur, non ex malitia, sed ex quadam infirmitate
humanae affectionis peccavit.
RA3
Ad tertium dicendum quod iusti non de facili peccant ex contemptu sed quandoque labuntur in aliquod peccatum
ex ignorantia vel infirmitate, a quo de facili relevantur. Si autem ad hoc perveniant quod ex contemptu peccent,
efficiuntur pessimi et maxime incorrigibiles, secundum illud Ierem. II, confregisti iugum, diripuisti vincula,
dixisti, non serviam. In omni colle sublimi, et sub omni ligno frondoso, tu prosternebaris meretrix.
Unde Augustinus dicit, in epistola ad plebem hipponens., ex quo Deo servire coepi, quomodo difficile sum
expertus meliores quam qui in monasteriis profecerunt, ita non sum expertus peiores quam qui in monasteriis
ceciderunt.
|q187 Quaestio 187
|a0 Prologus
Deinde considerandum est de his quae competunt religiosis.
Et circa hoc quaeruntur sex. Primo, utrum liceat eis docere, praedicare, et alia huiusmodi facere. Secundo, utrum
liceat eis de negotiis saecularibus se intromittere. Tertio, utrum teneantur manibus operari. Quarto, utrum liceat
eis de eleemosynis vivere.
Quinto, utrum liceat eis mendicare. Sexto, utrum liceat eis vestimenta ceteris viliora deferre.
|a1 Articulus 1
AG1
Ad primum sic proceditur. Videtur quod religiosis non liceat docere, praedicare, et alia huiusmodi facere.
Dicitur enim VII, qu. I, in quodam statuto Constantinopolitanae synodi, monachorum vita subiectionis habet
verbum et discipulatus, non docendi, vel praesidendi, vel pascendi alios.
Hieronymus etiam dicit, ad riparium et desiderium, monachus non doctoris, sed plangentis habet officium.
Leo etiam Papa dicit, ut habetur XVI, qu. I, praeter Domini sacerdotes, nullus audeat praedicare, sive monachus
sive laicus ille sit qui cuiuslibet scientiae nomine gloriatur.
Sed non licet transgredi proprium officium et statutum ecclesiae.
Ergo videtur quod religiosis non liceat docere, praedicare, et alia huiusmodi facere.
AG2
Praeterea, in statuto nicaenae synodi, quod ponitur XVI, qu. I, sic dicitur, firmiter et indissolubiliter omnibus
praecipimus, ut aliquis monachus poenitentiam nemini tribuat, nisi invicem sibi, ut iustum est. Mortuum non
sepeliat, nisi monachum secum in monasterio commorantem, vel si fortuito quemcumque advenientium fratrum
ibi mori contigerit.
Sed sicut ista pertinent ad officium clericorum, ita etiam praedicare et docere. Ergo, cum alia sit causa monachi,
et alia clerici, sicut Hieronymus dicit, ad Heliodorum; videtur quod non liceat religiosis praedicare et docere, et
alia huiusmodi facere.
AG3
Praeterea, Gregorius dicit, in regist., nemo potest ecclesiasticis obsequiis deservire, et in monastica regula
ordinate persistere, et habetur XVI, qu. I.
Sed monachi tenentur in monastica regula ordinate persistere.
Ergo videtur quod non possint ecclesiasticis obsequiis deservire.
Docere autem et praedicare pertinent ad ecclesiastica obsequia.
Ergo videtur quod non liceat eis praedicare aut docere, aut aliquid huiusmodi facere.
SC
Sed contra est quod Gregorius dicit, et habetur causa et quaestione eadem, ex auctoritate huius decreti, quod
apostolico moderamine et pietatis officio a nobis est constitutum, sacerdotibus monachis, apostolorum figuram
tenentibus, liceat praedicare, baptizare, communionem dare, pro peccatoribus orare, poenitentiam imponere,
atque peccata solvere.
2015

