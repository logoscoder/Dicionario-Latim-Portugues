RA4
Ad quartum dicendum quod, sicut Augustinus dicit, super epistolam ad Galat., apostolus non hoc ita suscepit, ut
doceret quod sunt (vel opera carnis, vel fructus spiritus); sed ut ostenderet in quo genere illa vitanda, illa vero
sectanda sint.
Unde potuissent vel plures, vel etiam pauciores fructus enumerari.
Et tamen omnes donorum et virtutum actus possunt secundum quandam convenientiam ad haec reduci,
secundum quod omnes virtutes et dona necesse est quod ordinent mentem aliquo praedictorum modorum. Unde
et actus sapientiae, et quorumcumque donorum ordinantium ad bonum, reducuntur ad caritatem, gaudium et
pacem. Ideo tamen potius haec quam alia enumeravit, quia hic enumerata magis important vel fruitionem
bonorum, vel sedationem malorum; quod videtur ad rationem fructus pertinere.
|a4 Articulus 4
AG1
Ad quartum sic proceditur. Videtur quod fructus non contrarientur operibus carnis quae apostolus enumerat.
Contraria enim sunt in eodem genere. Sed opera carnis non dicuntur fructus.
Ergo fructus spiritus eis non contrariantur.
AG2
Praeterea, unum uni est contrarium.
Sed plura enumerat apostolus opera carnis quam fructus spiritus.
Ergo fructus spiritus et opera carnis non contrariantur.
AG3
Praeterea, inter fructus spiritus primo ponuntur caritas, gaudium, pax, quibus non correspondent ea quae primo
enumerantur inter opera carnis, quae sunt fornicatio, immunditia, impudicitia.
Ergo fructus spiritus non contrariantur operibus carnis.
SC
Sed contra est quod apostolus dicit ibidem, quod caro concupiscit adversus spiritum, et spiritus adversus carnem.
CO
Respondeo dicendum quod opera carnis et fructus spiritus possunt accipi dupliciter. Uno modo, secundum
communem rationem. Et hoc modo in communi fructus spiritus sancti contrariantur operibus carnis.
Spiritus enim sanctus movet humanam mentem ad id quod est secundum rationem, vel potius ad id quod est
supra rationem, appetitus autem carnis, qui est appetitus sensitivus, trahit ad bona sensibilia, quae sunt infra
hominem. Unde sicut motus sursum et motus deorsum contrariantur in naturalibus, ita in operibus humanis
contrariantur opera carnis fructibus spiritus. Alio modo possunt considerari secundum proprias rationes
singulorum fructuum enumeratorum, et operum carnis.
Et sic non oportet quod singula singulis contraponantur, quia, sicut dictum est, apostolus non intendit enumerare
omnia opera spiritualia, nec omnia opera carnalia. Sed tamen, secundum quandam adaptationem, Augustinus,
super epistolam ad Galat., contraponit singulis operibus carnis singulos fructus.
Sicut fornicationi, quae est amor explendae libidinis a legitimo connubio solutus, opponitur caritas, per quam
anima coniungitur Deo in qua etiam est vera castitas. Immunditiae autem sunt omnes perturbationes de illa
fornicatione conceptae, quibus gaudium tranquillitatis opponitur. Idolorum autem servitus, propter quam bellum
est gestum adversus evangelium Dei, opponitur paci.
Contra veneficia autem, et inimicitias et contentiones et aemulationes, animositates et dissensiones, opponuntur
longanimitas, ad sustinendum mala hominum inter quos vivimus; et ad curandum, benignitas; et ad
ignoscendum, bonitas.
Haeresibus autem opponitur fides, invidiae, mansuetudo; ebrietatibus et comessationibus, continentia.
RA1
Ad primum ergo dicendum quod id quod procedit ab arbore contra naturam arboris, non dicitur esse fructus eius,
sed magis corruptio quaedam. Et quia virtutum opera sunt connaturalia rationi, opera vero vitiorum sunt contra
rationem; ideo opera virtutum fructus dicuntur, non autem opera vitiorum.
RA2
Ad secundum dicendum quod bonum contingit uno modo, malum vero omnifariam, ut dionysius dicit, IV cap.
De div. Nom., unde et uni virtuti plura vitia opponuntur. Et propter hoc, non est mirum si plura ponuntur opera
carnis quam fructus spiritus.
RA3
Ad tertium patet solutio ex dictis.
|q71 Quaestio 71
|a0 Prologus

912

