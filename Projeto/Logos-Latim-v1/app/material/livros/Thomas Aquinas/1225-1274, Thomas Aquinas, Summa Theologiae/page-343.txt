RA4
Ad quartum dicendum quod, secundum Augustinum, informitas non praecedit formationem duratione.
Unde oportet dicere quod per lucis productionem intelligatur formatio spiritualis creaturae non quae est per
gloriam perfecta, cum qua creata non fuit; sed quae est per gratiam perfecta, cum qua creata fuit, ut dictum est.
Per hanc ergo lucem facta est divisio a tenebris, idest ab informitate alterius creaturae non formatae. Vel, si tota
creatura simul formata fuit, facta est distinctio a tenebris spiritualibus, non quae tunc essent (quia diabolus non
fuit creatus malus); sed quas Deus futuras praevidit.
|q68 Quaestio 68
|a0 Prologus
Deinde considerandum est de opere secundae diei. Et circa hoc quaeruntur quatuor. Primo, utrum firmamentum
sit factum secunda die. Secundo, utrum aliquae aquae sint supra firmamentum.
Tertio, utrum firmamentum dividat aquas ab aquis.
Quarto, utrum sit unum caelum tantum, vel plures.
|a1 Articulus 1
AG1
Ad primum sic proceditur. Videtur quod firmamentum non sit factum secunda die.
Dicitur enim Gen. I, vocavit Deus firmamentum caelum.
Sed caelum factum est ante omnem diem, ut patet cum dicitur, in principio creavit Deus caelum et terram.
Ergo firmamentum non est factum secunda die.
AG2
Praeterea, opera sex dierum ordinantur secundum ordinem divinae sapientiae. Non conveniret autem divinae
sapientiae, ut posterius faceret quod est naturaliter prius. Firmamentum autem est naturaliter prius aqua et terra,
de quibus tamen fit mentio ante formationem lucis, quae fuit prima die.
Non ergo firmamentum factum est secunda die.
AG3
Praeterea, omne quod est factum per sex dies, formatum est ex materia prius creata ante omnem diem. Sed
firmamentum non potuit formari ex materia praeexistente, quia sic esset generabile et corruptibile.
Ergo firmamentum non est factum secunda die.
SC
Sed contra est quod dicitur Gen. I, dixit Deus, fiat firmamentum.
Et postea sequitur, et factum est vespere et mane dies secundus.
CO
Respondeo dicendum quod, sicut Augustinus docet, in huiusmodi quaestionibus duo sunt observanda. Primo
quidem, ut veritas Scripturae inconcusse teneatur. Secundo, cum Scriptura divina multipliciter exponi possit,
quod nulli expositioni aliquis ita praecise inhaereat quod, si certa ratione constiterit hoc esse falsum, quod aliquis
sensum Scripturae esse asserere praesumat, ne Scriptura ex hoc ab infidelibus derideatur, et ne eis via credendi
praecludatur. Sciendum est ergo quod hoc quod legitur firmamentum secunda die factum, dupliciter intelligi
potest. Uno modo, de firmamento in quo sunt sidera. Et secundum hoc, oportet nos diversimode exponere
secundum diversas opiniones hominum de firmamento.
Quidam enim dixerunt firmamentum illud esse ex elementis compositum.
Et haec fuit opinio empedoclis; qui tamen dixit ideo illud corpus indissolubile esse, quia in eius compositione lis
non erat sed amicitia tantum.
Alii vero dixerunt firmamentum esse de natura quatuor elementorum non quasi ex elementis compositum, sed
quasi elementum simplex.
Et haec opinio fuit Platonis, qui posuit corpus caeleste esse elementum ignis.
Alii vero dixerunt caelum non esse de natura quatuor elementorum, sed esse quintum corpus, praeter quatuor
elementa.
Et haec est opinio Aristotelis.
Secundum igitur primam opinionem, absolute posset concedi quod firmamentum factum fuerit secunda die,
etiam secundum suam substantiam. Nam ad opus creationis pertinet producere ipsam elementorum substantiam,
ad opus autem distinctionis et ornatus pertinet formare aliqua ex praeexistentibus elementis.
Secundum vero opinionem Platonis, non est conveniens quod firmamentum credatur secundum suam
substantiam esse factum secunda die. Nam facere firmamentum, secundum hoc, est producere elementum ignis.
Productio autem elementorum pertinet ad opus creationis, secundum eos qui ponunt informitatem materiae
tempore praecedere formationem, quia formae elementorum sunt quae primo adveniunt materiae.
Multo autem minus secundum opinionem Aristotelis poni potest quod firmamentum secundum suam
substantiam sit secunda die productum, secundum quod per istos dies successio temporis designatur. Quia
343

