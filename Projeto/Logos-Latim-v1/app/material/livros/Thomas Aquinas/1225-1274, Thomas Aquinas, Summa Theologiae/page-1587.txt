Ergo non tenentur homines ex necessitate ad oblationes.
SC
Sed contra est quod Gregorius dicit, omnis christianus procuret ad Missarum solemnia aliquid Deo offerre.
CO
Respondeo dicendum quod, sicut dictum est, nomen oblationis commune est ad omnes res quae in cultum Dei
exhibentur. Ita quod si aliquid exhibeatur in cultum divinum quasi in aliquod sacrum quod inde fieri debeat
consumendum, et oblatio est et sacrificium, unde dicitur Exod. XXIX, offeres totum arietem in incensum super
altare, oblatio est Domino, odor suavissimus victimae Dei; et Levit. II dicitur, anima cum obtulerit oblationem
sacrificii Domino, simila erit eius oblatio.
Si vero sic exhibeatur ut integrum maneat, divino cultui deputandum vel in usus ministrorum expendendum, erit
oblatio et non sacrificium. Huiusmodi ergo oblationes de sui ratione habent quod voluntarie offerantur,
secundum illud Exod. XXV, ab homine qui offert ultroneus, accipietis eas.
Potest tamen contingere quod aliquis ad oblationes teneatur quadruplici ratione. Primo quidem, ex praecedenti
conventione, sicut cum alicui conceditur aliquis fundus ecclesiae, ut certis temporibus certas oblationes faciat.
Quod tamen habet rationem census. Secundo, propter praecedentem deputationem sive promissionem, sicut cum
aliquis offert donationem inter vivos vel cum relinquit in testamento ecclesiae aliquam rem, mobilem vel
immobilem, in posterum solvendam. Tertio modo, propter ecclesiae necessitatem, puta si ministri ecclesiae non
haberent unde sustentarentur. Quarto modo, propter consuetudinem, tenentur enim fideles in aliquibus
solemnitatibus ad aliquas oblationes consuetas. Tamen in his duobus ultimis casibus remanet oblatio
quodammodo voluntaria, scilicet quantum ad quantitatem vel speciem rei oblatae.
RA1
Ad primum ergo dicendum quod in nova lege homines non tenentur ad oblationem causa solemnitatum legalium,
ut in exodo dicitur, sed ex quibusdam aliis causis, ut dictum est.
RA2
Ad secundum dicendum quod ad oblationes faciendas tenentur aliqui et antequam fiant, sicut in primo et tertio et
quarto modo, et etiam postquam eas fecerint per deputationem sive promissionem; tenentur enim realiter
exhibere quod est ecclesiae per modum deputationis oblatum.
RA3
Ad tertium dicendum quod illi qui debitas oblationes non reddunt possunt puniri per subtractionem
sacramentorum, non per ipsum sacerdotem cui sunt oblationes faciendae, ne videatur pro sacramentorum
exhibitione aliquid exigere, sed per superiorem aliquem.
|a2 Articulus 2
AG1
Ad secundum sic proceditur. Videtur quod oblationes non solum sacerdotibus debeantur. Inter oblationes enim
praecipue videmus esse quae hostiarum sacrificiis deputantur. Sed ea quae pauperibus dantur in Scripturis
hostiae dicuntur, secundum illud Heb. Ult., beneficentiae et communionis nolite oblivisci, talibus enim hostiis
promeretur Deus.
Ergo multo magis oblationes pauperibus debentur.
AG2
Praeterea, in multis parochiis monachi de oblationibus partem habent.
Alia autem est causa clericorum, alia monachorum, ut Hieronymus dicit.
Ergo non solum sacerdotibus oblationes debentur.
AG3
Praeterea, laici de voluntate ecclesiae emunt oblationes, ut panes et huiusmodi. Sed non nisi ut haec in suos usus
convertant. Ergo oblationes possunt etiam ad laicos pertinere.
SC
Sed contra est quod dicit canon Damasi Papae, et habetur X, qu. I, oblationes quae intra sanctam ecclesiam
offeruntur, tantummodo sacerdotibus, qui quotidie Domino servire videntur, licet comedere et bibere. Quia in
veteri testamento prohibuit Dominus panes sanctos comedere filiis Israel, nisi tantummodo Aaron et filiis eius.
CO
Respondeo dicendum quod sacerdos quodammodo constituitur sequester et medius inter populum et Deum, sicut
de Moyse legitur Deut. V.
Et ideo ad eum pertinet divina dogmata et sacramenta exhibere populo, et iterum ea quae sunt populi, puta preces
et sacrificia et oblationes, per eum Domino debent exhiberi; secundum illud apostoli, ad Heb. V, omnis pontifex
ex hominibus assumptus pro hominibus constituitur in his quae sunt ad Deum, ut offerat dona et sacrificia pro
peccatis.
Et ideo oblationes quae a populo Deo exhibentur ad sacerdotes pertinent, non solum ut eas in suos usus
convertant, verum etiam ut fideliter eas dispensent, partim quidem expendendo eas in his quae pertinent ad
cultum divinum; partim vero in his quae pertinent ad proprium victum, quia qui altari deserviunt cum altari
1587

