Ad primum ergo dicendum quod indifferens est ad prophetiam quibuscumque similitudinibus res prophetica
exprimatur. Et ideo hoc ex operatione divina non immutatur circa prophetam. Removetur autem divina virtute; si
quid prophetiae repugnat.
RA2
Ad secundum dicendum quod speculatio scientiae fit ex causa naturali. Natura autem non potest operari nisi
dispositione praecedente in materia. Quod non est dicendum de Deo, qui est prophetiae causa.
RA3
Ad tertium dicendum quod aliqua naturalis indispositio, si non removeretur, impedire posset prophetalem
revelationem, puta si aliquis esset totaliter sensu naturali destitutus. Sicut etiam impeditur aliquis ab actu
prophetandi per aliquam vehementem passionem vel irae vel concupiscentiae, qualis est in coitu vel per
quamcumque aliam passionem. Sed talem indispositionem naturalem removet virtus divina, quae est prophetiae
causa.
|a4 Articulus 4
AG1
Ad quartum sic proceditur. Videtur quod bonitas morum requiratur ad prophetiam.
Dicitur enim Sap. VII, quod sapientia Dei per nationes in animas sanctas se transfert, et amicos Dei et prophetas
constituit.
Sed sanctitas non potest esse sine bonitate morum et sine gratia gratum faciente. Ergo prophetia non potest esse
sine bonitate morum et gratia gratum faciente.
AG2
Praeterea, secreta non revelantur nisi amicis, secundum illud Ioan. XV, vos autem dixi amicos, quia omnia
quaecumque audivi a patre meo, nota feci vobis.
Sed prophetis Deus sua secreta revelat, ut dicitur Amos III.
Ergo videtur quod prophetae sint Dei amici. Quod non potest esse sine caritate. Ergo videtur quod prophetia non
possit esse sine caritate, quae non est sine gratia gratum faciente.
AG3
Praeterea, Matth. VII dicitur, attendite a falsis prophetis, qui veniunt ad vos in vestimentis ovium, intrinsecus
autem sunt lupi rapaces.
Sed quicumque sunt sine gratia interius, videntur esse lupi rapaces. Ergo omnes sunt falsi prophetae.
Nullus est ergo verus propheta nisi bonus per gratiam.
AG4
Praeterea, Philosophus dicit, in libro de somn. Et vigil., quod si divinatio somniorum est a Deo, inconveniens est
eam immittere quibuslibet, et non optimis viris.
Sed constat donum prophetiae esse a Deo.
Ergo donum prophetiae non datur nisi optimis viris.
SC
Sed contra est quod Matth. VII, his qui dixerant Domine nonne in nomine suo prophetavimus? respondetur,
nunquam novi vos.
Novit autem Dominus eos qui sunt eius, ut dicitur II ad Tim. II.
Ergo prophetia potest esse in his qui non sunt Dei per gratiam.
CO
Respondeo dicendum quod bonitas morum potest attendi secundum duo, uno quidem modo, secundum
interiorem eius radicem, quae est gratia gratum faciens; alio autem modo, quantum ad interiores animae
passiones et exteriores actiones. Gratia autem gratum faciens ad hoc principaliter datur ut anima hominis Deo per
caritatem coniungatur, unde Augustinus dicit, in XV de Trin., nisi impertiatur cuique spiritus sanctus, ut eum Dei
et proximi faciat amatorem, ille a sinistra non transfertur ad dexteram.
Unde quidquid potest esse sine caritate, potest esse sine gratia gratum faciente et per consequens sine bonitate
morum. Prophetia autem potest esse sine caritate. Quod apparet ex duobus. Primo quidem, ex actu utriusque,
nam prophetia pertinet ad intellectum cuius actus praecedit actum voluntatis, quam perficit caritas.
Unde apostolus, I ad Cor. XIII, prophetiam connumerat aliis ad intellectum pertinentibus quae possunt sine
caritate haberi.
Secundo, ex fine utriusque, datur enim prophetia ad utilitatem ecclesiae, sicut et aliae gratiae gratis datae
secundum illud apostoli, I ad Cor. XII, unicuique datur manifestatio spiritus ad utilitatem; non autem ordinatur
directe ad hoc quod affectus ipsius prophetae coniungatur Deo, ad quod ordinatur caritas. Et ideo prophetia
potest esse sine bonitate morum, quantum ad primam radicem huius bonitatis. Si vero consideremus bonitatem
morum secundum passiones animae et actiones exteriores, secundum hoc impeditur aliquis a prophetia per
morum malitiam. Nam ad prophetiam requiritur maxima mentis elevatio ad spiritualium contemplationem, quae
quidem impeditur per vehementiam passionum, et per inordinatam occupationem rerum exteriorum. Unde et de

1934

