Christus autem non est assumptus in caelum secundum quod Deus.
Ergo etiam neque secundum quod Deus, sedet a dextris Dei.
AG3
Praeterea, Christus, secundum quod Deus, est aequalis patri et spiritui sancto. Si ergo Christus, secundum quod
Deus, sedet ad dexteram patris, pari ratione et spiritus sanctus sedebit ad dexteram patris et filii, et ipse pater ad
dexteram filii.
Quod nusquam invenitur.
SC
Sed contra est quod Damascenus dicit, quod dexteram patris dicimus gloriam et honorem divinitatis, in qua Dei
filius exstitit ante saecula ut Deus et patri consubstantialis.
CO
Respondeo dicendum quod, sicut ex praedictis patet, nomine dexterae tria intelligi possunt, uno modo, secundum
Damascenum, gloria divinitatis; alio modo, secundum Augustinum, beatitudo patris; tertio modo, secundum
eundem, iudiciaria potestas.
Sessio autem, ut dictum est, vel habitationem, vel regiam vel iudiciariam dignitatem designat. Unde sedere ad
dexteram patris nihil aliud est quam simul cum patre habere gloriam divinitatis, et beatitudinem, et iudiciariam
potestatem, et hoc immutabiliter et regaliter. Hoc autem convenit filio secundum quod Deus. Unde manifestum
est quod Christus, secundum quod Deus, sedet ad dexteram patris, ita tamen quod haec praepositio ad, quae
transitiva est, solam distinctionem personalem importat et originis ordinem, non autem gradum naturae vel
dignitatis, qui nullus est in divinis personis, ut in prima parte habitum est.
RA1
Ad primum ergo dicendum quod filius dicitur dextera patris appropriate, per modum quo etiam dicitur virtus
patris.
Sed dextera patris secundum tres significationes praedictas est aliquid commune tribus personis.
RA2
Ad secundum dicendum quod Christus, secundum quod homo, assumptus est ad divinum honorem, qui in
praedicta sessione designatur. Sed tamen ille honor divinus convenit Christo, inquantum est Deus, non per
aliquam assumptionem, sed per aeternam originem.
RA3
Ad tertium dicendum quod nullo modo potest dici quod pater sedeat ad dexteram filii vel spiritus sancti, quia
filius et spiritus sanctus trahunt originem a patre, et non e converso. Sed spiritus sanctus proprie potest dici
sedere ad dexteram patris vel filii secundum sensum praedictum, licet secundum quandam appropriationem
attribuatur filio, cui appropriatur aequalitas, sicut Augustinus dicit quod in patre est unitas, in filio aequalitas, in
spiritu sancto unitatis aequalitatisque connexio.
|a3 Articulus 3
AG1
Ad tertium sic proceditur. Videtur quod sedere ad dexteram patris non conveniat Christo secundum quod homo.
Ut enim Damascenus dicit dexteram patris dicimus gloriam et honorem divinitatis.
Sed honor et gloria divinitatis non convenit Christo secundum quod homo. Ergo videtur quod Christus,
secundum quod homo, non sedeat ad dexteram patris.
AG2
Praeterea, sedere ad dexteram regnantis subiectionem excludere videtur, quia qui sedet ad dexteram regnantis,
quodammodo illi conregnat.
Christus autem, secundum quod homo, est subiectus patri, ut dicitur I Cor. XV.
Ergo videtur quod Christus, secundum quod homo, non sit ad dexteram patris.
AG3
Praeterea, Rom. VIII, super illud, qui est ad dexteram Dei, exponit Glossa, idest, aequalis patri in honore quo
Deus pater est; vel, ad dexteram patris, idest in potioribus bonis Dei.
Et super illud Heb. I, sedet ad dexteram Dei in excelsis, Glossa, idest, ad aequalitatem patris, super omnia et loco
et dignitate.
Sed esse aequalem Deo non convenit Christo secundum quod homo, nam secundum hoc ipse dicit, Ioan. XIV,
pater maior me est.
Ergo videtur quod sedere ad dexteram patris non conveniat Christo secundum quod homo.
SC
Sed contra est quod Augustinus dicit, in sermone de symbolo, ipsam dexteram intelligite potestatem quam
accepit ille homo susceptus a Deo, ut veniat iudicaturus qui prius venerat iudicandus.
CO
Respondeo dicendum quod, sicut dictum est, nomine dexterae patris intelligitur vel ipsa gloria divinitatis ipsius,
vel beatitudo aeterna eius, vel potestas iudiciaria et regalis.
2362

