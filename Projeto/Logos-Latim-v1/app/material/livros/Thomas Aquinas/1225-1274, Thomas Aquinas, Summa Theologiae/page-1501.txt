AG1
Ad quartum sic proceditur. Videtur quod peccatum non aggravetur ex hoc quod praedictae iniuriae inferuntur in
personas aliis coniunctas. Huiusmodi enim iniuriae habent rationem peccati prout nocumentum alicui infertur
contra eius voluntatem. Sed magis est contra hominis voluntatem malum quod in personam propriam infertur
quam quod infertur in personam coniunctam. Ergo iniuria illata in personam coniunctam est minor.
AG2
Praeterea, in sacra Scriptura praecipue reprehenduntur qui pupillis et viduis iniurias inferunt, unde dicitur Eccli.
XXXV, non despiciet preces pupilli, nec viduam, si effundat loquelam gemitus.
Sed vidua et pupillus non sunt personae aliis coniunctae. Ergo ex hoc quod infertur iniuria personis coniunctis
non aggravatur peccatum.
AG3
Praeterea, persona coniuncta habet propriam voluntatem, sicut et principalis persona. Potest ergo aliquid ei esse
voluntarium quod est contra voluntatem principalis personae, ut patet in adulterio, quod placet uxori et displicet
viro. Sed huiusmodi iniuriae habent rationem peccati prout consistunt in involuntaria commutatione.
Ergo huiusmodi iniuriae minus habent de ratione peccati.
SC
Sed contra est quod Deut. XXVIII, ad quandam exaggerationem dicitur, filii tui et filiae tuae tradentur alteri
populo videntibus oculis tuis.
CO
Respondeo dicendum quod quanto aliqua iniuria in plures redundat, ceteris paribus, tanto gravius est peccatum.
Et inde est quod gravius est peccatum si aliquis percutiat principem quam personam privatam, quia redundat in
iniuriam totius multitudinis, ut supra dictum est.
Cum autem infertur iniuria in aliquam personam coniunctam alteri qualitercumque, iniuria illa pertinet ad duas
personas. Et ideo, ceteris paribus, ex hoc ipso aggravatur peccatum. Potest tamen contingere quod secundum
aliquas circumstantias sit gravius peccatum quod fit contra personam nulli coniunctam, vel propter dignitatem
personae, vel propter magnitudinem nocumenti.
RA1
Ad primum ergo dicendum quod iniuria illata in personam coniunctam minus est nociva personae cui
coniungitur quam si in ipsam immediate inferretur, et ex hac parte est minus peccatum.
Sed hoc totum quod pertinet ad iniuriam personae cui coniungitur, superadditur peccato quod quis incurrit ex eo
quod aliam personam secundum se laedit.
RA2
Ad secundum dicendum quod iniuriae illatae in viduas et pupillos magis exaggerantur, tum quia magis
opponuntur misericordiae. Tum quia idem nocumentum huiusmodi personis inflictum est eis gravius, quia non
habent relevantem.
RA3
Ad tertium dicendum quod per hoc quod uxor voluntarie consentit in adulterium, minoratur quidem peccatum et
iniuria ex parte ipsius mulieris, gravius enim esset si adulter violenter eam opprimeret. Non tamen per hoc
tollitur iniuria ex parte viri, quia uxor non habet potestatem sui corporis, sed vir, ut dicitur I ad Cor. VII.
Et eadem ratio est de similibus.
De adulterio tamen, quod non solum iustitiae, sed etiam castitati opponitur, erit locus infra agendi in tractatu de
temperantia.
|q66 Quaestio 66
|a0 Prologus
Deinde considerandum est de peccatis iustitiae oppositis per quae infertur nocumentum proximo in rebus, scilicet
de furto et rapina. Et circa hoc quaeruntur novem. Primo, utrum naturalis sit homini possessio exteriorum rerum.
Secundo, utrum licitum sit quod aliquis rem aliquam possideat quasi propriam. Tertio, utrum furtum sit occulta
acceptio rei alienae. Quarto, utrum rapina sit peccatum specie differens a furto. Quinto, utrum omne furtum sit
peccatum. Sexto, utrum furtum sit peccatum mortale. Septimo, utrum liceat furari in necessitate. Octavo, utrum
omnis rapina sit peccatum mortale. Nono, utrum rapina sit gravius peccatum quam furtum.
|a1 Articulus 1
AG1
Ad primum sic proceditur. Videtur quod non sit naturalis homini possessio exteriorum rerum. Nullus enim debet
sibi attribuere quod Dei est. Sed dominium omnium creaturarum est proprie Dei, secundum illud psalm., Domini
est terra etc..
Ergo non est naturalis homini rerum possessio.
AG2
1501

