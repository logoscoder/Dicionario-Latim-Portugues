absolutionibus et aliis huiusmodi spiritualibus subventionibus. Sicut et in veteri lege mandabatur, ios. VI, quod
sacerdotes sacris tubis in bellis clangerent.
Et ad hoc primo fuit concessum quod episcopi vel clerici ad bella procederent. Quod autem aliqui propria manu
pugnent, abusionis est.
RA3
Ad tertium dicendum quod, sicut supra habitum est, omnis potentia vel ars vel virtus ad quam pertinet finis habet
disponere de his quae sunt ad finem. Bella autem carnalia in populo fideli sunt referenda, sicut ad finem, ad
bonum spirituale divinum, cui clerici deputantur. Et ideo ad clericos pertinet disponere et inducere alios ad
bellandum bella iusta. Non enim interdicitur eis bellare quia peccatum sit, sed quia tale exercitium eorum
personae non congruit.
RA4
Ad quartum dicendum quod, licet exercere bella iusta sit meritorium, tamen illicitum redditur clericis propter hoc
quod sunt ad opera magis meritoria deputati. Sicut matrimonialis actus potest esse meritorius, et tamen
virginitatem voventibus damnabilis redditur, propter obligationem eorum ad maius bonum.
|a3 Articulus 3
AG1
Ad tertium sic proceditur. Videtur quod non sit licitum in bellis uti insidiis.
Dicitur enim Deut. XVI, iuste quod iustum est exequeris.
Sed insidiae, cum sint fraudes quaedam, videntur ad iniustitiam pertinere. Ergo non est utendum insidiis etiam in
bellis iustis.
AG2
Praeterea, insidiae et fraudes fidelitati videntur opponi, sicut et mendacia. Sed quia ad omnes fidem debemus
servare, nulli homini est mentiendum; ut patet per Augustinum, in libro contra mendacium.
Cum ergo fides hosti servanda sit, ut Augustinus dicit, ad bonifacium, videtur quod non sit contra hostes insidiis
utendum.
AG3
Praeterea, Matth. VII dicitur, quae vultis ut faciant vobis homines, et vos facite illis, et hoc est observandum ad
omnes proximos. Inimici autem sunt proximi. Cum ergo nullus sibi velit insidias vel fraudes parari, videtur quod
nullus ex insidiis debeat gerere bella.
SC
Sed contra est quod Augustinus dicit, in libro quaest., cum iustum bellum suscipitur, utrum aperte pugnet aliquis
an ex insidiis, nihil ad iustitiam interest.
Et hoc probat auctoritate Domini, qui mandavit iosue ut insidias poneret habitatoribus civitatis hai, ut habetur
ios. VIII.
CO
Respondeo dicendum quod insidiae ordinantur ad fallendum hostes.
Dupliciter autem aliquis potest falli ex facto vel dicto alterius uno modo, ex eo quod ei dicitur falsum, vel non
servatur promissum.
Et istud semper est illicitum. Et hoc modo nullus debet hostes fallere, sunt enim quaedam iura bellorum et
foedera etiam inter ipsos hostes servanda, ut Ambrosius dicit, in libro de officiis.
Alio modo potest aliquis falli ex dicto vel facto nostro, quia ei propositum aut intellectum non aperimus. Hoc
autem semper facere non tenemur, quia etiam in doctrina sacra multa sunt occultanda, maxime infidelibus, ne
irrideant, secundum illud Matth. VII, nolite sanctum dare canibus.
Unde multo magis ea quae ad impugnandum inimicos paramus sunt eis occultanda. Unde inter cetera documenta
rei militaris hoc praecipue ponitur de occultandis consiliis ne ad hostes perveniant; ut patet in libro
stratagematum frontini.
Et talis occultatio pertinet ad rationem insidiarum quibus licitum est uti in bellis iustis. Nec proprie huiusmodi
insidiae vocantur fraudes; nec iustitiae repugnant; nec ordinatae voluntati, esset enim inordinata voluntas si
aliquis vellet nihil sibi ab aliis occultari.
RA
Et per hoc patet responsio ad obiecta.
|a4 Articulus 4
AG1
Ad quartum sic proceditur. Videtur quod in diebus festis non liceat bellare. Festa enim sunt ordinata ad
vacandum divinis, unde intelliguntur per observationem sabbati, quae praecipitur Exod. XX; sabbatum enim
interpretatur requies.
Sed bella maximam inquietudinem habent.
Ergo nullo modo est in diebus festis pugnandum.
1384

