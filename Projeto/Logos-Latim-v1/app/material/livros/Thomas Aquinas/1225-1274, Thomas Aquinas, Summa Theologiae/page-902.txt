RA3
Ad tertium dicendum quod ratio illa procedit de donis quantum ad materiam. Opera enim activae vitae non erunt
materia donorum, sed omnia habebunt actus suos circa ea quae pertinent ad vitam contemplativam, quae est vita
beata.
|a7 Articulus 7
AG1
Ad septimum sic proceditur. Videtur quod dignitas donorum non attenditur secundum enumerationem qua
enumerantur Isaiae XI.
Illud enim videtur esse potissimum in donis, quod maxime Deus ab homine requirit. Sed maxime requirit Deus
ab homine timorem, dicitur enim Deut. X, et nunc, Israel, quid Dominus Deus tuus petit a te, nisi ut timeas
Dominum Deum tuum? et Malach. I, dicitur, si ego Dominus, ubi timor meus? ergo videtur quod timor, qui
enumeratur ultimo, non sit infimum donorum, sed maximum.
AG2
Praeterea, pietas videtur esse quoddam bonum universale, dicit enim apostolus, I ad Tim. IV, quod pietas ad
omnia utilis est.
Sed bonum universale praefertur particularibus bonis. Ergo pietas, quae penultimo enumeratur, videtur esse
potissimum donorum.
AG3
Praeterea, scientia perficit iudicium hominis; consilium autem ad inquisitionem pertinet. Sed iudicium
praeeminet inquisitioni.
Ergo scientia est potius donum quam consilium, cum tamen post enumeretur.
AG4
Praeterea, fortitudo pertinet ad vim appetitivam; scientia autem ad rationem. Sed ratio est eminentior quam vis
appetitiva. Ergo et scientia est eminentius donum quam fortitudo, quae tamen primo enumeratur. Non ergo
dignitas donorum attenditur secundum ordinem enumerationis eorum.
SC
Sed contra est quod Augustinus dicit, in libro de serm. Dom. In monte, videtur mihi septiformis operatio spiritus
sancti, de qua Isaias loquitur, his gradibus sententiisque congruere (de quibus fit mentio Matth. V); sed interest
ordinis. Nam ibi (scilicet in Isaia) enumeratio ab excellentioribus coepit, hic vero, ab inferioribus.
CO
Respondeo dicendum quod dignitas donorum dupliciter potest attendi, uno modo, simpliciter, scilicet per
comparationem ad proprios actus prout procedunt a suis principiis; alio modo, secundum quid, scilicet per
comparationem ad materiam.
Simpliciter autem loquendo de dignitate donorum, eadem est ratio comparationis in ipsis et in virtutibus, quia
dona ad omnes actus potentiarum animae perficiunt hominem, ad quos perficiunt virtutes, ut supra dictum est.
Unde sicut virtutes intellectuales praeferuntur virtutibus moralibus; et in ipsis virtutibus intellectualibus
contemplativae praeferuntur activis, ut sapientia intellectui, et scientia prudentiae et arti; ita tamen quod sapientia
praefertur intellectui, et intellectus scientiae, sicut prudentia et synesis eubuliae, ita etiam in donis sapientia et
intellectus, scientia et consilium, praeferuntur pietati et fortitudini et timori; in quibus etiam pietas praefertur
fortitudini, et fortitudo timori, sicut iustitia fortitudini, et fortitudo temperantiae. Sed quantum ad materiam,
fortitudo et consilium praeferuntur scientiae et pietati, quia scilicet fortitudo et consilium in arduis locum habent;
pietas autem, et etiam scientia, in communibus.
Sic igitur donorum dignitas ordini enumerationis respondet, partim quidem simpliciter, secundum quod sapientia
et intellectus omnibus praeferuntur, partim autem secundum ordinem materiae, secundum quod consilium et
fortitudo praeferuntur scientiae et pietati.
RA1
Ad primum ergo dicendum quod timor maxime requiritur quasi primordium quoddam perfectionis donorum,
quia initium sapientiae timor Domini, non propter hoc quod sit ceteris dignius. Prius enim est, secundum
ordinem generationis, ut aliquis recedat a malo, quod fit per timorem, ut dicitur Proverb. XVI; quam quod
operetur bonum, quod fit per alia dona.
RA2
Ad secundum dicendum quod pietas non comparatur in verbis apostoli, omnibus donis Dei, sed soli corporali
exercitationi, de qua praemittit quod ad modicum utilis est.
RA3
Ad tertium dicendum quod scientia etsi praeferatur consilio ratione iudicii, tamen consilium praefertur ratione
materiae, nam consilium non habet locum nisi in arduis, ut dicitur in III ethic.; sed iudicium scientiae in omnibus
locum habet.
RA4

902

