AG2
Praeterea, sicut Christus, inquantum est Deus, convenit cum patre et spiritu sancto, ita, inquantum est homo,
convenit cum hominibus.
Sed propter hoc quod, inquantum est Deus, convenit cum patre et spiritu sancto, non potest dici mediator
inquantum est Deus, quia super illud I Tim. II, mediator Dei et hominum, dicit Glossa, inquantum est verbum,
non medius est, quia aequalis est Deo, et Deus apud Deum, et simul unus Deus.
Ergo nec etiam inquantum homo, potest dici mediator, propter convenientiam quam cum hominibus habet.
AG3
Praeterea, Christus dicitur mediator inquantum reconciliavit nos Deo, quod quidem fecit auferendo peccatum,
quod nos separabat a Deo. Sed auferre peccatum convenit Christo non inquantum est homo, sed inquantum est
Deus. Ergo Christus, inquantum est homo, non est mediator, sed inquantum est Deus.
SC
Sed contra est quod Augustinus dicit, in Lib. IX, de CIV. Dei, non ob hoc est mediator Christus, quia est
verbum. Maxime quippe immortale et maxime beatum verbum longe a mortalibus miseris. Sed mediator est
secundum quod homo.
CO
Respondeo dicendum quod in mediatore duo possumus considerare, primo quidem, rationem medii; secundo,
officium coniungendi. Est autem de ratione medii quod distet ab utroque extremorum, coniungit autem mediator
per hoc quod ea quae unius sunt, defert ad alterum. Neutrum autem horum potest convenire Christo secundum
quod Deus, sed solum secundum quod homo. Nam secundum quod Deus, non differt a patre et spiritu sancto in
natura et potestate dominii, nec etiam pater et spiritus sanctus aliquid habent quod non sit filii, ut sic possit id
quod est patris vel spiritus sancti, quasi quod est aliorum, ad alios deferre. Sed utrumque convenit ei inquantum
est homo. Quia, secundum quod est homo, distat et a Deo in natura, et ab hominibus in dignitate et gratiae et
gloriae. Inquantum etiam est homo, competit ei coniungere homines Deo, praecepta et dona hominibus
exhibendo, et pro hominibus ad Deum satisfaciendo et interpellando. Et ideo verissime dicitur mediator
secundum quod homo.
RA1
Ad primum ergo dicendum quod, si subtrahatur divina natura a Christo, subtrahitur per consequens ab eo
singularis plenitudo gratiarum, quae convenit ei inquantum est unigenitus a patre, ut dicitur Ioan. I.
Ex qua quidem plenitudine habet ut sit super omnes homines constitutus, et propinquius ad Deum accedens.
RA2
Ad secundum dicendum quod Christus, secundum quod Deus, est per omnia aequalis patri. Sed etiam in humana
natura excedit alios homines. Et ideo, secundum quod homo, potest esse mediator, non autem secundum quod
Deus.
RA3
Ad tertium dicendum quod, licet auctoritative peccatum auferre conveniat Christo secundum quod est Deus,
tamen satisfacere pro peccato humani generis convenit ei secundum quod homo.
Et secundum hoc dicitur Dei et hominum mediator.
|q27 Quaestio 27
|a0 Prologus
Post praedicta, in quibus de unione Dei et hominis et de his quae unionem sequuntur, tractatum est, restat
considerandum de his quae filius Dei incarnatus in natura humana sibi unita fecit vel passus est. Quae quidem
consideratio quadripartita erit. Nam primo, considerabimus de his quae pertinent ad ingressum eius in mundum;
secundo, de his quae pertinent ad processum vitae ipsius in hoc mundo; tertio, de exitu ipsius ab hoc mundo;
quarto, de his quae pertinent ad exaltationem ipsius post hanc vitam. Circa primum quatuor consideranda
occurrunt, primo quidem, de conceptione Christi; secundo, de eius nativitate; tertio, de eius circumcisione;
quarto, de eius baptismo. Circa conceptionem autem eius, oportet aliqua considerare primo, quantum ad matrem
concipientem; secundo, quantum ad modum conceptionis; tertio, quantum ad perfectionem prolis conceptae. Ex
parte autem matris occurrunt quatuor consideranda, primo quidem, de sanctificatione eius; secundo, de
virginitate eius; tertio, de desponsatione eius; quarto, de Annuntiatione ipsius, vel de praeparatione ipsius ad
concipiendum. Circa primum quaeruntur sex. Primo, utrum beata virgo mater Dei fuerit sanctificata ante
nativitatem ex utero.
Secundo, utrum fuerit sanctificata ante animationem. Tertio, utrum per huiusmodi sanctificationem fuerit sibi
totaliter sublatus fomes peccati. Quarto, utrum per huiusmodi sanctificationem fuerit consecuta ut nunquam
peccaret. Quinto, utrum per huiusmodi sanctificationem adepta fuerit plenitudinem gratiarum. Sexto, utrum sic
fuisse sanctificata fuerit proprium sibi.
|a1 Articulus 1
2190

