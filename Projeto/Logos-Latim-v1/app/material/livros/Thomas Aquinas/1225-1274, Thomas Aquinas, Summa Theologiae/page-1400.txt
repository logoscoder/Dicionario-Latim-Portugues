AG1
Ad quintum sic proceditur. Videtur quod inconvenienter, Deut. VI, super hoc quod dicitur, diliges Dominum
Deum tuum ex toto corde tuo, addatur, et ex tota anima tua et ex tota fortitudine tua.
Non enim accipitur hic cor pro membro corporali, quia diligere Deum non est corporis actus. Oportet igitur quod
cor accipiatur spiritualiter. Cor autem spiritualiter acceptum vel est ipsa anima vel aliquid animae. Superfluum
igitur fuit utrumque ponere.
AG2
Praeterea, fortitudo hominis praecipue dependet ex corde, sive spiritualiter hoc accipiatur, sive corporaliter.
Ergo postquam dixerat, diliges Dominum Deum tuum ex toto corde tuo, superfluum fuit addere, ex tota
fortitudine tua.
AG3
Praeterea, Matth. XXII dicitur, in tota mente tua, quod hic non ponitur. Ergo videtur quod inconvenienter hoc
praeceptum detur Deut. VI.
SC
Sed contra est auctoritas Scripturae.
CO
Respondeo dicendum quod hoc praeceptum diversimode invenitur traditum in diversis locis.
Nam sicut dictum est, Deut. VI ponuntur tria, scilicet ex toto corde, et ex tota anima, et ex tota fortitudine.
Matth. XXII ponuntur duo horum, scilicet ex toto corde et in tota anima, et omittitur ex tota fortitudine, sed
additur in tota mente.
Sed Marc. XII ponuntur quatuor, scilicet ex toto corde, et ex tota anima, et ex tota mente, et ex tota virtute, quae
est idem fortitudini.
Et haec etiam quatuor tanguntur Luc. X, nam loco fortitudinis seu virtutis ponitur ex omnibus viribus tuis.
Et ideo horum quatuor est ratio assignanda, nam quod alicubi unum horum omittitur, hoc est quia unum
intelligitur ex aliis.
Est igitur considerandum quod dilectio est actus voluntatis, quae hic significatur per cor, nam sicut cor corporale
est principium omnium corporalium motuum, ita etiam voluntas, et maxime quantum ad intentionem finis ultimi,
quod est obiectum caritatis, est principium omnium spiritualium motuum. Tria autem sunt principia factuum
quae moventur a voluntate, scilicet intellectus, qui significatur per mentem; vis appetitiva inferior, quae
significatur per animam; et vis executiva exterior, quae significatur per fortitudinem seu virtutem sive vires.
Praecipitur ergo nobis ut tota nostra intentio feratur in Deum, quod est ex toto corde; et quod intellectus noster
subdatur Deo, quod est ex tota mente; et quod appetitus noster reguletur secundum Deum, quod est ex tota
anima; et quod exterior actus noster obediat Deo, quod est ex tota fortitudine vel virtute vel viribus Deum
diligere.
Chrysostomus tamen, super Matth., accipit e contrario cor et animam quam dictum sit.
Augustinus vero, in I de doct. Christ., refert cor ad cogitationes, et animam ad vitam, mentem ad intellectum.
Quidam autem dicunt, ex toto corde, idest intellectu; anima, idest voluntate; mente, idest memoria.
Vel, secundum Gregorium Nyssenum, per cor significat animam vegetabilem, per animam sensitivam, per
mentem intellectivam, quia hoc quod nutrimur, sentimus et intelligimus, debemus ad Deum referre.
RA
Et per hoc patet responsio ad obiecta.
|a6 Articulus 6
AG1
Ad sextum sic proceditur. Videtur quod hoc praeceptum de dilectione Dei possit servari in via.
Quia secundum Hieronymum, in expos. Cathol. Fid., maledictus qui dicit Deum aliquid impossibile praecepisse.
Sed Deus hoc praeceptum dedit, ut patet Deut. VI.
Ergo hoc praeceptum potest in via impleri.
AG2
Praeterea, quicumque non implet praeceptum peccat mortaliter, quia secundum Ambrosium, peccatum nihil est
aliud quam transgressio legis divinae et caelestium inobedientia mandatorum.
Si ergo hoc praeceptum non potest in via servari, sequitur quod nullus possit esse in vita ista sine peccato
mortali.
Quod est contra id quod apostolus dicit, I ad Cor. I, confirmabit vos usque in finem sine crimine; et I ad Tim. III,
ministrent nullum crimen habentes.
AG3
Praeterea, praecepta dantur ad dirigendos homines in viam salutis, secundum illud psalm., praeceptum Domini
lucidum, illuminans oculos.
Sed frustra dirigitur aliquis ad impossibile.
Non ergo impossibile est hoc praeceptum in vita ista servari.
1400

