Unde in eadem distinctione legitur, cap. De his vero, Rabanus dicit, hi qui deprehensi vel capti fuerint publice in
periurio, furto aut fornicatione, et ceteris criminibus, secundum canonum sacrorum instituta a proprio gradu
decidant, quia scandalum est populo Dei tales personas superpositas habere.
Qui autem de praedictis peccatis absconse a se commissis sacerdoti confitentur, si se per ieiunia et eleemosynas
vigiliasque et sacras orationes purgaverint, his etiam, gradu proprio servato, spes veniae de misericordia Dei
promittenda est.
Et hoc etiam dicitur extra, de qualitate ordinand., cap. Quaesitum, si crimina ordine iudiciario comprobata, vel
alias notoria non fuerint, praeter reos homicidii, post poenitentiam in susceptis vel iam suscipiendis ordinibus
impedire non possunt.
RA1
Ad primum ergo dicendum quod eadem ratio est de recuperatione virginitatis et de recuperatione innocentiae,
quae pertinet ad secundariam dignitatem quoad Deum.
RA2
Ad secundum dicendum quod Hieronymus in verbis illis non dicit esse impossibile, sed dicit esse difficile
hominem recuperare post peccatum pristinum gradum, quia hoc non conceditur nisi perfecte poenitenti, ut
dictum est.
Ad statuta autem canonum qui hoc prohibere videntur, respondet Augustinus, bonifacio scribens, ut
constitueretur in ecclesia ne quisquam post alicuius criminis poenitentiam clericatum accipiat, vel ad clericatum
redeat, vel in clericatu maneat, non desperatione indulgentiae, sed rigore factum est disciplinae. Alioquin contra
claves datas ecclesiae disputabitur, de quibus dictum est, quaecumque solveritis super terram, erunt soluta et in
caelo.
Et postea subdit, nam et sanctus David de criminibus egit poenitentiam, et tamen in honore suo perstitit. Et
beatum Petrum, quando amarissimas lacrimas fudit, utique Dominum negasse poenituit, et tamen apostolus
permansit. Sed non ideo putanda est supervacua posteriorum diligentia, qui, ubi saluti nihil detrahebatur,
humilitati aliquid addiderunt, experti, ut credo, aliquorum fictas poenitentias per affectatas honorum potentias.
RA3
Ad tertium dicendum quod illud statutum intelligitur de illis qui publicam poenitentiam agunt, qui postmodum
non possunt ad maiorem provehi gradum.
Nam et Petrus post negationem pastor ovium Christi constitutus est, ut patet Ioan. Ult.. Ubi dicit chrysostomus
quod Petrus post negationem et poenitentiam ostendit se habere maiorem fiduciam ad Christum. Qui enim in
cena non audebat interrogare, sed ioanni interrogationem commisit, huic postea et praepositura fratrum credita
est, et non solum non committit alteri interrogare quae ad ipsum pertinent, sed de reliquo ipse pro ioanne
magistrum interrogat.
|a4 Articulus 4
AG1
Ad quartum sic proceditur. Videtur quod opera virtutum in caritate facta mortificari non possunt. Quod enim non
est, immutari non potest. Sed mortificatio est quaedam mutatio de vita in mortem. Cum ergo opera virtutum,
postquam facta sunt, iam non sint, videtur quod ulterius mortificari non possunt.
AG2
Praeterea, per opera virtutis in caritate facta homo meretur vitam aeternam. Sed subtrahere mercedem merenti est
iniustitia, quae non cadit in Deum. Ergo non potest esse quod opera virtutum in caritate facta per peccatum
sequens mortificentur.
AG3
Praeterea, fortius non corrumpitur a debiliori. Sed opera caritatis sunt fortiora quibuslibet peccatis, quia, ut
dicitur Proverb. X, universa delicta operit caritas.
Ergo videtur quod opera in caritate facta per sequens mortale peccatum mortificari non possunt.
SC
Sed contra est quod dicitur Ezech. XVIII, si averterit se iustus a iustitia sua, omnes iustitiae eius quas fecerat,
non recordabuntur.
CO
Respondeo dicendum quod res viva per mortem perdit operationem vitae, unde per quandam similitudinem
dicuntur res mortificari quando impediuntur a proprio suo effectu vel operatione.
Effectus autem operum virtuosorum quae in caritate fiunt, est perducere ad vitam aeternam. Quod quidem
impeditur per peccatum mortale sequens, quod gratiam tollit. Et secundum hoc, opera in caritate facta dicuntur
mortificari per sequens peccatum mortale.
RA1
Ad primum ergo dicendum quod, sicut opera peccatorum transeunt actu et manent reatu, ita opera in caritate
facta, postquam transeunt actu, manent merito in Dei acceptatione. Et secundum hoc mortificantur, inquantum
impeditur homo ne consequatur suam mercedem.
2590

