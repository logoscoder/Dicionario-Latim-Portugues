Secundo autem apparet idem ex consideratione divinae bonitatis, per quam res in esse productae sunt, ut ex supra
dictis patet.
Cum enim optimi sit optima producere, non convenit summae Dei bonitati quod res productas ad perfectum non
perducat. Ultima autem perfectio uniuscuiusque est in consecutione finis. Unde ad divinam bonitatem pertinet ut,
sicut produxit res in esse, ita etiam eas ad finem perducat. Quod est gubernare.
RA1
Ad primum ergo dicendum quod aliquid movetur vel operatur propter finem dupliciter. Uno modo, sicut agens
seipsum in finem, ut homo et aliae creaturae rationales, et talium est cognoscere rationem finis, et eorum quae
sunt ad finem. Aliquid autem dicitur moveri vel operari propter finem, quasi ab alio actum vel directum in finem,
sicut sagitta movetur ad signum directa a sagittante, qui cognoscit finem, non autem sagitta. Unde sicut motus
sagittae ad determinatum finem demonstrat aperte quod sagitta dirigitur ab aliquo cognoscente; ita certus cursus
naturalium rerum cognitione carentium, manifeste declarat mundum ratione aliqua gubernari.
RA2
Ad secundum dicendum quod in omnibus rebus creatis est aliquid stabile, ad minus prima materia; et aliquid ad
motum pertinens, ut sub motu etiam operationem comprehendamus. Et quantum ad utrumque, res indiget
gubernatione, quia hoc ipsum quod in rebus est stabile, in nihilum decideret (quia ex nihilo est), nisi manu
gubernatoris servaretur, ut infra patebit.
RA3
Ad tertium dicendum quod necessitas naturalis inhaerens rebus quae determinantur ad unum, est impressio
quaedam Dei dirigentis ad finem, sicut necessitas qua sagitta agitur ut ad certum signum tendat, est impressio
sagittantis, et non sagittae. Sed in hoc differt, quia id quod creaturae a Deo recipiunt, est earum natura; quod
autem ab homine rebus naturalibus imprimitur praeter earum naturam, ad violentiam pertinet. Unde sicut
necessitas violentiae in motu sagittae demonstrat sagittantis directionem; ita necessitas naturalis creaturarum
demonstrat divinae providentiae gubernationem.
|a2 Articulus 2
AG1
Ad secundum sic proceditur. Videtur quod finis gubernationis mundi non sit aliquid extra mundum existens.
Illud enim est finis gubernationis rei, ad quod res gubernata perducitur. Sed illud ad quod res aliqua perducitur,
est aliquod bonum in ipsa re, sicut infirmus perducitur ad sanitatem, quae est aliquod bonum in ipso. Ergo finis
gubernationis rerum non est aliquod bonum extrinsecum, sed aliquod bonum in ipsis rebus existens.
AG2
Praeterea, Philosophus dicit, I ethic., quod finium quidam sunt operationes, quidam opera, idest operata. Sed
nihil extrinsecum a toto universo potest esse operatum, operatio autem est in ipsis operantibus. Ergo nihil
extrinsecum potest esse finis gubernationis rerum.
AG3
Praeterea, bonum multitudinis videtur esse ordo et pax, quae est tranquillitas ordinis.
Ut Augustinus dicit XIX de CIV. Dei.
Sed mundus in quadam rerum multitudine consistit. Ergo finis gubernationis mundi est pacificus ordo, qui est in
ipsis rebus. Non ergo finis gubernationis rerum est quoddam bonum extrinsecum.
SC
Sed contra est quod dicitur Prov. XVI, universa propter se operatus est Dominus.
Ipse autem est extra totum ordinem universi.
Ergo finis rerum est quoddam bonum extrinsecum.
CO
Respondeo dicendum quod, cum finis respondeat principio, non potest fieri ut, principio cognito, quid sit rerum
finis ignoretur. Cum igitur principium rerum sit aliquid extrinsecum a toto universo, scilicet Deus, ut ex supra
dictis patet; necesse est quod etiam finis rerum sit quoddam bonum extrinsecum. Et hoc ratione apparet.
Manifestum est enim quod bonum habet rationem finis.
Unde finis particularis alicuius rei est quoddam bonum particulare, finis autem universalis rerum omnium est
quoddam bonum universale.
Bonum autem universale est quod est per se et per suam essentiam bonum, quod est ipsa essentia bonitatis,
bonum autem particulare est quod est participative bonum. Manifestum est autem quod in tota universitate
creaturarum nullum est bonum quod non sit participative bonum. Unde illud bonum quod est finis totius
universi, oportet quod sit extrinsecum a toto universo.
RA1
Ad primum ergo dicendum quod bonum aliquod consequimur multipliciter, uno modo, sicut formam in nobis
existentem, ut sanitatem aut scientiam; alio modo, ut aliquid per nos operatum, sicut aedificator consequitur
finem faciendo domum; alio modo, sicut aliquod bonum habitum vel possessum, ut ille qui emit, consequitur

510

