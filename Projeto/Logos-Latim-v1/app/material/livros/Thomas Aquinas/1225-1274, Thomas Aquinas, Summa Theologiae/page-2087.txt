Modus autem incarnationis respondet animae secundum proprietatem sui generis, ex quo habet, cum sit corporis
forma, ut creetur simul dum corpori infunditur et unitur. Quod non competit Angelis, quia sunt substantiae
omnino a corporibus absolutae.
RA3
Ad tertium dicendum quod de plenitudine Christi omnes homines accipiunt secundum fidem quam habent in
ipsum, dicitur enim Rom. III, quod iustitia Dei est per fidem Iesu Christi in omnes et super omnes qui credunt in
ipsum.
Sicut autem nos in ipsum credimus ut incarnatum, ita antiqui crediderunt in ipsum ut nasciturum, habentes enim
eundem spiritum credimus, ut dicitur II Cor. IV.
Habet autem fides quae est in Christum virtutem iustificandi ex proposito gratiae Dei, secundum illud Rom. IV,
ei qui non operatur, credenti autem in eum qui iustificat impium, fides reputatur ad iustitiam secundum
propositum gratiae Dei.
Unde, quia hoc propositum est aeternum, nihil prohibet per fidem Iesu Christi aliquos iustificari antequam eius
anima esset plena gratia et veritate.
|a4 Articulus 4
AG1
Ad quartum sic proceditur. Videtur quod caro Christi fuit primo a verbo assumpta quam animae unita.
Dicit enim Augustinus, in libro de fide ad Petrum, firmissime tene, et nullatenus dubites, non carnem Christi sine
divinitate conceptam in utero virginis antequam susciperetur a verbo.
Sed caro Christi videtur prius fuisse concepta quam animae rationali unita, quia materialis dispositio prius est in
via generationis quam forma completiva. Ergo prius fuit caro Christi assumpta quam animae unita.
AG2
Praeterea, sicut anima est pars naturae humanae, ita et corpus.
Sed anima humana non habuit aliud principium sui esse in Christo quam in aliis hominibus, ut patet ex
auctoritate leonis Papae supra inducta.
Ergo videtur quod nec corpus Christi aliter habuit principium essendi quam in nobis. Sed in nobis ante concipitur
caro quam adveniat anima rationalis. Ergo etiam ita fuit in Christo. Et sic caro prius fuit a verbo assumpta quam
animae unita.
AG3
Praeterea, sicut dicitur in libro de causis, causa prima plus influit in causatum, et prius unitur ei quam causa
secunda.
Sed anima Christi comparatur ad verbum sicut causa secunda ad primam. Prius ergo verbum est unitum carni
quam anima.
SC
Sed contra est quod Damascenus dicit, in III libro, simul Dei verbi caro, simul caro animata, rationalis et
intellectualis.
Non ergo unio verbi ad carnem praecessit unionem ad animam.
CO
Respondeo dicendum quod caro humana est assumptibilis a verbo secundum ordinem quem habet ad animam
rationalem sicut ad propriam formam. Hunc autem ordinem non habet antequam anima rationalis ei adveniat,
quia simul dum aliqua materia fit propria alicuius formae, recipit illam formam; unde in eodem instanti
terminatur alteratio in quo introducitur forma substantialis. Et inde est quod caro non debuit ante assumi quam
esset caro humana, quod factum est anima rationali adveniente. Sicut igitur anima non est prius assumpta quam
caro, quia contra naturam animae est ut prius sit quam corpori uniatur; ita caro non debuit prius assumi quam
anima, quia non prius est caro humana quam habeat animam rationalem.
RA1
Ad primum ergo dicendum quod caro humana sortitur esse per animam. Et ideo ante adventum animae non est
caro humana, sed potest esse dispositio ad carnem humanam. In conceptione tamen Christi spiritus sanctus, qui
est agens infinitae virtutis, simul et materiam disposuit et ad perfectum perduxit.
RA2
Ad secundum dicendum quod forma actu dat speciem, materia autem, quantum est de se, est in potentia ad
speciem. Et ideo contra rationem formae esset quod praeexisteret naturae speciei, quae perficitur per unionem
eius ad materiam, non autem est contra naturam materiae quod praeexistat naturae speciei. Et ideo dissimilitudo
quae est inter originem nostram et originem Christi secundum hoc quod caro nostra prius concipitur quam
animetur, non autem caro Christi, est secundum id quod praecedit naturae complementum, sicut et quod nos
concipimur ex semine viri, non autem Christus. Sed differentia quae esset quantum ad originem animae,
redundaret in diversitatem naturae.
RA3

2087

