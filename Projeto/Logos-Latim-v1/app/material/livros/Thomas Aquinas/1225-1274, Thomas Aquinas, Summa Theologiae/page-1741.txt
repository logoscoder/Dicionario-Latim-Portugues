SC
Sed contra est quod Andronicus dicit, quod fortitudo est virtus irascibilis non facile obstupescibilis a timoribus
qui sunt circa mortem.
CO
Respondeo dicendum quod, sicut supra dictum est, ad virtutem fortitudinis pertinet ut voluntatem hominis
tueatur ne retrahatur a bono rationis propter timorem mali corporalis.
Oportet autem bonum rationis firmiter tenere contra quodcumque malum, quia nullum bonum corporale
aequivalet bono rationis.
Et ideo oportet quod fortitudo animi dicatur quae firmiter retinet voluntatem hominis in bono rationis contra
maxima mala, quia qui stat firmus contra maiora, consequens est quod stet firmus contra minora, sed non
convertitur; et hoc etiam ad rationem virtutis pertinet, ut respiciat ultimum. Maxime autem terribile inter omnia
corporalia mala est mors, quae tollit omnia corporalia bona, unde Augustinus dicit, in libro de moribus Eccle.,
quod vinculum corporis, ne concutiatur atque vexetur, laboris et doloris; ne auferatur autem atque perimatur,
mortis terrore animam quatit.
Et ideo virtus fortitudinis est circa timores periculorum mortis.
RA1
Ad primum ergo dicendum quod fortitudo bene se habet in omnibus adversis tolerandis. Non tamen ex
toleratione quorumlibet adversorum reputatur homo simpliciter fortis, sed solum ex hoc quod bene tolerat etiam
maxima mala.
Ex aliis autem dicitur aliquis fortis secundum quid.
RA2
Ad secundum dicendum quod quia timor ex amore nascitur, quaecumque virtus moderatur amorem aliquorum
bonorum, consequens est ut moderetur timorem contrariorum malorum. Sicut liberalitas, quae moderatur
amorem pecuniarum, per consequens etiam moderatur timorem amissionis earum. Et idem apparet in
temperantia et in aliis virtutibus. Sed amare propriam vitam est naturale.
Et ideo oportuit esse specialem virtutem quae moderaretur timores mortis.
RA3
Ad tertium dicendum quod extremum in virtutibus attenditur secundum excessum rationis rectae. Et ideo si
aliquis maxima pericula subeat secundum rationem, non est virtuti contrarium.
|a5 Articulus 5
AG1
Ad quintum sic proceditur. Videtur quod fortitudo non consistat proprie circa pericula mortis quae sunt in bello.
Martyres enim praecipue de fortitudine commendantur. Sed martyres non commendantur de rebus bellicis. Ergo
fortitudo non proprie consistit circa pericula mortis quae sunt in bellicis.
AG2
Praeterea, Ambrosius dicit, in I de offic., quod fortitudo dividitur in res bellicas et domesticas.
Tullius etiam dicit, in I de offic., quod cum plerique arbitrentur res bellicas maiores esse quam urbanas,
minuenda est haec opinio, sed si vere volumus iudicare, multae res extiterunt urbanae maiores clarioresque quam
bellicae.
Sed circa maiora maior fortitudo consistit. Ergo non proprie consistit fortitudo circa mortem quae est in bello.
AG3
Praeterea, bella ordinantur ad pacem temporalem reipublicae conservandam, dicit enim Augustinus, XIX de
CIV. Dei, quod intentione pacis bella aguntur.
Sed pro pace temporali reipublicae non videtur quod aliquis debeat se periculo mortis exponere, cum talis pax sit
multarum lasciviarum occasio. Ergo videtur quod virtus fortitudinis non consistat circa mortis bellicae pericula.
SC
Sed contra est quod Philosophus dicit, in III ethic., quod maxime est fortitudo circa mortem quae est in bello.
CO
Respondeo dicendum quod, sicut dictum est, fortitudo confirmat animum hominis contra maxima pericula, quae
sunt pericula mortis. Sed quia fortitudo virtus est, ad cuius rationem pertinet quod semper tendat in bonum,
consequens est ut homo pericula mortis non refugiat propter aliquod bonum prosequendum. Pericula autem
mortis quae est ex aegritudine, vel ex tempestate maris, vel ex incursu latronum, vel si qua alia sunt huiusmodi,
non videntur directe alicui imminere ex hoc quod prosequatur aliquod bonum. Sed pericula mortis quae est in
bellicis directe imminent homini propter aliquod bonum, inquantum scilicet defendit bonum commune per
iustum bellum.
Potest autem aliquod esse iustum bellum dupliciter. Uno modo, generale, sicut cum aliqui decertant in acie. Alio
modo, particulare, puta cum aliquis iudex, vel etiam privata persona, non recedit a iusto iudicio timore gladii
imminentis vel cuiuscumque periculi, etiam si sit mortiferum. Pertinet ergo ad fortitudinem firmitatem animi
praebere contra pericula mortis non solum quae imminent in bello communi, sed etiam quae imminent in
1741

