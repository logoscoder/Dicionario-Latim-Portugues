Ad quintum sic proceditur. Videtur quod per malos ministros sacramenta conferri non possint. Sacramenta enim
novae legis ordinantur ad emundationem culpae et collationem gratiae.
Sed mali, cum sint immundi, non possunt alios a peccato mundare, secundum illud Eccli. XXXIV, ab immundo
quis mundabitur? et etiam, cum gratiam non habeant, non videtur quod gratiam conferre possint, quia nullus dat
quod non habet.
Non ergo videtur quod per malos sacramenta conferri possint.
AG2
Praeterea, tota virtus sacramentorum derivatur a Christo, ut dictum est.
Sed mali sunt praecisi a Christo, quia non habent caritatem, per quam membra capiti uniuntur, secundum illud I
Ioan. IV, qui manet in caritate, in Deo manet, et Deus in eo.
Ergo videtur quod per malos sacramenta conferri non possint.
AG3
Praeterea, si desit aliquid horum quae debitum est esse in sacramentis, non perficitur sacramentum, sicut si desit
debita forma vel materia. Sed debitus minister sacramenti est ille qui caret macula peccati, secundum illud Levit.
XXI, homo de semine tuo per familias qui habuit maculam, non offeret panes Deo tuo, nec accedet ad
ministerium eius.
Ergo videtur quod, si minister sit malus, nihil efficiatur in sacramento.
SC
Sed contra est quod Augustinus dicit, super illud Ioan. I, super quem videris spiritum etc., quod non noverat
ioannes potestatem baptismi ipsum Dominum habiturum et sibi retenturum, sed ministerium plane transiturum in
bonos et malos. Quid tibi facit malus minister, ubi bonus est Dominus?
CO
Respondeo dicendum quod, sicut dictum est, ministri ecclesiae instrumentaliter operantur in sacramentis, eo
quod quodammodo eadem est ratio ministri et instrumenti.
Sicut autem supra dictum est, instrumentum non agit secundum propriam formam, sed secundum virtutem eius a
quo movetur.
Et ideo accidit instrumento, inquantum est instrumentum, qualemcumque formam vel virtutem habeat, praeter id
quod exigitur ad rationem instrumenti, sicut quod corpus medici, quod est instrumentum animae habentis artem,
sit sanum vel infirmum; et sicut quod fistula per quam transit aqua, sit argentea vel plumbea. Unde ministri
ecclesiae possunt sacramenta conferre etiam si sint mali.
RA1
Ad primum ergo dicendum quod ministri ecclesiae neque a peccatis mundant homines ad sacramenta accedentes,
neque gratiam conferunt, sua virtute, sed hoc facit Christus sua potestate per eos sicut per quaedam instrumenta.
Et ideo effectus consequitur in suscipientibus sacramenta non secundum similitudinem ministrorum, sed
secundum configurationem ad Christum.
RA2
Ad secundum dicendum quod per caritatem membra Christi uniuntur suo capiti ut ab eo vitam recipiant, quia, ut
dicitur I Ioan. III, qui non diligit, manet in morte.
Potest autem aliquis operari per instrumentum carens vita, et a se separatum quantum ad corporis unionem,
dummodo sit coniunctum per quandam motionem, aliter enim operatur artifex per manum, et aliter per securim.
Sic igitur Christus operatur in sacramentis et per malos, tanquam per instrumenta carentia vita; et per bonos,
tanquam per membra viventia.
RA3
Ad tertium dicendum quod aliquid est debitum esse in sacramento dupliciter. Uno modo, sicut existens de
necessitate sacramenti.
Quod quidem si desit, non perficitur sacramentum, sicut si desit debita forma vel debita materia. Alio modo est
aliquid debitum esse in sacramento secundum quandam decentiam. Et hoc modo debitum est ut ministri
sacramentorum sint boni.
|a6 Articulus 6
AG1
Ad sextum sic proceditur. Videtur quod mali ministrantes sacramenta non peccent. Sicut enim ministratur Deo in
sacramentis, ita per opera caritatis, unde dicitur Heb. Ult., beneficentiae et communionis nolite oblivisci, talibus
enim hostiis promeretur Deus.
Sed mali non peccant si ministrent Deo in operibus caritatis, quinimmo hoc est consulendum, secundum illud
Dan. IV, consilium meum regi placeat, peccata tua eleemosynis redime.
Ergo videtur quod mali non peccent in sacramentis ministrando.
AG2
Praeterea, quicumque communicat alicui in peccato, etiam ipse est reus peccati, secundum illud Rom. I, dignus
est morte non solum qui peccatum agit, sed etiam qui consentit facientibus.
2396

