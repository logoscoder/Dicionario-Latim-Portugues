AG3
Praeterea, ad magnificentiam pertinet aliquod opus exterius facere. Non autem quibuslibet sumptibus fit aliquod
exterius opus, etiam si sint sumptus magni, puta cum aliquis multa expendit in exenniis mittendis. Ergo sumptus
non sunt propria materia magnificentiae.
AG4
Praeterea, magnos sumptus non possunt facere nisi divites.
Sed omnes virtutes possunt habere etiam pauperes, quia virtutes non ex necessitate indigent exteriori fortuna, sed
sibi ipsis sufficiunt, ut Seneca dicit, in libro de ira.
Ergo magnificentia non est circa magnos sumptus.
SC
Sed contra est quod Philosophus dicit, in IV ethic., quod magnificentia non extenditur circa omnes operationes
quae sunt in pecuniis, sicut liberalitas, sed circa sumptuosas solum, in quibus excellit liberalitatem magnitudine.
Ergo est solum circa magnos sumptus.
CO
Respondeo dicendum quod ad magnificentiam, sicut dictum est, pertinet intendere ad aliquod magnum opus
faciendum. Ad hoc autem quod aliquod magnum opus convenienter fiat, requiruntur proportionati sumptus, non
enim possunt magna opera fieri nisi cum magnis expensis. Unde ad magnificentiam pertinet magnos sumptus
facere ad hoc quod opus magnum convenienter fiat, unde et Philosophus dicit, in IV ethic., quod magnificus ab
aequali, idest proportionato, sumptu, opus faciet magis magnificum.
Sumptus autem est quaedam pecuniae emissio, a qua potest aliquis prohiberi per superfluum amorem pecuniae.
Et ideo materia magnificentiae possunt dici et ipsi sumptus, quibus utitur magnificus ad opus magnum
faciendum; et ipsa pecunia, qua utitur ad sumptus magnos faciendos; et amor pecuniae, quem moderatur
magnificus, ne sumptus magni impediantur.
RA1
Ad primum ergo dicendum quod, sicut supra dictum est, virtutes illae quae sunt circa res exteriores habent
aliquam difficultatem ex ipso genere rei circa quam est virtus, et aliam difficultatem ex magnitudine ipsius rei. Et
ideo oportet circa pecuniam et usum eius esse duas virtutes, scilicet liberalitatem, quae respicit communiter usum
pecuniae; et magnificentiam, quae respicit magnum in pecuniae usu.
RA2
Ad secundum dicendum quod usus pecuniae aliter pertinet ad liberalem, et aliter ad magnificum. Ad liberalem
enim pertinet secundum quod procedit ex ordinato affectu circa pecunias.
Et ideo omnis usus debitus pecuniae, cuius impedimentum tollit moderatio amoris pecuniae, pertinet ad
liberalitatem, scilicet et dona et sumptus. Sed usus pecuniae pertinet ad magnificum in ordine ad aliquod opus
magnum quod faciendum est.
Et talis usus non potest esse nisi sumptus sive expensa.
RA3
Ad tertium dicendum quod magnificus etiam dat dona vel exennia, ut dicitur in IV ethic., non tamen sub ratione
doni, sed potius sub ratione sumptus ordinati ad aliquod opus faciendum, puta ad honorandum aliquem, vel ad
faciendum aliquid unde proveniat honor toti civitati, sicut cum facit aliquid ad quod tota civitas studet.
RA4
Ad quartum dicendum quod principalis actus virtutis est interior electio, quam virtus potest habere absque
exteriori fortuna.
Et sic etiam pauper potest esse magnificus. Sed ad exteriores actus virtutum requiruntur bona fortunae sicut
quaedam instrumenta. Et secundum hoc, pauper non potest actum magnificentiae exteriorem exercere in his quae
sunt magna simpliciter, sed forte in his quae sunt magna per comparationem ad aliquod opus quod, etsi in se sit
parvum, tamen potest magnifice fieri secundum proportionem illius generis; nam parvum et magnum dicuntur
relative, ut Philosophus dicit, in praedicamentis.
|a4 Articulus 4
AG1
Ad quartum sic proceditur. Videtur quod magnificentia non sit pars fortitudinis. Magnificentia enim convenit in
materia cum liberalitate, ut dictum est.
Sed liberalitas non est pars fortitudinis, sed iustitiae.
Ergo magnificentia non est pars fortitudinis.
AG2
Praeterea, fortitudo est circa timores et audacias.
Magnificentia autem in nullo videtur respicere timorem, sed solum sumptus, qui sunt operationes quaedam. Ergo
magnificentia magis videtur pertinere ad iustitiam, quae est circa operationes, quam ad fortitudinem.
AG3
Praeterea, Philosophus dicit, in IV ethic., quod magnificus scienti assimilatur.
1781

