Praeterea, Augustinus dicit, in II de doctr. Christ., quod fortitudinis est ab omni transeuntium mortifera
iucunditate seipsum sequestrare.
Sed circa noxias iucunditates seu delectationes magis consistit temperantia quam fortitudo. Ergo videtur quod
fortitudo non sit donum respondens virtuti fortitudinis.
SC
Sed contra est quod Isaiae XI fortitudo inter alia dona spiritus sancti computatur.
CO
Respondeo dicendum quod fortitudo importat quandam animi firmitatem, ut supra dictum est, et haec quidem
firmitas animi requiritur et in bonis faciendis et in malis perferendis, et praecipue in arduis bonis vel malis.
Homo autem secundum proprium et connaturalem sibi modum hanc firmitatem in utroque potest habere, ut non
deficiat a bono propter difficultatem vel alicuius ardui operis implendi, vel alicuius gravis mali perferendi, et
secundum hoc fortitudo ponitur virtus specialis vel generalis, ut supra dictum est.
Sed ulterius a spiritu sancto movetur animus hominis ad hoc quod perveniat ad finem cuiuslibet operis inchoati,
et evadat quaecumque pericula imminentia. Quod quidem excedit naturam humanam, quandoque enim non
subest potestati hominis ut consequatur finem sui operis, vel evadat mala seu pericula, cum quandoque
opprimatur ab eis in mortem. Sed hoc operatur spiritus sanctus in homine, dum perducit eum ad vitam aeternam,
quae est finis omnium bonorum operum et evasio omnium periculorum. Et huius rei infundit quandam fiduciam
menti spiritus sanctus, contrarium timorem excludens. Et secundum hoc fortitudo donum spiritus sancti ponitur,
dictum est enim supra quod dona respiciunt motionem animae a spiritu sancto.
RA1
Ad primum ergo dicendum quod fortitudo quae est virtus perficit animam ad sustinendum quaecumque pericula,
sed non sufficit dare fiduciam evadendi quaecumque pericula, sed hoc pertinet ad fortitudinem quae est donum
spiritus sancti.
RA2
Ad secundum dicendum quod dona non habent eosdem actus in patria quos habent in via, sed ibi habent actus
circa perfruitionem finis. Unde actus fortitudinis ibi est perfrui plena securitate a laboribus et malis.
RA3
Ad tertium dicendum quod donum fortitudinis respicit virtutem fortitudinis non solum secundum quod consistit
in sustinendo pericula, sed etiam secundum quod consistit in quocumque arduo opere faciendo. Et ideo donum
fortitudinis dirigitur a dono consilii, quod videtur praecipue esse de melioribus bonis.
|a2 Articulus 2
AG1
Ad secundum sic proceditur. Videtur quod quarta beatitudo, scilicet beati qui esuriunt et sitiunt iustitiam, non
respondeat dono fortitudinis. Donum enim fortitudinis non respondet virtuti iustitiae, sed potius donum pietatis.
Sed esurire, et sitire iustitiam pertinet ad actum iustitiae.
Ergo ista beatitudo magis pertinet ad donum pietatis quam ad donum fortitudinis.
AG2
Praeterea, esuries et sitis iustitiae importat desiderium boni. Sed hoc proprie pertinet ad caritatem, cui non
respondet donum fortitudinis, sed magis donum sapientiae, ut supra habitum est.
Ergo ista beatitudo non respondet dono fortitudinis, sed dono sapientiae.
AG3
Praeterea, fructus consequuntur ad beatitudines, quia de ratione beatitudinis est delectatio, ut dicitur in I ethic..
Sed in fructibus non videtur aliquid poni quod pertineat ad fortitudinem. Ergo neque aliqua beatitudo ei
respondet.
SC
Sed contra est quod Augustinus dicit, in libro de serm. Dom. In monte, fortitudo congruit esurientibus, laborant
enim, desiderantes gaudium de veris bonis, amorem a terrenis avertere cupientes.
CO
Respondeo dicendum quod, sicut supra dictum est, Augustinus attribuit beatitudines donis secundum ordinem
enumerationis, considerata tamen aliqua convenientia. Et ideo quartam beatitudinem, scilicet de esurie et siti
iustitiae, attribuit quarto dono, scilicet dono fortitudinis.
Est tamen ibi aliqua convenientia.
Quia sicut dictum est, fortitudo in arduis consistit. Est autem valde arduum quod aliquis non solum opera
virtuosa faciat, quae communiter dicuntur opera iustitiae; sed quod faciat ea cum insatiabili quodam desiderio,
quod potest significari per famem et sitim iustitiae.
RA1
Ad primum ergo dicendum quod, sicut chrysostomus dicit, super Matth., iustitia hic potest accipi non solum
particularis, sed etiam universalis; quae se habet ad omnium virtutum opera, ut dicitur in V ethic..
In quibus arduum intendit fortitudo quae est donum.
1794

