RA3
Ad tertium dicendum quod verecundia fovet honestatem removendo ea quae sunt honestati contraria, non ita
quod pertingat ad perfectam rationem honestatis.
RA4
Ad quartum dicendum quod quilibet defectus causat vitium, non autem quodlibet bonum sufficit ad rationem
virtutis. Et ideo non oportet quod omne illud cui directe opponitur vitium, sit virtus. Quamvis omne vitium
opponatur alicui virtuti secundum suam originem. Et sic inverecundia, inquantum provenit ex nimio amore
turpitudinum, opponitur temperantiae.
RA5
Ad quintum dicendum quod ex multoties verecundari causatur habitus virtutis acquisitae per quam aliquis turpia
vitet, de quibus est verecundia, non autem ut aliquis ulterius verecundetur. Sed ex illo habitu virtutis acquisitae
sic se habet aliquis quod magis verecundaretur si materia verecundiae adesset.
|a2 Articulus 2
AG1
Ad secundum sic proceditur. Videtur quod verecundia non sit de turpi actu.
Dicit enim Philosophus, in IV ethic., quod verecundia est timor ingloriationis.
Sed quandoque illi qui nihil turpe operantur, ingloriationem sustinent, secundum illud Psalmi, propter te sustinui
opprobrium, operuit confusio faciem meam.
Ergo verecundia non est proprie de turpi actu.
AG2
Praeterea, illa solum videntur esse turpia quae habent rationem peccati. Sed de quibusdam homo verecundatur
quae non sunt peccata, puta si aliquis exerceat servilia opera. Ergo videtur quod verecundia non sit proprie de
turpi actu.
AG3
Praeterea, operationes virtutum non sunt turpes, sed pulcherrimae, ut dicitur in I ethic..
Sed quandoque aliqui verecundantur aliqua opera virtutis facere, ut dicitur Luc. IX, qui erubuerit me et meos
sermones, hunc filius hominis erubescet, etc.. Ergo verecundia non est de turpi actu.
AG4
Praeterea, si verecundia proprie esset de turpi actu, oporteret quod de magis turpibus homo magis
verecundaretur. Sed quandoque homo plus verecundatur de his quae sunt minus peccata, cum tamen de
gravissimis quibusdam peccatis glorientur, secundum illud Psalmi, quid gloriaris in malitia? ergo verecundia non
proprie est de turpi actu.
SC
Sed contra est quod Damascenus dicit, in II libro, et Gregorius Nyssenus, quod verecundia est timor in turpi actu,
vel in turpi perpetrato.
CO
Respondeo dicendum quod, sicut supra dictum est, cum de passione timoris ageretur, timor proprie est de malo
arduo, quod scilicet difficile vitatur.
Est autem duplex turpitudo. Una quidem vitiosa, quae scilicet consistit in deformitate actus voluntarii. Et haec,
proprie loquendo, non habet rationem mali ardui, quod enim in sola voluntate consistit, non videtur esse arduum
et elevatum supra hominis potestatem, et propter hoc non apprehenditur sub ratione terribilis.
Et propter hoc Philosophus dicit, in II rhet., quod horum malorum non est timor.
Alia autem est turpitudo quasi poenalis, quae quidem consistit in vituperatione alicuius, sicut quaedam claritas
gloriae consistit in honoratione alicuius. Et quia huiusmodi vituperium habet rationem mali ardui, sicut honor
habet rationem boni ardui; verecundia, quae est timor turpitudinis, primo et principaliter respicit vituperium seu
opprobrium. Et quia vituperium proprie debetur vitio, sicut honor virtuti, ideo etiam ex consequenti verecundia
respicit turpitudinem vitiosam. Unde, sicut Philosophus dicit, in II rhet., minus homo verecundatur de defectibus
qui non ex eius culpa proveniunt. Respicit autem verecundia culpam dupliciter. Uno modo, ut aliquis desinat
vitiosa agere, propter timorem vituperii. Alio modo, ut homo in turpibus quae agit vitet publicos conspectus,
propter timorem vituperii.
Quorum primum, secundum Gregorium Nyssenum, pertinet ad erubescentiam, secundum ad verecundiam, unde
ipse dicit quod qui verecundatur, occultat se in his quae agit, qui vero erubescit, timet incidere in ingloriationem.
RA1
Ad primum ergo dicendum quod verecundia proprie respicit ingloriationem secundum quod debetur culpae, quae
est defectus voluntarius.
Unde Philosophus dicit, in II rhet., quod omnia illa homo magis verecundatur quorum ipse est causa.
Opprobria autem quae inferuntur alicui propter virtutem, virtuosus quidem contemnit, quia indigne sibi
irrogantur, sicut de magnanimis Philosophus dicit, in IV ethic.; et de apostolis dicitur Act. V, quod ibant apostoli
gaudentes a conspectu Concilii, quoniam digni habiti sunt pro nomine Iesu contumeliam pati.
1810

