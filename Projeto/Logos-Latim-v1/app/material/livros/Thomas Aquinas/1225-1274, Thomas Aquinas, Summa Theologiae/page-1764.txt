Et similiter est dicendum de usu cuiuslibet alterius boni, puta scientiae vel exterioris fortunae. Humilitas autem
facit quod homo seipsum parvipendat secundum considerationem proprii defectus.
Similiter etiam magnanimitas contemnit alios secundum quod deficiunt a donis Dei, non enim tantum alios
appretiatur quod pro eis aliquid indecens faciat. Sed humilitas alios honorat, et superiores aestimat, inquantum in
eis aliquid inspicit de donis Dei.
Unde in Psalmo dicitur de viro iusto, ad nihilum deductus est in conspectu eius malignus, quod pertinet ad
contemptum magnanimi; timentes autem Dominum glorificat, quod pertinet ad honorationem humilis. Et sic
patet quod magnanimitas et humilitas non sunt contraria, quamvis in contraria tendere videantur, quia procedunt
secundum diversas considerationes.
RA5
Ad quintum dicendum quod proprietates illae, secundum quod ad magnanimum pertinent, non sunt vituperabiles,
sed superexcedenter laudabiles.
Quod enim primo dicitur, quod magnanimus non habet in memoria a quibus beneficia recipit, intelligendum est
quantum ad hoc quod non est sibi delectabile quod ab aliquibus beneficia recipiat, quin sibi maiora recompenset.
Quod pertinet ad perfectionem gratitudinis, in cuius actu vult superexcellere, sicut et in actibus aliarum virtutum.
Similiter etiam secundo dicitur quod est otiosus et tardus, non quia deficiat ab operando ea quae sibi conveniunt,
sed quia non ingerit se quibuscumque operibus sibi convenientibus, sed solum magnis, qualia decent eum.
Dicitur etiam tertio quod utitur ironia, non secundum quod opponitur veritati, ut scilicet dicat de se aliqua vilia
quae non sunt vel neget aliqua magna quae sunt, sed quia non totam magnitudinem suam monstrat, maxime
quantum ad inferiorum multitudinem; quia sicut Philosophus ibidem dicit, ad magnanimum pertinet magnum
esse ad eos qui in dignitate et bonis fortunis sunt, ad medios autem moderatum.
Quarto etiam dicitur quod ad alios non potest convivere, scilicet familiariter, nisi ad amicos, quia omnino vitat
adulationem et simulationem, quae pertinent ad animi parvitatem. Convivit tamen omnibus, et magnis et parvis,
secundum quod oportet, ut dictum est.
Quinto etiam dicitur quod vult habere magis infructuosa, non quaecumque, sed bona, idest honesta. Nam in
omnibus praeponit honesta utilibus, tanquam maiora, utilia enim quaeruntur ad subveniendum alicui defectui,
qui magnanimitati repugnat.
|a4 Articulus 4
AG1
Ad quartum sic proceditur. Videtur quod magnanimitas non sit specialis virtus. Nulla enim specialis virtus
operatur in omnibus virtutibus.
Sed Philosophus dicit, in IV ethic., quod ad magnanimum pertinet quod est in unaquaque virtute magnum.
Ergo magnanimitas non est specialis virtus.
AG2
Praeterea, nulli speciali virtuti attribuuntur actus virtutum diversarum. Sed magnanimo attribuuntur diversarum
virtutum actus, dicitur enim in IV ethic., quod ad magnanimum pertinet non fugere commonentem, quod est
actus prudentiae; neque facere iniusta, quod est actus iustitiae; et quod est promptus ad benefaciendum, quod est
actus caritatis; et quod ministrat prompte, quod est actus liberalitatis; et quod est veridicus, quod est actus
veritatis; et quod non est planctivus, quod est actus patientiae.
Ergo magnanimitas non est virtus specialis.
AG3
Praeterea, quaelibet virtus est quidam spiritualis ornatus animae, secundum illud Isaiae LXI, induit me Dominus
vestimentis salutis; et postea subdit, quasi sponsam ornatam monilibus suis.
Sed magnanimitas est ornatus omnium virtutum, ut dicitur in IV ethic..
Ergo magnanimitas est generalis virtus.
SC
Sed contra est quod Philosophus, in II ethic., distinguit eam contra alias virtutes.
CO
Respondeo dicendum quod, sicut supra dictum est, ad specialem virtutem pertinet quod modum rationis in aliqua
determinata materia ponat. Magnanimitas autem ponit modum rationis circa determinatam materiam, scilicet
circa honores, ut supra dictum est.
Honor autem, secundum se consideratus, est quoddam bonum speciale. Et secundum hoc magnanimitas,
secundum se considerata, est quaedam specialis virtus. Sed quia honor est cuiuslibet virtutis praemium, ut ex
supra dictis patet; ideo ex consequenti, ratione suae materiae, respicit omnes virtutes.
RA1
Ad primum ergo dicendum quod magnanimitas non est circa honorem quemcumque, sed circa magnum
honorem. Sicut autem honor debetur virtuti, ita etiam magnus honor debetur magno operi virtutis.
Et inde est quod magnanimus intendit magna operari in qualibet virtute, inquantum scilicet tendit ad ea quae sunt
digna magno honore.
1764

