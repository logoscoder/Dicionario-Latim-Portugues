Ad tertium dicendum quod vitia carnalia intantum magis extinguunt iudicium rationis inquantum longius
abducunt a ratione.
|q54 Quaestio 54
|a0 Prologus
Deinde considerandum est de negligentia. Et circa hoc quaeruntur tria. Primo, utrum negligentia sit peccatum
speciale.
Secundo, cui virtuti opponatur.
Tertio, utrum negligentia sit peccatum mortale.
|a1 Articulus 1
AG1
Ad primum sic proceditur. Videtur quod negligentia non sit peccatum speciale. Negligentia enim diligentiae
opponitur.
Sed diligentia requiritur in qualibet virtute, sicut et eligentia.
Ergo negligentia non est peccatum speciale.
AG2
Praeterea, illud quod invenitur in quolibet peccato non est speciale peccatum. Sed negligentia invenitur in
quolibet peccato, quia omnis qui peccat negligit ea per quae a peccato retraheretur; et qui in peccato perseverat
negligit conteri de peccato.
Ergo negligentia non est speciale peccatum.
AG3
Praeterea, omne peccatum speciale habet materiam determinatam.
Sed negligentia non videtur habere determinatam materiam, neque enim est circa mala aut indifferentia, quia ea
praetermittere nulli ad negligentiam deputatur; similiter etiam non est circa bona, quia si negligenter aguntur,
iam non sunt bona.
Ergo videtur quod negligentia non sit vitium speciale.
SC
Sed contra est quod peccata quae committuntur ex negligentia distinguuntur contra peccata quae committuntur
ex contemptu.
CO
Respondeo dicendum quod negligentia importat defectum debitae sollicitudinis. Omnis autem defectus debiti
actus habet rationem peccati. Unde manifestum est quod negligentia habet rationem peccati, et eo modo quo
sollicitudo est specialis virtutis actus, necesse est quod negligentia sit speciale peccatum. Sunt enim aliqua
peccata specialia quia sunt circa aliquam materiam specialem, sicut luxuria est circa venerea, quaedam autem
sunt vitia specialia propter specialitatem actus se extendentis ad omnem materiam. Et huiusmodi sunt omnia vitia
quae sunt circa actum rationis, nam quilibet actus rationis se extendit ad quamlibet materiam moralem. Et ideo,
cum sollicitudo sit quidam specialis actus rationis, ut supra habitum est, consequens est quod negligentia, quae
importat defectum sollicitudinis, sit speciale peccatum.
RA1
Ad primum ergo dicendum quod diligentia videtur esse idem sollicitudini, quia in his quae diligimus maiorem
sollicitudinem adhibemus. Unde diligentia, sicut et sollicitudo, requiritur ad quamlibet virtutem, inquantum in
qualibet virtute requiruntur debiti actus rationis.
RA2
Ad secundum dicendum quod in quolibet peccato necesse est esse defectum circa aliquem actum rationis, puta
defectum consilii et aliorum huiusmodi. Unde sicut praecipitatio est speciale peccatum propter specialem actum
rationis qui praetermittitur, scilicet consilium, quamvis possit inveniri in quolibet genere peccatorum; ita
negligentia est speciale peccatum propter defectum specialis actus rationis qui est sollicitudo, quamvis inveniatur
aliqualiter in omnibus peccatis.
RA3
Ad tertium dicendum quod materia negligentiae proprie sunt bona quae quis agere debet, non quod ipsa sunt
bona cum negligenter aguntur; sed quia per negligentiam accidit defectus bonitatis in eis, sive praetermittatur
totaliter actus debitus propter defectum sollicitudinis, sive etiam aliqua debita circumstantia actus.
|a2 Articulus 2
AG1
Ad secundum sic proceditur. Videtur quod negligentia non opponatur prudentiae. Negligentia enim videtur esse
idem quod pigritia vel torpor, qui pertinet ad acediam, ut patet per Gregorium, XXXI Moral..
Acedia autem non opponitur prudentiae, sed magis caritati, ut supra dictum est.
1444

