Ad tertium dicendum quod homines in statu innocentiae non indigebant animalibus ad necessitatem corporalem,
neque ad tegumentum, quia nudi erant, et non erubescebant, nullo instante inordinatae concupiscentiae motu;
neque ad cibum, quia lignis Paradisi vescebantur; neque ad vehiculum, propter corporis robur.
Indigebant tamen eis ad experimentalem cognitionem sumendam de naturis eorum. Quod significatum est per
hoc, quod Deus ad eum animalia adduxit, ut eis nomina imponeret, quae eorum naturas designant.
RA4
Ad quartum dicendum quod alia animalia habent quandam participationem prudentiae et rationis secundum
aestimationem naturalem; ex qua contingit quod grues sequuntur ducem, et apes obediunt regi. Et sic tunc omnia
animalia per seipsa homini obedivissent, sicut nunc quaedam domestica ei obediunt.
|a2 Articulus 2
AG1
Ad secundum sic proceditur. Videtur quod homo non habuisset dominium super omnes alias creaturas.
Angelus enim naturaliter est maioris potestatis quam homo.
Sed, sicut dicit Augustinus III de Trin., materia corporalis non obedivisset ad nutum etiam sanctis Angelis.
Ergo multo minus homini in statu innocentiae.
AG2
Praeterea, in plantis non sunt de viribus animae nisi nutritiva et augmentativa et generativa. Hae autem non sunt
natae obedire rationi; ut in uno et eodem homine apparet. Ergo, cum dominium competat homini secundum
rationem, videtur quod plantis homo in statu innocentiae non dominaretur.
AG3
Praeterea, quicumque dominatur alicui rei, potest illam rem mutare.
Sed homo non potuisset mutare cursum caelestium corporum, hoc enim solius Dei est, ut dionysius dicit in
epistola ad polycarpum.
Ergo non dominabatur eis.
SC
Sed contra est quod dicitur Gen. I, de homine, praesit universae creaturae.
CO
Respondeo dicendum quod in homine quodammodo sunt omnia, et ideo secundum modum quo dominatur his
quae in seipso sunt, secundum hunc modum competit ei dominari aliis. Est autem in homine quatuor considerare,
scilicet rationem, secundum quam convenit cum Angelis; vires sensitivas, secundum quas convenit cum
animalibus; vires naturales, secundum quas convenit cum plantis; et ipsum corpus, secundum quod convenit cum
rebus inanimatis. Ratio autem in homine habet locum dominantis, et non subiecti dominio. Unde homo Angelis
non dominabatur in primo statu, et quod dicitur omni creaturae, intelligitur quae non est ad imaginem Dei.
Viribus autem sensitivis, sicut irascibili et concupiscibili, quae aliqualiter obediunt rationi, dominatur anima
imperando.
Unde et in statu innocentiae animalibus aliis per imperium dominabatur. Viribus autem naturalibus, et ipsi
corpori, homo dominatur non quidem imperando, sed utendo. Et sic etiam homo in statu innocentiae
dominabatur plantis et rebus inanimatis, non per imperium vel immutationem, sed absque impedimento utendo
eorum auxilio.
RA
Et per hoc patet responsio ad obiecta.
|a3 Articulus 3
AG1
Ad tertium sic proceditur. Videtur quod homines in statu innocentiae omnes fuissent aequales.
Dicit enim Gregorius quod, ubi non delinquimus, omnes pares sumus.
Sed in statu innocentiae non erat delictum.
Ergo omnes erant pares.
AG2
Praeterea, similitudo et aequalitas est ratio mutuae dilectionis; secundum illud Eccli. XIII, omne animal diligit
sibi simile, sic et omnis homo proximum sibi.
In illo autem statu inter homines abundabat dilectio, quae est vinculum pacis. Ergo omnes fuissent pares in statu
innocentiae.
AG3
Praeterea, cessante causa, cessat effectus.
Sed causa inaequalitatis inter homines videtur nunc esse, ex parte quidem Dei, quod quosdam pro meritis
praemiat, quosdam vero punit, ex parte vero naturae, quia propter naturae defectum quidam nascuntur debiles et
orbati, quidam autem fortes et perfecti.
Quae in primo statu non fuissent.
493

