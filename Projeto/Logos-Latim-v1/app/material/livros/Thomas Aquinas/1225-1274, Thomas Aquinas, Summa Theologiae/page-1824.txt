Respondeo dicendum quod ieiunium ab ecclesia instituitur ad concupiscentiam refrenandam, ita tamen quod
natura salvetur.
Ad hoc autem sufficere videtur unica comestio, per quam homo potest et naturae satisfacere, et tamen
concupiscentiae aliquid detrahit, diminuendo comestionum vices. Et ideo ecclesiae moderatione statutum est ut
semel in die a ieiunantibus comedatur.
RA1
Ad primum ergo dicendum quod quantitas cibi non potuit eadem omnibus taxari, propter diversas corporum
complexiones, ex quibus contingit quod unus maiori, alter minori indiget cibo. Sed ut plurimum omnes possunt
naturae satisfacere per unicam comestionem.
RA2
Ad secundum dicendum quod duplex est ieiunium. Unum quidem naturae quod requiritur ad eucharistiae
sumptionem. Et hoc solvitur per quemlibet potum, etiam aquae, post quem non licet eucharistiam sumere. Est
autem aliud ieiunium ecclesiae, quod dicitur ieiunium ieiunantis. Et istud non solvitur nisi per ea quae ecclesia
interdicere intendit instituendo ieiunium. Non autem intendit ecclesia interdicere abstinentiam potus, qui magis
sumitur ad alterationem corporis et digestionem ciborum assumptorum quam ad nutritionem, licet aliquo modo
nutriat.
Et ideo licet pluries ieiunantibus bibere. Si autem quis immoderate potu utatur, potest peccare et meritum ieiunii
perdere, sicut etiam si immoderate cibum in una comestione assumat.
RA3
Ad tertium dicendum quod electuaria, etsi aliquo modo nutriant, non tamen principaliter assumuntur ad
nutrimentum, sed ad digestionem ciborum. Unde non solvunt ieiunium, sicut nec aliarum medicinarum
assumptio, nisi forte aliquis in fraudem electuaria in magna quantitate assumat per modum cibi.
|a7 Articulus 7
AG1
Ad septimum sic proceditur. Videtur quod hora nona non convenienter taxetur ad comedendum, his qui ieiunant.
Status enim novi testamenti est perfectior quam status veteris testamenti.
Sed in veteri testamento ieiunabant usque ad vesperam, dicitur enim Levit. XXIII, sabbatum est, affligetis
animas vestras; et postea sequitur, a vespere usque ad vesperam celebrabitis sabbata vestra.
Ergo multo magis in novo testamento ieiunium debet indici usque ad vesperam.
AG2
Praeterea, ieiunium ab ecclesia institutum omnibus imponitur.
Sed non omnes possunt determinate cognoscere horam nonam.
Ergo videtur quod taxatio horae nonae non debeat cadere sub statuto ieiunii.
AG3
Praeterea, ieiunium est actus virtutis abstinentiae, ut supra dictum est.
Sed virtus moralis non eodem modo accipit medium quoad omnes, quia quod est multum uni, est parum alteri, ut
dicitur in II ethic..
Ergo non debet ieiunantibus taxari hora nona.
SC
Sed contra est quod Concilium cabillonense dicit, in Quadragesima nullatenus credendi sunt ieiunare qui ante
manducaverint quam vespertinum celebretur officium, quod quadragesimali tempore post nonam dicitur.
Ergo usque ad nonam est ieiunandum.
CO
Respondeo dicendum quod, sicut dictum est, ieiunium ordinatur ad deletionem et cohibitionem culpae. Unde
oportet quod aliquid addat supra communem consuetudinem, ita tamen quod per hoc non multum natura
gravetur. Est autem debita et communis consuetudo comedendi hominibus circa horam sextam, tum quia iam
videtur esse completa digestio, nocturno tempore naturali calore interius revocato propter frigus noctis
circumstans, et diffusio humoris per membra, cooperante ad hoc calore diei usque ad summum solis ascensum;
tum etiam quia tunc praecipue natura corporis humani indiget iuvari contra exteriorem aeris calorem, ne humores
interius adurantur. Et ideo, ut ieiunans aliquam afflictionem sentiat pro culpae satisfactione, conveniens hora
comedendi taxatur ieiunantibus circa nonam. Convenit etiam ista hora mysterio passionis Christi, quae completa
fuit hora nona, quando, inclinato capite, tradidit spiritum. Ieiunantes enim, dum suam carnem affligunt, passioni
Christi conformantur, secundum illud Galat. V, qui Christi sunt, carnem suam crucifixerunt, cum vitiis et
concupiscentiis.
RA1
Ad primum ergo dicendum quod status veteris testamenti comparatur nocti, status vero novi testamenti diei,
secundum illud Rom. XIII, nox praecessit, dies autem appropinquavit.
Et ideo in veteri testamento ieiunabant usque ad noctem, non autem in novo testamento.
RA2
1824

