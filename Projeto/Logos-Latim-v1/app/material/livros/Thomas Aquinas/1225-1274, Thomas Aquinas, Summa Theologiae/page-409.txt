AG3
Praeterea, in parte intellectiva intellectus practicus comparatur ad speculativum, sicut aestimativa ad
imaginativam in parte sensitiva. Sed aestimativa differt ab imaginativa sicut potentia a potentia, ut supra dictum
est.
Ergo et intellectus practicus a speculativo.
SC
Sed contra est quod dicitur in III de anima, quod intellectus speculativus per extensionem fit practicus.
Una autem potentia non mutatur in aliam. Ergo intellectus speculativus et practicus non sunt diversae potentiae.
CO
Respondeo dicendum quod intellectus practicus et speculativus non sunt diversae potentiae. Cuius ratio est quia,
ut supra dictum est, id quod accidentaliter se habet ad obiecti rationem quam respicit aliqua potentia, non
diversificat potentiam, accidit enim colorato quod sit homo, aut magnum aut parvum; unde omnia huiusmodi
eadem visiva potentia apprehenduntur.
Accidit autem alicui apprehenso per intellectum, quod ordinetur ad opus, vel non ordinetur. Secundum hoc
autem differunt intellectus speculativus et practicus. Nam intellectus speculativus est, qui quod apprehendit, non
ordinat ad opus, sed ad solam veritatis considerationem, practicus vero intellectus dicitur, qui hoc quod
apprehendit, ordinat ad opus.
Et hoc est quod Philosophus dicit in III de anima, quod speculativus differt a practico, fine.
Unde et a fine denominatur uterque, hic quidem speculativus, ille vero practicus, idest operativus.
RA1
Ad primum ergo dicendum quod intellectus practicus est motivus, non quasi exequens motum, sed quasi dirigens
ad motum. Quod convenit ei secundum modum suae apprehensionis.
RA2
Ad secundum dicendum quod verum et bonum se invicem includunt, nam verum est quoddam bonum, alioquin
non esset appetibile; et bonum est quoddam verum, alioquin non esset intelligibile.
Sicut igitur obiectum appetitus potest esse verum, inquantum habet rationem boni, sicut cum aliquis appetit
veritatem cognoscere; ita obiectum intellectus practici est bonum ordinabile ad opus, sub ratione veri. Intellectus
enim practicus veritatem cognoscit, sicut et speculativus; sed veritatem cognitam ordinat ad opus.
RA3
Ad tertium dicendum quod multae differentiae diversificant sensitivas potentias, quae non diversificant potentias
intellectivas, ut supra dictum est.
|a12 Articulus 12
AG1
Ad duodecimum sic proceditur. Videtur quod synderesis sit quaedam specialis potentia ab aliis distincta. Ea
enim quae cadunt sub una divisione, videntur esse unius generis.
Sed in Glossa Hieronymi Ezech. I, dividitur synderesis contra irascibilem et concupiscibilem et rationalem; quae
sunt quaedam potentiae. Ergo synderesis est quaedam potentia.
AG2
Praeterea, opposita sunt unius generis. Sed synderesis et sensualitas opponi videntur, quia synderesis semper
inclinat ad bonum, sensualitas autem semper ad malum; unde per serpentem significatur, ut patet per
Augustinum, XII de Trin..
Videtur ergo quod synderesis sit potentia, sicut et sensualitas.
AG3
Praeterea, Augustinus dicit, in libro de libero arbitrio, quod in naturali iudicatorio adsunt quaedam regulae et
semina virtutum et vera et incommutabilia, haec autem dicimus synderesim. Cum ergo regulae incommutabiles
quibus iudicamus, pertineant ad rationem secundum sui superiorem partem, ut Augustinus dicit XII de Trin.;
videtur quod synderesis sit idem quod ratio. Et ita est quaedam potentia.
SC
Sed contra, potentiae rationales se habent ad opposita, secundum Philosophum.
Synderesis autem non se habet ad opposita, sed ad bonum tantum inclinat. Ergo synderesis non est potentia.
Si enim esset potentia, oporteret quod esset rationalis potentia, non enim invenitur in brutis.
CO
Respondeo dicendum quod synderesis non est potentia, sed habitus, licet quidam posuerint synderesim esse
quandam potentiam ratione altiorem; quidam vero dixerint eam esse ipsam rationem, non ut est ratio, sed ut est
natura.
Ad huius autem evidentiam, considerandum est quod, sicut supra dictum est, ratiocinatio hominis, cum sit
quidam motus, ab intellectu progreditur aliquorum, scilicet naturaliter notorum absque investigatione rationis,
sicut a quodam principio immobili, et ad intellectum etiam terminatur, inquantum iudicamus per principia per se
naturaliter nota, de his quae ratiocinando invenimus. Constat autem quod, sicut ratio speculativa ratiocinatur de
409

