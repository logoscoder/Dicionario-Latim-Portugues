Ad secundum dicendum quod declinare a malo, secundum quod ponitur pars iustitiae, non importat negationem
puram, quod est non facere malum, hoc enim non meretur palmam, sed solum vitat poenam.
Importat autem motum voluntatis repudiantis malum, ut ipsum nomen declinationis ostendit. Et hoc est
meritorium, praecipue quando aliquis impugnatur ut malum faciat, et resistit.
RA3
Ad tertium dicendum quod facere bonum est actus completivus iustitiae, et quasi pars principalis eius. Declinare
autem a malo est actus imperfectior, et secundaria pars eius.
Et ideo est quasi pars materialis, sine qua non potest esse pars formalis completiva.
|a2 Articulus 2
AG1
Ad secundum sic proceditur. Videtur quod transgressio non sit speciale peccatum. Nulla enim species ponitur in
definitione generis. Sed transgressio ponitur in communi definitione peccati, dicit enim Ambrosius quod
peccatum est transgressio legis divinae ergo transgressio non est species peccati.
AG2
Praeterea, nulla species excedit suum genus.
Sed transgressio excedit peccatum, quia peccatum est dictum vel factum vel concupitum contra legem Dei, ut
patet per Augustinum, XXII contra faust.; transgressio est etiam contra naturam vel consuetudinem.
Ergo transgressio non est species peccati.
AG3
Praeterea, nulla species continet sub se omnes partes in quas dividitur genus. Sed peccatum transgressionis se
extendit ad omnia vitia capitalia, et etiam ad peccata cordis, oris et operis. Ergo transgressio non est speciale
peccatum.
SC
Sed contra est quod opponitur speciali virtuti, scilicet iustitiae.
CO
Respondeo dicendum quod nomen transgressionis a corporalibus motibus ad morales actus derivatum est.
Dicitur autem aliquis secundum corporalem motum transgredi ex eo quod graditur trans terminum sibi
praefixum. Terminus autem praefigitur homini, ut ultra non transeat, in moralibus per praeceptum negativum.
Et ideo transgressio proprie dicitur ex eo quod aliquis agit aliquid contra praeceptum negativum. Quod quidem
materialiter potest esse commune omnibus speciebus peccatorum, quia per quamlibet speciem peccati mortalis
homo transgreditur aliquod praeceptum divinum. Sed si accipiatur formaliter, scilicet secundum hanc specialem
rationem quod est facere contra praeceptum negativum, sic est speciale peccatum dupliciter. Uno quidem modo,
secundum quod opponitur ad genera peccatorum opposita aliis virtutibus, sicut enim ad propriam rationem
iustitiae legalis pertinet attendere debitum praecepti, ita ad propriam rationem transgressionis pertinet attendere
contemptum praecepti. Alio modo, secundum quod distinguitur ab omissione, quae contrariatur praecepto
affirmativo.
RA1
Ad primum ergo dicendum quod sicut iustitia legalis est omnis virtus subiecto et quasi materialiter, ita etiam
iniustitia legalis est materialiter omne peccatum.
Et hoc modo peccatum definivit Ambrosius, secundum scilicet rationem iniustitiae legalis.
RA2
Ad secundum dicendum quod inclinatio naturae pertinet ad praecepta legis naturalis. Consuetudo etiam honesta
habet vim praecepti, quia ut Augustinus dicit, in epistola de ieiunio sabbati mos populi Dei pro lege habendus
est.
Et ideo tam peccatum quam transgressio potest esse contra consuetudinem honestam et contra inclinationem
naturalem.
RA3
Ad tertium dicendum quod omnes enumeratae species peccatorum possunt habere transgressionem non
secundum proprias rationes, sed secundum quandam specialem rationem, ut dictum est.
Peccatum tamen omissionis omnino a transgressione distinguitur.
|a3 Articulus 3
AG1
Ad tertium sic proceditur. Videtur quod omissio non sit speciale peccatum. Omne enim peccatum aut est
originale aut actuale.
Sed omissio non est originale peccatum, quia non contrahitur per originem. Nec est actuale, quia potest esse
absque omni actu, ut supra habitum est, cum de peccatis in communi ageretur.
Ergo omissio non est speciale peccatum.
AG2
1550

