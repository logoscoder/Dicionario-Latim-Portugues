Praeterea, requies motui opponitur; vel labori qui interdum causatur ex motu. Sed Deus immobiliter, et absque
labore sua opera produxit. Non ergo dicendum est septima die a suo opere requievisse.
AG3
Si dicatur quod Deus requievit die septima quia fecit hominem requiescere, contra, requies contraponitur eius
operationi.
Sed quod dicitur, Deus creavit vel fecit hoc vel illud, non exponitur quod Deus hominem fecit creare aut facere.
Ergo nec convenienter exponi potest, ut dicatur Deus requievisse, quia fecit hominem requiescere.
SC
Sed contra est quod dicitur Gen. II, requievit Deus die septimo ab omni opere quod patrarat.
CO
Respondeo dicendum quod quies proprie opponitur motui; et per consequens labori, qui ex motu consurgit.
Quamvis autem motus proprie acceptus sit corporum, tamen nomen motus etiam ad spiritualia derivatur
dupliciter. Uno modo, secundum quod omnis operatio motus dicitur, sic enim et divina bonitas quodammodo
movetur et procedit in res, secundum quod se eis communicat, ut dionysius dicit, II cap. De div. Nom..
Alio modo, desiderium in aliud tendens quidam motus dicitur. Unde et requies dupliciter accipitur, uno modo,
pro cessatione ab operibus; alio modo, pro impletione desiderii. Et utroque modo dicitur Deus requievisse die
septima. Primo quidem, quia die septima cessavit novas creaturas condere, nihil enim postea fecit, quod non
aliquo modo praecesserit in primis operibus, ut dictum est.
Alio modo, secundum quod rebus conditis ipse non indigebat, sed seipso fruendo beatus est. Unde post
conditionem omnium operum, non dicitur quod in suis operibus requievit, quasi eis ad suam beatitudinem
indigens, sed ab eis requievit, utique in seipso, quia ipse sufficit sibi et implet desiderium suum. Et quamvis ab
aeterno in seipso requieverit, tamen quod post opera condita in seipso requievit, hoc pertinet ad septimum diem.
Et hoc est ab operibus requiescere, ut Augustinus dicit, super Gen. Ad litt..
RA1
Ad primum ergo dicendum quod Deus usque modo operatur, conservando et administrando creaturam conditam,
non autem novam creaturam condendo.
RA2
Ad secundum dicendum quod requies non opponitur labori sive motui, sed productioni novarum rerum, et
desiderio in aliud tendenti, ut dictum est.
RA3
Ad tertium dicendum quod, sicut Deus in solo se requiescit, et se fruendo beatus est; ita et nos per solam Dei
fruitionem beati efficimur. Et sic etiam facit nos a suis et nostris operibus in seipso requiescere.
Est ergo conveniens expositio, ut dicatur Deus requievisse, quia nos requiescere facit. Sed non est haec sola
ponenda, sed alia expositio est principalior et prior.
|a3 Articulus 3
AG1
Ad tertium sic proceditur. Videtur quod benedictio et sanctificatio non debeatur diei septimae. Tempus enim
aliquod consuevit dici benedictum aut sanctum, propter aliquod bonum quod in illo tempore evenit; aut propter
hoc quod aliquod malum vitatur sed Deo nihil accrescit aut deperit, sive operetur, sive ab operando cesset. Non
ergo specialis benedictio et sanctificatio debetur diei septimae.
AG2
Praeterea, benedictio a bonitate dicitur. Sed bonum est diffusivum et communicativum sui, secundum
dionysium.
Ergo magis debuerunt benedici dies in quibus creaturas produxit, quam ille dies in quo a producendis creaturis
cessavit.
AG3
Praeterea, superius in singulis creaturis quaedam benedictio commemorata est, dum in singulis operibus dictum
est, vidit Deus quod esset bonum. Non oportuit igitur quod post omnium productionem, dies septima
benediceretur.
SC
Sed contra est quod dicitur Gen. II, benedixit Deus diei septimo, et sanctificavit illum, quia in illo cessaverat ab
omni opere suo.
CO
Respondeo dicendum quod, sicut supra dictum est, requies Dei in die septima dupliciter accipitur. Primo quidem,
quantum ad hoc, quod cessavit a novis operibus condendis, ita tamen quod creaturam conditam conservat et
administrat.
Alio modo, secundum quod post opera requievit in seipso.
Quantum ergo ad primum, competit septimae diei benedictio.

359

