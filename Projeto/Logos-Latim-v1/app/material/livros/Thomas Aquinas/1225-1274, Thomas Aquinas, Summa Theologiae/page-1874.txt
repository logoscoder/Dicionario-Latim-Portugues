AG3
Praeterea, Augustinus dicit, in libro de serm. Domini in monte, quod mites sunt qui cedunt improbitatibus, et non
resistunt in malo, sed vincunt in bono malum.
Hoc autem videtur pertinere ad misericordiam vel pietatem, quae videtur esse potissima virtutum, quia super
illud I ad Tim. IV, pietas ad omnia utilis est, dicit Glossa Ambrosii quod omnis summa religionis christianae in
pietate consistit.
Ergo mansuetudo et clementia sunt maximae virtutes.
SC
Sed contra est, quia non ponuntur virtutes principales, sed adiunguntur alteri virtuti quasi principaliori.
CO
Respondeo dicendum quod nihil prohibet aliquas virtutes non esse potissimas simpliciter nec quoad omnia, sed
secundum quid et in aliquo genere. Non est autem possibile quod clementia et mansuetudo sint potissimae
virtutes simpliciter. Quia laus earum attenditur in hoc quod retrahunt a malo, inquantum scilicet diminuunt iram
vel poenam. Perfectius autem est consequi bonum quam carere malo. Et ideo virtutes quae simpliciter ordinant in
bonum, sicut fides, spes, caritas, et etiam prudentia et iustitia, sunt simpliciter maiores virtutes quam clementia et
mansuetudo.
Sed secundum quid, nihil prohibet mansuetudinem et clementiam habere quandam excellentiam inter virtutes
quae resistunt affectionibus pravis. Nam ira, quam mitigat mansuetudo, propter suum impetum maxime impedit
animum hominis ne libere iudicet veritatem. Et propter hoc, mansuetudo maxime facit hominem esse compotem
sui, unde dicitur Eccli. X, fili, in mansuetudine serva animam tuam.
Quamvis concupiscentiae delectationum tactus sint turpiores, et magis continue infestent, propter quod
temperantia magis ponitur virtus principalis, ut ex dictis patet.
Clementia vero, in hoc quod diminuit poenas, maxime videtur accedere ad caritatem, quae est potissima
virtutum, per quam bona operamur ad proximos et eorum mala impedimus.
RA1
Ad primum ergo dicendum quod mansuetudo praeparat hominem ad Dei cognitionem removendo
impedimentum. Et hoc dupliciter. Primo quidem faciendo hominem compotem sui per diminutionem irae, ut
dictum est.
Alio modo, quia ad mansuetudinem pertinet quod homo non contradicat verbis veritatis, quod plerumque aliqui
faciunt ex commotione irae.
Et ideo Augustinus dicit, in II de doct. Christ., quod mitescere est non contradicere divinae Scripturae, sive
intellectae, si aliqua vitia nostra percutit; sive non intellectae, quasi nos melius et verius sapere et praecipere
possemus.
RA2
Ad secundum dicendum quod mansuetudo et clementia reddunt hominem Deo et hominibus acceptum,
secundum quod concurrunt in eundem effectum cum caritate, quae est maxima virtutum, scilicet in subtrahendo
mala proximorum.
RA3
Ad tertium dicendum quod misericordia et pietas conveniunt quidem cum mansuetudine et clementia, inquantum
concurrunt in eundem effectum, qui est prohibere mala proximorum. Differunt tamen quantum ad motivum.
Nam pietas removet mala proximorum ex reverentia quam habet ad aliquem superiorem, puta Deum vel
parentem. Misericordia vero removet mala proximorum ex hoc quod in eis aliquis contristatur inquantum
aestimat eas ad se pertinere, ut supra dictum est, quod provenit ex amicitia, quae facit amicos de eisdem gaudere
et tristari. Mansuetudo vero hoc facit inquantum removet iram incitantem ad vindictam.
Clementia vero hoc facit ex animi lenitate, inquantum iudicat esse aequum ut aliquis non amplius puniatur.
|q158 Quaestio 158
|a0 Prologus
Deinde considerandum est de vitiis oppositis. Et primo, de iracundia, quae opponitur mansuetudini; secundo, de
crudelitate, quae opponitur clementiae. Circa iracundiam quaeruntur octo. Primo, utrum irasci possit aliquando
esse licitum. Secundo, utrum ira sit peccatum. Tertio, utrum sit peccatum mortale. Quarto, utrum sit
gravissimum peccatorum. Quinto, de speciebus irae. Sexto, utrum ira sit vitium capitale. Septimo, quae sint filiae
eius.
Octavo, utrum habeat vitium oppositum.
|a1 Articulus 1
AG1
Ad primum sic proceditur. Videtur quod irasci non possit esse licitum.

1874

