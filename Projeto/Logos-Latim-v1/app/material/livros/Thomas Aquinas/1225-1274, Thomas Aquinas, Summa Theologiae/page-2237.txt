Sed contra est quod dicitur Galat. IV, cum venit plenitudo temporis, misit Deus filium suum, factum ex muliere,
factum sub lege.
CO
Respondeo dicendum quod haec est differentia inter Christum et alios homines, quod alii homines nascuntur
subiecti necessitati temporis, Christus autem, tanquam Dominus et conditor omnium temporum, elegit sibi
tempus in quo nasceretur, sicut et matrem et locum. Et quia quae a Deo sunt ordinata sunt, et convenienter
disposita, consequens est quod convenientissimo tempore Christus nasceretur.
RA1
Ad primum ergo dicendum quod Christus venerat nos in statum libertatis reducere de statu servitutis. Et ideo,
sicut mortalitatem nostram suscepit ut nos ad vitam reduceret, ita, ut beda dicit, eo tempore dignatus est incarnari
quo, mox natus, censu caesaris adscriberetur atque, ob nostri liberationem, ipse servitio subderetur.
Tempore etiam illo, quo totus orbis sub uno principe vivebat, maxime pax fuit in mundo. Et ideo decebat ut illo
tempore Christus nasceretur, qui est pax nostra, faciens utraque unum, ut dicitur Ephes. II. Unde Hieronymus
dicit, super Isaiam, veteres revolvamus historias, et inveniemus usque ad vigesimum octavum annum caesaris
augusti in toto orbe terrarum fuisse discordiam, orto autem Domino, omnia bella cessaverunt, secundum illud
Isaiae II, non levabit gens contra gentem gladium.
Congruebat etiam ut illo tempore quo unus princeps dominabatur in mundo, Christus nasceretur, qui venerat
suos congregare in unum, ut esset unum ovile et unus pastor, ut dicitur Ioan. X.
RA2
Ad secundum dicendum quod Christus regis alienigenae tempore nasci voluit, ut impleretur prophetia Iacob
dicentis, Gen. Penult., non auferetur sceptrum de Iuda, et dux de femore eius, donec veniat qui mittendus est.
Quia, ut chrysostomus dicit, super Matth., quandiu Iudaica gens sub Iudaicis regibus, quamvis peccatoribus,
tenebatur, prophetae mittebantur ad remedium eius. Nunc autem, quando lex Dei sub potestate regis iniqui
tenebatur, nascitur Christus, quia magna et desperabilis infirmitas medicum artificiosiorem quaerebat.
RA3
Ad tertium dicendum quod, sicut dicitur in libro de quaest. Novi et vet. Test., tunc Christus nasci voluit, quando
lux diei crementum incipit accipere, ut ostenderetur quod ipse venerat ut homines crescerent in lucem divinam,
secundum illud Luc. I, illuminare his qui in tenebris et umbra mortis sedent.
Similiter etiam asperitatem hiemis elegit ad nativitatem, ut ex tunc carnis afflictionem pateretur pro nobis.
|q36 Quaestio 36
|a0 Prologus
Deinde considerandum est de manifestatione Christi nati. Et circa hoc quaeruntur octo. Primo, utrum nativitas
Christi debuerit omnibus esse manifesta. Secundo, utrum debuerit aliquibus manifestari. Tertio, quibus
manifestari debuerit. Quarto, utrum ipse se debuerit manifestare, vel potius manifestari per alios.
Quinto, per quae alia manifestari debuerit. Sexto, de ordine manifestationum. Septimo, de stella per quam
manifestata fuit eius nativitas. Octavo, de veneratione magorum, qui per stellam nativitatem Christi cognoverunt.
|a1 Articulus 1
AG1
Ad primum sic proceditur. Videtur quod Christi nativitas debuerit omnibus esse manifesta. Impletio enim debet
promissioni respondere. Sed de promissione adventus Christi dicitur in Psalmo, Deus manifeste veniet.
Venit autem per carnis nativitatem. Ergo videtur quod eius nativitas debuit esse toti mundo manifesta.
AG2
Praeterea, I ad Tim. I dicitur, Christus in hunc mundum venit peccatores salvos facere.
Sed hoc non fit nisi inquantum eis gratia Christi manifestatur, secundum illud Tit. II, apparuit gratia salvatoris
nostri Dei omnibus hominibus, erudiens nos ut, abnegantes impietatem et saecularia desideria, sobrie et pie et
iuste vivamus in hoc saeculo.
Ergo videtur quod Christi nativitas debuerit esse omnibus manifesta.
AG3
Praeterea, Deus super omnia pronior est ad miserendum, secundum illud Psalmi, miserationes eius super omnia
opera eius.
Sed in secundo adventu, quo iustitias iudicabit, veniet omnibus manifestus, secundum illud Matth. XXIV, sicut
fulgur exit ab oriente et paret usque in occidentem, ita erit adventus filii hominis.
Ergo multo magis primus, quo natus est in mundo secundum carnem, debuit omnibus esse manifestus.
SC
Sed contra est quod dicitur Isaiae XLV, tu es Deus absconditus, sanctus Israel, salvator.
Et Isaiae LIII, quasi absconditus est vultus eius et despectus.
CO
2237

