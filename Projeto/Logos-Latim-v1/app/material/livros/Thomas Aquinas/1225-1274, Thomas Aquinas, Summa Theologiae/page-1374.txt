Principium quidem est ut aliquis diminuat gloriam alterius vel in occulto, et sic est susurratio; vel manifeste, et
sic est detractio. Medium autem est quia aliquis intendens diminuere gloriam alterius aut potest, et sic est
exultatio in adversis; aut non potest, et sic est afflictio in prosperis.
Terminus autem est in ipso odio, quia sicut bonum delectans causat amorem, ita tristitia causat odium, ut supra
dictum est.
Afflictio autem in prosperis proximi uno modo est ipsa invidia, inquantum scilicet aliquis tristatur de prosperis
alicuius secundum quod habent quandam gloriam. Alio vero modo est filia invidiae, secundum quod prospera
proximi eveniunt contra conatum invidentis, qui nititur impedire. Exultatio autem in adversis non est directe
idem quod invidia, sed ex ea sequitur, nam ex tristitia de bono proximi, quae est invidia, sequitur exultatio de
malo eiusdem.
|q37 Quaestio 37
|a0 Prologus
Deinde considerandum est de peccatis quae opponuntur paci.
Et primo, de discordia, quae est in corde; secundo, de contentione, quae est in ore; tertio, de his quae pertinent ad
opus, scilicet, de schismate, rixa et bello.
Circa primum quaeruntur duo, primo, utrum discordia sit peccatum.
Secundo, utrum sit filia inanis gloriae.
|a1 Articulus 1
AG1
Ad primum sic proceditur. Videtur quod discordia non sit peccatum.
Discordare enim ab aliquo est recedere ab alterius voluntate.
Sed hoc non videtur esse peccatum, quia voluntas proximi non est regula voluntatis nostrae, sed sola voluntas
divina.
Ergo discordia non est peccatum.
AG2
Praeterea, quicumque inducit aliquem ad peccandum, et ipse peccat.
Sed inducere inter aliquos discordiam non videtur esse peccatum, dicitur enim Act. XXIII, quod sciens Paulus
quia una pars esset sadducaeorum et altera Pharisaeorum, exclamavit in Concilio, viri fratres, ego Pharisaeus
sum, filius Pharisaeorum, de spe et resurrectione mortuorum ego iudicor. Et cum haec dixisset, facta est
dissensio inter Pharisaeos et sadducaeos.
Ergo discordia non est peccatum.
AG3
Praeterea, peccatum, praecipue mortale, in sanctis viris non invenitur. Sed in sanctis viris invenitur discordia,
dicitur enim Act. XV, facta est dissensio inter Paulum et barnabam, ita ut discederent ab invicem.
Ergo discordia non est peccatum, et maxime mortale.
SC
Sed contra est quod ad Gal. V dissensiones, idest discordiae, ponuntur inter opera carnis, de quibus subditur, qui
talia agunt, regnum Dei non consequuntur.
Nihil autem excludit a regno Dei nisi peccatum mortale.
Ergo discordia est peccatum mortale.
CO
Respondeo dicendum quod discordia concordiae opponitur.
Concordia autem, ut supra dictum est, ex caritate causatur, inquantum scilicet caritas multorum corda coniungit
in aliquid unum, quod est principaliter quidem bonum divinum, secundario autem bonum proximi. Discordia
igitur ea ratione est peccatum, inquantum huiusmodi concordiae contrariatur. Sed sciendum quod haec concordia
per discordiam tollitur dupliciter, uno quidem modo, per se; alio vero modo, per accidens. Per se quidem in
humanis actibus et motibus dicitur esse id quod est secundum intentionem. Unde per se discordat aliquis a
proximo quando scienter et ex intentione dissentit a bono divino et a proximi bono, in quo debet consentire. Et
hoc est peccatum mortale ex suo genere, propter contrarietatem ad caritatem, licet primi motus huius discordiae,
propter imperfectionem actus, sint peccata venialia.
Per accidens autem in humanis actibus consideratur ex hoc quod aliquid est praeter intentionem. Unde cum
intentio aliquorum est ad aliquod bonum quod pertinet ad honorem Dei vel utilitatem proximi, sed unus aestimat
hoc esse bonum, alius autem habet contrariam opinionem, discordia tunc est per accidens contra bonum divinum
vel proximi. Et talis discordia non est peccatum, nec repugnat caritati, nisi huiusmodi discordia sit vel cum errore
circa ea quae sunt de necessitate salutis, vel pertinacia indebite adhibeatur, cum etiam supra dictum est quod
concordia quae est caritatis effectus est unio voluntatum, non unio opinionum. Ex quo patet quod discordia

1374

