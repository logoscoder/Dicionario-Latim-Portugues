Ad primum ergo dicendum quod fides et caritas consistunt in voluntate hominum, ita tamen quod habitus harum
et aliarum virtutum requirunt potentiam voluntatis, quae est in pueris; sed actus virtutum requirunt actum
voluntatis, qui non est in pueris.
Et hoc modo Augustinus dicit, in libro de baptismo parvulorum, quod parvulum, etsi nondum illa fides quae in
credentium voluntate consistit, iam tamen ipsius fidei sacramentum, quod scilicet causat habitum fidei, fidelem
facit.
RA2
Ad secundum dicendum quod, sicut Augustinus dicit, in libro de caritate, nemo ex aqua et spiritu sancto
renascitur nisi volens.
Quod non de parvulis, sed de adultis intelligendum est. Et similiter de adultis intelligendum est quod homo a
Christo sine ipso non iustificatur. Quod autem parvuli baptizandi, prout viribus possunt, reluctantur, non eis
imputatur, quia in tantum nesciunt quid faciunt, ut nec facere videantur, ut Augustinus dicit, in libro de
praesentia Dei ad Dardanum.
RA3
Ad tertium dicendum quod, sicut Augustinus dicit, parvulis mater ecclesia aliorum pedes accommodat ut
veniant, aliorum cor ut credant, aliorum linguam ut fateantur.
Et ita pueri credunt, non per actum proprium, sed per fidem ecclesiae, quae eis communicatur.
Et huius fidei virtute conferuntur eis gratia et virtutes.
RA4
Ad quartum dicendum quod carnalis intentio deferentium pueros ad baptismum nihil eis nocet, sicut nec culpa
unius nocet alteri, nisi consentiat.
Unde Augustinus dicit, in epistola ad bonifacium, non illud te moveat quod quidam non ea fide ad baptismum
percipiendum parvulos ferunt ut gratia spirituali ad vitam regenerentur aeternam, sed hoc eos putant remedio
corporalem retinere vel recipere sanitatem. Non enim propterea illi non regenerantur, quia non ab istis hac
intentione offeruntur.
|a7 Articulus 7
AG1
Ad septimum sic proceditur. Videtur quod effectus baptismi non sit apertio ianuae regni caelestis. Illud enim
quod est apertum, non indiget apertione. Sed ianua regni caelestis est aperta per passionem Christi, unde Apoc.
IV dicitur, post haec vidi Ostium magnum apertum in caelo.
Non est ergo effectus baptismi apertio ianuae regni caelestis.
AG2
Praeterea, baptismus omni tempore ex quo institutus fuit, habet suum effectum. Sed quidam baptizati sunt
baptismo Christi ante eius passionem, ut habetur Ioan. III, quibus, si tunc decessissent, introitus regni caelestis
non patebat, in quod nullus ante Christum introivit, secundum illud Mich. II, ascendit pandens iter ante eos.
Non est ergo effectus baptismi apertio ianuae regni caelestis.
AG3
Praeterea, baptizati adhuc sunt obnoxii morti et aliis poenalitatibus vitae praesentis, ut supra dictum est.
Sed nulli est apertus aditus regni caelestis quandiu est obnoxius poenae, sicut patet de illis qui sunt in Purgatorio.
Non ergo est effectus baptismi apertio ianuae regni caelestis.
SC
Sed contra est quod super illud Luc. III, apertum est caelum, dicit Glossa bedae, virtus hic baptismatis ostenditur,
de quo quisque cum egreditur, ei regni caelestis ianua aperitur.
CO
Respondeo dicendum quod aperire ianuam regni caelestis est amovere impedimentum quo aliquis impeditur
regnum caeleste intrare. Hoc autem impedimentum est culpa et reatus poenae.
Ostensum est autem supra quod per baptismum totaliter omnis culpa et etiam omnis reatus poenae tollitur. Unde
consequens est quod effectus baptismi sit apertio regni caelestis.
RA1
Ad primum ergo dicendum quod baptismus intantum aperit baptizato ianuam regni caelestis, inquantum
incorporat eum passioni Christi, virtutem eius homini applicando.
RA2
Ad secundum dicendum quod, quando passio Christi nondum erat realiter perfecta sed solum in fide credentium,
baptismus proportionaliter causabat ianuae apertionem, non quidem in re, sed in spe. Baptizati enim tunc
decedentes ex certa spe introitum regni caelestis expectabant.
RA3
Ad tertium dicendum quod baptizatus non est obnoxius morti et poenalitatibus vitae praesentis propter reatum
personae, sed propter statum naturae. Et ideo propter hoc non impeditur ab introitu regni caelestis, quando anima
separatur a corpore per mortem, quasi iam persoluto eo quod naturae debebatur.
2441

