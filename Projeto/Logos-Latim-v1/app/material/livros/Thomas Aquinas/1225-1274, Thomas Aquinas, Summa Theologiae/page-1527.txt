SC
Sed contra, nihil meretur poenam aeternam inferni nisi peccatum mortale. Sed convicium vel contumelia meretur
poenam inferni, secundum illud Matth. V, qui dixerit fratri suo, fatue, reus erit Gehennae ignis.
Ergo convicium vel contumelia est peccatum mortale.
CO
Respondeo dicendum quod, sicut supra dictum est, verba inquantum sunt soni quidam, non sunt in nocumentum
aliorum, sed inquantum significant aliquid. Quae quidem significatio ex interiori affectu procedit. Et ideo in
peccatis verborum maxime considerandum videtur ex quo affectu aliquis verba proferat. Cum igitur convicium,
seu contumelia, de sui ratione importet quandam dehonorationem, si intentio proferentis ad hoc feratur ut aliquis
per verba quae profert honorem alterius auferat, hoc proprie et per se est dicere convicium vel contumeliam. Et
hoc est peccatum mortale, non minus quam furtum vel rapina, non enim homo minus amat suum honorem quam
rem possessam. Si vero aliquis verbum convicii vel contumeliae alteri dixerit, non tamen animo dehonorandi,
sed forte propter correctionem vel propter aliquid huiusmodi, non dicit convicium vel contumeliam formaliter et
per se, sed per accidens et materialiter, inquantum scilicet dicit id quod potest esse convicium, vel contumelia.
Unde hoc potest esse quandoque peccatum veniale; quandoque autem absque omni peccato.
In quo tamen necessaria est discretio, ut moderate homo talibus verbis utatur. Quia posset esse ita grave
convicium quod, per incautelam prolatum, auferret honorem eius contra quem proferretur. Et tunc posset homo
peccare mortaliter etiam si non intenderet dehonorationem alterius. Sicut etiam si aliquis, incaute alium ex ludo
percutiens, graviter laedat, culpa non caret.
RA1
Ad primum ergo dicendum quod ad eutrapelum pertinet dicere aliquod leve convicium, non ad dehonorationem
vel ad contristationem eius in quem dicitur, sed magis causa delectationis et ioci. Et hoc potest esse sine peccato,
si debitae circumstantiae observantur. Si vero aliquis non reformidet contristare eum in quem profertur
huiusmodi iocosum convicium, dummodo aliis risum excitet, hoc est vitiosum, ut ibidem dicitur.
RA2
Ad secundum dicendum quod sicut licitum est aliquem verberare vel in rebus damnificare causa disciplinae, ita
etiam et causa disciplinae potest aliquis alteri, quem debet corrigere, verbum aliquod conviciosum dicere. Et hoc
modo Dominus discipulos vocavit stultos, et apostolus Galatas insensatos.
Tamen, sicut dicit Augustinus, in libro de serm. Dom. In monte, raro, et ex magna necessitate obiurgationes sunt
adhibendae, in quibus non nobis, sed ut Domino serviatur, instemus.
RA3
Ad tertium dicendum quod, cum peccatum convicii vel contumeliae ex animo dicentis dependeat, potest
contingere quod sit peccatum veniale, si sit leve convicium, non multum hominem dehonestans, et proferatur ex
aliqua animi levitate, vel ex levi ira, absque firmo proposito aliquem dehonestandi, puta cum aliquis intendit
aliquem per huiusmodi verbum leviter contristare.
|a3 Articulus 3
AG1
Ad tertium sic proceditur. Videtur quod aliquis non debeat contumelias sibi illatas sustinere. Qui enim sustinet
contumeliam sibi illatam, audaciam nutrit conviciantis. Sed hoc non est faciendum. Ergo homo non debet
sustinere contumeliam sibi illatam, sed magis convicianti respondere.
AG2
Praeterea, homo debet plus se diligere quam alium. Sed aliquis non debet sustinere quod alteri convicium
inferatur, unde dicitur Prov. XXVI, qui imponit stulto silentium, iras mitigat.
Ergo etiam aliquis non debet sustinere contumelias illatas sibi.
AG3
Praeterea, non licet alicui vindicare seipsum, secundum illud, mihi vindictam, et ego retribuam.
Sed aliquis non resistendo contumeliae se vindicat, secundum illud chrysostomi, si vindicare vis, sile, et
funestam ei dedisti plagam.
Ergo aliquis non debet, silendo, sustinere verba contumeliosa, sed magis respondere.
SC
Sed contra est quod dicitur in psalm., qui inquirebant mala mihi, locuti sunt vanitates; et postea subdit, ego
autem tanquam surdus non audiebam, et sicut mutus non aperiens os suum.
CO
Respondeo dicendum quod sicut patientia necessaria est in his quae contra nos fiunt, ita etiam in his quae contra
nos dicuntur. Praecepta autem patientiae in his quae contra nos fiunt, sunt in praeparatione animae habenda, sicut
Augustinus, in libro de serm. Dom. In monte, exponit illud praeceptum Domini, si quis percusserit te in una
maxilla, praebe ei et aliam, ut scilicet homo sit paratus hoc facere, si opus fuerit; non tamen hoc semper tenetur
facere actu, quia nec ipse Dominus hoc fecit, sed, cum suscepisset alapam, dixit, quid me caedis? ut habetur
Ioan. XVIII.
1527

