nostri boni vel mali habent rationem meriti vel demeriti apud Deum. Ratione quidem ipsius, inquantum est
ultimus hominis finis, est autem debitum ut ad finem ultimum omnes actus referantur, ut supra habitum est.
Unde qui facit actum malum non referibilem in Deum, non servat honorem Dei, qui ultimo fini debetur. Ex parte
vero totius communitatis universi, quia in qualibet communitate ille qui regit communitatem, praecipue habet
curam boni communis, unde ad eum pertinet retribuere pro his quae bene vel male fiunt in communitate. Est
autem Deus gubernator et rector totius universi, sicut in primo habitum est, et specialiter rationalium
creaturarum. Unde manifestum est quod actus humani habent rationem meriti vel demeriti per comparationem ad
ipsum, alioquin sequeretur quod Deus non haberet curam de actibus humanis.
RA1
Ad primum ergo dicendum quod per actum hominis Deo secundum se nihil potest accrescere vel deperire, sed
tamen homo, quantum in se est, aliquid subtrahit Deo, vel ei exhibet, cum servat vel non servat ordinem quem
Deus instituit.
RA2
Ad secundum dicendum quod homo sic movetur a Deo ut instrumentum, quod tamen non excluditur quin
moveat seipsum per liberum arbitrium, ut ex supradictis patet.
Et ideo per suum actum meretur vel demeretur apud Deum.
RA3
Ad tertium dicendum quod homo non ordinatur ad communitatem politicam secundum se totum, et secundum
omnia sua, et ideo non oportet quod quilibet actus eius sit meritorius vel demeritorius per ordinem ad
communitatem politicam. Sed totum quod homo est, et quod potest et habet, ordinandum est ad Deum, et ideo
omnis actus hominis bonus vel malus habet rationem meriti vel demeriti apud Deum, quantum est ex ipsa ratione
actus.
|q22 Quaestio 22
|a0 Prologus
Post hoc considerandum est de passionibus animae, et primo, in generali; secundo, in speciali. In generali autem,
quatuor occurrunt circa eas consideranda, primo quidem, de subiecto earum; secundo, de differentia earum;
tertio, de comparatione earum ad invicem; quarto, de malitia et bonitate ipsarum. Circa primum quaeruntur tria.
Primo, utrum aliqua passio sit in anima. Secundo, utrum magis in parte appetitiva quam in apprehensiva. Tertio,
utrum magis sit in appetitu sensitivo quam intellectivo, qui dicitur voluntas.
|a1 Articulus 1
AG1
Ad primum sic proceditur. Videtur quod nulla passio sit in anima.
Pati enim est proprium materiae. Sed anima non est composita ex materia et forma, ut in primo habitum est.
Ergo nulla passio est in anima.
AG2
Praeterea, passio est motus, ut dicitur in III physic..
Sed anima non movetur, ut probatur in I de anima.
Ergo passio non est in anima.
AG3
Praeterea, passio est via in corruptionem, nam omnis passio, magis facta, abiicit a substantia, ut dicitur in libro
topicorum.
Sed anima est incorruptibilis. Ergo nulla passio est in anima.
SC
Sed contra est quod apostolus dicit, ad Rom. VII, cum essemus in carne, passiones peccatorum, quae per legem
erant, operabantur in membris nostris.
Peccata autem sunt proprie in anima.
Ergo et passiones, quae dicuntur peccatorum, sunt in anima.
CO
Respondeo dicendum quod pati dicitur tripliciter. Uno modo, communiter, secundum quod omne recipere est
pati, etiam si nihil abiiciatur a re, sicut si dicatur aerem pati, quando illuminatur.
Hoc autem magis proprie est perfici, quam pati. Alio modo dicitur pati proprie, quando aliquid recipitur cum
alterius abiectione.
Sed hoc contingit dupliciter. Quandoque enim abiicitur id quod non est conveniens rei, sicut cum corpus
animalis sanatur, dicitur pati, quia recipit sanitatem, aegritudine abiecta. Alio modo, quando e converso
contingit, sicut aegrotare dicitur pati, quia recipitur infirmitas, sanitate abiecta. Et hic est propriissimus modus
passionis. Nam pati dicitur ex eo quod aliquid trahitur ad agentem, quod autem recedit ab eo quod est sibi
conveniens, maxime videtur ad aliud trahi.
701

