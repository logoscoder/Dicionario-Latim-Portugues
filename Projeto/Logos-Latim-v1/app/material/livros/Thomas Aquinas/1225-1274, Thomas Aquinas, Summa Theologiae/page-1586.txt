Dicit enim apostolus, Rom. III, quaecumque lex loquitur, his qui sunt in lege loquitur.
Sed lex de sacrificiis non fuit omnibus data, sed soli populo Hebraeorum. Ergo non omnes ad sacrificia
tenebantur.
AG2
Praeterea, sacrificia Deo offeruntur ad aliquid significandum.
Sed non est omnium huiusmodi significationes intelligere.
Ergo non omnes tenentur ad sacrificia offerenda.
AG3
Praeterea, ex hoc sacerdotes dicuntur quod Deo sacrificium offerunt. Sed non omnes sunt sacerdotes.
SC
Sed contra est quod sacrificium offerre est de lege naturae, ut supra habitum est.
Ad ea autem quae sunt legis naturae omnes tenentur. Ergo omnes tenentur ad sacrificium Deo offerendum.
CO
Respondeo dicendum quod duplex est sacrificium, sicut dictum est.
Quorum primum et principale est sacrificium interius, ad quod omnes tenentur, omnes enim tenentur Deo
devotam mentem offerre.
Aliud autem est sacrificium exterius. Quod in duo dividitur. Nam quoddam est quod ex hoc solum laudem habet
quod Deo aliquid exterius offertur in protestationem divinae subiectionis.
Et ad hoc aliter tenentur illi qui sunt sub lege nova vel veteri, aliter illi qui non sunt sub lege. Nam illi qui sunt
sub lege, tenentur ad determinata sacrificia offerenda secundum legis praecepta. Illi vero qui non erant sub lege,
tenebantur ad aliqua exterius facienda in honorem divinum, secundum condecentiam ad eos inter quos
habitabant, non autem determinate ad haec vel ad illa. Aliud vero est exterius sacrificium quando actus exteriores
aliarum virtutum in divinam reverentiam assumuntur. Quorum quidam cadunt sub praecepto, ad quos omnes
tenentur, quidam vero sunt supererogationis, ad quos non omnes tenentur.
RA1
Ad primum ergo dicendum quod ad illa determinata sacrificia quae in lege erant praecepta, non omnes
tenebantur, tenebantur tamen ad aliqua sacrificia interiora vel exteriora, ut dictum est.
RA2
Ad secundum dicendum quod quamvis non omnes sciant explicite virtutem sacrificiorum, sciunt tamen
implicite, sicut et habent fidem implicitam, ut supra habitum est.
RA3
Ad tertium dicendum quod sacerdotes offerunt sacrificia quae sunt specialiter ordinata ad cultum divinum, non
solum pro se, sed etiam pro aliis. Quaedam vero sunt alia sacrificia quae quilibet potest pro se Deo offerre, ut ex
supradictis patet.
|q86 Quaestio 86
|a0 Prologus
Deinde considerandum est de oblationibus et primitiis.
Et circa hoc quaeruntur quatuor. Primo, utrum aliquae oblationes sint de necessitate praecepti. Secundo, quibus
oblationes debeantur. Tertio, de quibus rebus fieri debeant. Quarto, specialiter de oblationibus primitiarum,
utrum ad eas homines ex necessitate teneantur.
|a1 Articulus 1
AG1
Ad primum sic proceditur. Videtur quod homines non teneantur ad oblationes ex necessitate praecepti. Non enim
homines tempore evangelii tenentur ad observanda caeremonialia praecepta veteris legis, ut supra habitum est.
Sed oblationes offerre ponitur inter caeremonialia praecepta veteris legis, dicitur enim Exod. XXIII, tribus
vicibus per singulos annos mihi festa celebrabitis, et postea subditur, non apparebis in conspectu meo vacuus.
Ergo ad oblationes non tenentur nunc homines ex necessitate praecepti.
AG2
Praeterea, oblationes, antequam fiant, in voluntate hominis consistunt, ut videtur per hoc quod Dominus dicit,
Matth. V, si offers munus tuum ad altare, quasi hoc arbitrio offerentium relinquatur. Postquam autem oblationes
sunt factae, non restat locus iterato eas offerendi.
Ergo nullo modo aliquis ex necessitate praecepti ad oblationes tenetur.
AG3
Praeterea, quicumque aliquid tenetur reddere ecclesiae, si non reddat, potest ad id compelli per subtractionem
ecclesiasticorum sacramentorum. Sed illicitum videtur his qui offerre noluerint ecclesiastica sacramenta
denegare, secundum illud decretum sextae synodi quod habetur I, qu. I, nullus qui sacram communionem
dispensat, a percipiente gratiam aliquid exigat, si vero exegerit, deponatur.
1586

