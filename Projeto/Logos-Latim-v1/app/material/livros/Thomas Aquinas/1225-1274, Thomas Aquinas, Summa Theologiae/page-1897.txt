Praeterea, omne peccatum contrariatur caritati. Sed peccatum superbiae non videtur contrariari caritati, neque
quantum ad dilectionem Dei, neque quantum ad dilectionem proximi, quia excellentia quam quis inordinate per
superbiam appetit, non semper contrariatur honori Dei aut utilitati proximi.
Ergo superbia non est peccatum mortale.
AG3
Praeterea, omne peccatum mortale contrariatur virtuti.
Sed superbia non contrariatur virtuti, sed potius ex ea oritur, quia, ut Gregorius dicit, XXXIV Moral., aliquando
homo ex summis caelestibusque virtutibus intumescit.
Ergo superbia non est peccatum mortale.
SC
Sed contra est quod Gregorius, in eodem libro, dicit quod evidentissimum reproborum signum superbia est, at
contra, humilitas electorum.
Sed homines non fiunt reprobi pro peccatis venialibus.
Ergo superbia non est peccatum veniale, sed mortale.
CO
Respondeo dicendum quod superbia humilitati opponitur.
Humilitas autem proprie respicit subiectionem hominis ad Deum, ut supra dictum est.
Unde e contrario superbia proprie respicit defectum huius subiectionis, secundum scilicet quod aliquis se extollit
supra id quod est sibi praefixum secundum divinam regulam vel mensuram; contra id quod apostolus dicit, nos
autem non in immensum gloriamur, sed secundum mensuram qua mensus est nobis Deus.
Et ideo dicitur Eccli. X, quod initium superbiae hominis est apostatare a Deo, scilicet, in hoc radix superbiae
consideratur, quod homo aliqualiter non subditur Deo et regulae ipsius. Manifestum est autem quod hoc ipsum
quod est non subiici Deo, habet rationem peccati mortalis, hoc enim est averti a Deo. Unde consequens est quod
superbia, secundum suum genus, sit peccatum mortale.
Sicut tamen in aliis quae ex suo genere sunt peccata mortalia, puta in fornicatione et adulterio, sunt aliqui motus
qui sunt peccata venialia propter eorum imperfectionem, quia scilicet praeveniunt rationis iudicium et sunt
praeter eius consensum; ita etiam et circa superbiam accidit quod aliqui motus superbiae sunt peccata venialia,
dum eis ratio non consentit.
RA1
Ad primum ergo dicendum quod, sicut supra dictum est, superbia non est universale peccatum secundum suam
essentiam, sed per quandam redundantiam, inquantum scilicet ex superbia omnia peccata oriri possunt. Unde non
sequitur quod omnia peccata sint mortalia, sed solum quando oriuntur ex superbia completa, quam diximus esse
peccatum mortale.
RA2
Ad secundum dicendum quod superbia semper quidem contrariatur dilectioni divinae, inquantum scilicet
superbus non se subiicit divinae regulae prout debet. Et quandoque etiam contrariatur dilectioni proximi,
inquantum scilicet aliquis inordinate se praefert proximo, aut ab eius subiectione se subtrahit.
In quo etiam derogatur divinae regulae, ex qua sunt hominum ordines instituti, prout scilicet unus eorum sub alio
esse debet.
RA3
Ad tertium dicendum quod superbia non oritur ex virtutibus sicut ex causa per se, sed sicut ex causa per
accidens, inquantum scilicet aliquis ex virtutibus occasiones superbiae sumit.
Nihil autem prohibet quin unum contrariorum sit alterius causa per accidens, ut dicitur in VIII physic..
Unde etiam et de ipsa humilitate aliqui superbiunt.
|a6 Articulus 6
AG1
Ad sextum sic proceditur. Videtur quod superbia non sit gravissimum peccatorum. Quanto enim aliquod
peccatum difficilius cavetur, tanto videtur esse levius. Sed superbia difficillime cavetur, quia sicut Augustinus
dicit, in regula, cetera peccata in malis operibus exercentur, ut fiant, superbia vero bonis operibus insidiatur, ut
pereant.
Ergo superbia non est gravissimum peccatum.
AG2
Praeterea, maius malum maiori bono opponitur, ut Philosophus dicit, in VIII ethic..
Sed humilitas, cui opponitur superbia, non est maxima virtutum, ut supra habitum est.
Ergo et vitia quae opponuntur maioribus virtutibus, puta infidelitas, desperatio, odium Dei, homicidium, et alia
huiusmodi, sunt graviora peccata quam superbia.
AG3

1897

