Ergo lex nova non est lex indita.
SC
Sed contra est quod lex nova est lex novi testamenti.
Sed lex novi testamenti est indita in corde.
Apostolus enim, ad Heb. VIII, dicit, inducens auctoritatem quae habetur Ierem. XXXI, ecce dies venient, dicit
Dominus, et consummabo super domum Israel et super domum Iuda testamentum novum, et exponens quid sit
hoc testamentum, dicit, quia hoc est testamentum quod disponam domui Israel, dando leges meas in mentem
eorum, et in corde eorum superscribam eas.
Ergo lex nova est lex indita.
CO
Respondeo dicendum quod unaquaeque res illud videtur esse quod in ea est potissimum, ut Philosophus dicit, in
IX ethic..
Id autem quod est potissimum in lege novi testamenti, et in quo tota virtus eius consistit, est gratia spiritus sancti,
quae datur per fidem Christi. Et ideo principaliter lex nova est ipsa gratia spiritus sancti, quae datur Christi
fidelibus. Et hoc manifeste apparet per apostolum, qui, ad Rom. III, dicit, ubi est ergo gloriatio tua? exclusa est.
Per quam legem? factorum? non, sed per legem fidei, ipsam enim fidei gratiam legem appellat.
Et expressius ad Rom. VIII dicitur, lex spiritus vitae in Christo Iesu liberavit me a lege peccati et mortis.
Unde et Augustinus dicit, in libro de spiritu et littera, quod sicut lex factorum scripta fuit in tabulis lapideis, ita
lex fidei scripta est in cordibus fidelium.
Et alibi dicit in eodem libro, quae sunt leges Dei ab ipso Deo scriptae in cordibus, nisi ipsa praesentia spiritus
sancti? habet tamen lex nova quaedam sicut dispositiva ad gratiam spiritus sancti, et ad usum huius gratiae
pertinentia, quae sunt quasi secundaria in lege nova, de quibus oportuit instrui fideles Christi et verbis et scriptis,
tam circa credenda quam circa agenda. Et ideo dicendum est quod principaliter nova lex est lex indita,
secundario autem est lex scripta.
RA1
Ad primum ergo dicendum quod in Scriptura evangelii non continentur nisi ea quae pertinent ad gratiam spiritus
sancti vel sicut dispositiva, vel sicut ordinativa ad usum huius gratiae. Sicut dispositiva quidem quantum ad
intellectum per fidem, per quam datur spiritus sancti gratia, continentur in evangelio ea quae pertinent ad
manifestandam divinitatem vel humanitatem Christi. Secundum affectum vero, continentur in evangelio ea quae
pertinent ad contemptum mundi, per quem homo fit capax gratiae spiritus sancti, mundus enim, idest amatores
mundi, non potest capere spiritum sanctum, ut habetur Ioan. XIV.
Usus vero spiritualis gratiae est in operibus virtutum, ad quae multipliciter Scriptura novi testamenti homines
exhortatur.
RA2
Ad secundum dicendum quod dupliciter est aliquid inditum homini. Uno modo, pertinens ad naturam humanam,
et sic lex naturalis est lex indita homini.
Alio modo est aliquid inditum homini quasi naturae superadditum per gratiae donum. Et hoc modo lex nova est
indita homini, non solum indicans quid sit faciendum, sed etiam adiuvans ad implendum.
RA3
Ad tertium dicendum quod nullus unquam habuit gratiam spiritus sancti nisi per fidem Christi explicitam vel
implicitam. Per fidem autem Christi pertinet homo ad novum testamentum. Unde quibuscumque fuit lex gratiae
indita, secundum hoc ad novum testamentum pertinebant.
|a2 Articulus 2
AG1
Ad secundum sic proceditur. Videtur quod lex nova non iustificet. Nullus enim iustificatur nisi legi Dei obediat;
secundum illud ad Heb. V, factus est, scilicet Christus, omnibus obtemperantibus sibi causa salutis aeternae.
Sed evangelium non semper hoc operatur quod homines ei obediant, dicitur enim Rom. X, non omnes obediunt
evangelio.
Ergo lex nova non iustificat.
AG2
Praeterea, apostolus probat, ad Rom., quod lex vetus non iustificabat, quia ea adveniente praevaricatio crevit,
habetur enim ad Rom. IV, lex iram operatur, ubi enim non est lex, nec praevaricatio.
Sed multo magis lex nova praevaricationem addidit, maiori enim poena est dignus qui post legem novam datam
adhuc peccat; secundum illud Heb. X, irritam quis faciens legem Moysi, sine ulla miseratione, duobus vel tribus
testibus, moritur. Quanto magis putatis deteriora mereri supplicia, qui filium Dei conculcaverit, etc.? ergo lex
nova non iustificat, sicut nec vetus.
AG3
Praeterea, iustificare est proprius effectus Dei; secundum illud ad Rom. VIII, Deus qui iustificat.
Sed lex vetus fuit a Deo, sicut et lex nova.
1124

