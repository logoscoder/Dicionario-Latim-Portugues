Ad quintum sic proceditur. Videtur quod etiam aliquis gradus prophetiae est in beatis. Moyses enim, ut dictum
est, vidit divinam essentiam. Qui tamen propheta dicitur.
Ergo, pari ratione, beati possunt dici prophetae.
AG2
Praeterea, prophetia est divina revelatio. Sed divinae revelationes fiunt etiam Angelis beatis.
Ergo etiam Angeli beati possunt dici prophetae.
AG3
Praeterea, Christus ab instanti conceptionis fuit comprehensor.
Et tamen ipse prophetam se nominat, Matth. XIII, ubi dicit, non est propheta sine honore nisi in patria sua.
Ergo etiam comprehensores et beati possunt dici prophetae.
AG4
Praeterea, de Samuele dicitur, Eccli. XLVI, exaltavit vocem eius de terra in prophetia, delere impietatem gentis.
Ergo, eadem ratione, alii sancti post mortem possunt dici prophetae.
SC
Sed contra est quod II Pet. I, sermo propheticus comparatur lucernae lucenti in caliginoso loco.
Sed in beatis nulla est caligo. Ergo non possunt dici prophetae.
CO
Respondeo dicendum quod prophetia importat visionem quandam alicuius supernaturalis veritatis ut procul
existentis.
Quod quidem contingit esse dupliciter. Uno modo, ex parte ipsius cognitionis, quia videlicet veritas
supernaturalis non cognoscitur in seipsa, sed in aliquibus suis effectibus. Et adhuc erit magis procul si hoc fit per
figuras corporalium rerum, quam per intelligibiles effectus. Et talis maxime est visio prophetica quae fit per
similitudines corporalium rerum. Alio modo visio est procul ex parte ipsius videntis, qui scilicet non est totaliter
in ultimam perfectionem adductus, secundum illud II ad Cor. V, quandiu in corpore sumus, peregrinamur a
Domino.
Neutro autem modo beati sunt procul.
Unde non possunt dici prophetae.
RA1
Ad primum ergo dicendum quod visio illa Moysi fuit raptim, per modum passionis, non autem permanens, per
modum beatitudinis.
Unde adhuc videns erat procul.
Propter hoc, non totaliter talis visio amittit rationem prophetiae.
RA2
Ad secundum dicendum quod Angelis fit revelatio divina non sicut procul existentibus, sed sicut iam totaliter
Deo coniunctis. Unde talis revelatio non habet rationem prophetiae.
RA3
Ad tertium dicendum quod Christus simul erat comprehensor et viator. Inquantum ergo erat comprehensor, non
competit sibi ratio prophetiae, sed solum inquantum erat viator.
RA4
Ad quartum dicendum quod etiam Samuel nondum pervenerat ad statum beatitudinis. Unde et, si voluntate Dei
ipsa anima Samuelis Sauli eventum belli praenuntiavit, Deo sibi hoc revelante, pertinet ad rationem prophetiae.
Non est autem eadem ratio de sanctis qui sunt modo in patria. Nec obstat quod arte Daemonum hoc dicitur
factum. Quia etsi Daemones animam alicuius sancti evocare non possunt, neque cogere ad aliquid agendum;
potest tamen hoc fieri divina virtute ut, dum Daemon consulitur, ipse Deus per suum nuntium veritatem enuntiat,
sicut per eliam veritatem respondit nuntiis regis qui mittebantur ad consulendum Deum Accaron, ut habetur IV
Reg. I.
Quamvis etiam dici possit quod non fuerit anima Samuelis, sed Daemon ex persona eius loquens, quem sapiens
Samuelem nominat, et eius praenuntiationem prophetiam, secundum opinionem Saulis et adstantium, qui ita
opinabantur.
|a6 Articulus 6
AG1
Ad sextum sic proceditur. Videtur quod gradus prophetiae varientur secundum temporis processum. Prophetia
enim ordinatur ad cognitionem divinorum, ut ex dictis patet.
Sed sicut Gregorius dicit, per successiones temporum crevit divinae cognitionis augmentum.
Ergo et gradus prophetiae secundum processum temporum debent distingui.
AG2
Praeterea, revelatio prophetica fit per modum divinae allocutionis ad hominem, a prophetis autem ea quae sunt
eis revelata denuntiantur et verbo et scripto.

1946

