spirituali aedificio; et pro istis patitur ignem vel temporalis tribulationis in hac vita, vel Purgatorii post hanc
vitam; et tamen salutem consequitur aeternam.
RA1
Ad primum ergo dicendum quod peccata venialia non dicuntur superaedificari spirituali fundamento quasi
directe supra ipsum posita, sed quia ponuntur iuxta ipsum; sicut accipitur ibi, super flumina Babylonis, idest
iuxta.
Quia peccata venialia non destruunt spirituale aedificium, ut dictum est.
RA2
Ad secundum dicendum quod non dicitur de quocumque aedificante lignum, faenum et stipulam, quod salvus sit
quasi per ignem, sed solum de eo qui aedificat supra fundamentum. Quod quidem non est fides informis, ut
quidam aestimabant, sed fides formata caritate, secundum illud Ephes. III, in caritate radicati et fundati.
Ille ergo qui decedit cum peccato mortali et venialibus, habet quidem lignum, faenum et stipulam, sed non
superaedificata supra fundamentum spirituale.
Et ideo non erit salvus sic quasi per ignem.
RA3
Ad tertium dicendum quod illi qui sunt abstracti a cura temporalium rerum, etsi aliquando venialiter peccent,
tamen levia peccata venialia committunt, et frequentissime per fervorem caritatis purgantur. Unde tales non
superaedificant venialia, quia in eis modicum manent. Sed peccata venialia ipsorum qui circa terrena occupantur,
diutius manent, quia non ita frequenter recurrere possunt ad huiusmodi peccata delenda per caritatis fervorem.
RA4
Ad quartum dicendum quod, sicut Philosophus dicit, in I de caelo, omnia tribus includuntur, scilicet principio,
medio et fine.
Et secundum hoc, omnes gradus venialium peccatorum ad tria reducuntur, scilicet ad lignum, quod diutius manet
in igne; ad stipulam, quae citissime expeditur; ad faenum, quod medio modo se habet. Secundum enim quod
peccata venialia sunt maioris vel minoris adhaerentiae vel gravitatis, citius vel tardius per ignem purgantur.
|a3 Articulus 3
AG1
Ad tertium sic proceditur. Videtur quod homo in statu innocentiae potuerit peccare venialiter.
Quia super illud I ad Tim. II, Adam non est seductus, dicit Glossa, inexpertus divinae severitatis, in eo falli
potuit, ut crederet veniale esse commissum.
Sed hoc non credidisset, nisi venialiter peccare potuisset.
Ergo venialiter peccare potuit, non peccando mortaliter.
AG2
Praeterea, Augustinus dicit, XI super Gen. Ad litt., non est arbitrandum quod esset hominem deiecturus tentator,
nisi praecessisset in anima hominis quaedam elatio comprimenda.
Elatio autem deiectionem praecedens, quae facta est per peccatum mortale, non potuit esse nisi peccatum
veniale.
Similiter etiam in eodem Augustinus dicit quod virum sollicitavit aliqua experiendi cupiditas, cum mulierem
videret, sumpto vetito pomo, non esse mortuam.
Videtur etiam in eva fuisse aliquis infidelitatis motus, in hoc quod de verbis Domini dubitavit, ut patet per hoc
quod dixit, ne forte moriamur, ut habetur Gen. III.
Haec autem videntur esse venialia peccata. Ergo homo potuit venialiter peccare, antequam mortaliter peccaret.
AG3
Praeterea, peccatum mortale magis opponitur integritati primi status quam peccatum veniale. Sed homo potuit
peccare mortaliter, non obstante integritate primi status.
Ergo etiam potuit peccare venialiter.
SC
Sed contra est quod cuilibet peccato debetur aliqua poena. Sed nihil poenale esse potuit in statu innocentiae, ut
Augustinus dicit, XIV de CIV. Dei.
Ergo non potuit peccare aliquo peccato quo non eiiceretur ab illo integritatis statu.
Sed peccatum veniale non mutat statum hominis.
Ergo non potuit peccare venialiter.
CO
Respondeo dicendum quod communiter ponitur quod homo in statu innocentiae non potuit venialiter peccare.
Hoc autem non est sic intelligendum, quasi id quod nobis est veniale, si ipse committeret, esset sibi mortale,
propter altitudinem sui status. Dignitas enim personae est quaedam circumstantia aggravans peccatum, non
tamen transfert in aliam speciem, nisi forte superveniente deformitate inobedientiae vel voti, vel alicuius
huiusmodi, quod in proposito dici non potest. Unde id quod est de se veniale, non potuit transferri in mortale,
propter dignitatem primi status. Sic ergo intelligendum est quod non potuit peccare venialiter, quia non potuit
1010

