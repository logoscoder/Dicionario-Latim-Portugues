singulare. Deus autem non solum est bonum unius speciei, sed est ipsum universale bonum simpliciter. Unde
unumquodque suo modo naturaliter diligit Deum plus quam seipsum.
RA2
Ad secundum dicendum quod, cum dicitur quod Deus diligitur ab Angelo inquantum est ei bonus, si ly
inquantum dicat finem, sic falsum est, non enim diligit naturaliter Deum propter bonum suum, sed propter ipsum
Deum. Si vero dicat rationem amoris ex parte amantis, sic verum est, non enim esset in natura alicuius quod
amaret Deum, nisi ex eo quod unumquodque dependet a bono quod est Deus.
RA3
Ad tertium dicendum quod natura reflectitur in seipsam non solum quantum ad id quod est ei singulare, sed
multo magis quantum ad commune, inclinatur enim unumquodque ad conservandum non solum suum
individuum, sed etiam suam speciem.
Et multo magis habet naturalem inclinationem unumquodque in id quod est bonum universale simpliciter.
RA4
Ad quartum dicendum quod Deus, secundum quod est universale bonum, a quo dependet omne bonum naturale,
diligitur naturali dilectione ab unoquoque. Inquantum vero est bonum beatificans naturaliter omnes supernaturali
beatitudine, sic diligitur dilectione caritatis.
RA5
Ad quintum dicendum quod, cum in Deo sit unum et idem eius substantia et bonum commune, omnes qui vident
ipsam Dei essentiam, eodem motu dilectionis moventur in ipsam Dei essentiam prout est ab aliis distincta, et
secundum quod est quoddam bonum commune.
Et quia inquantum est bonum commune, naturaliter amatur ab omnibus; quicumque videt eum per essentiam,
impossibile est quin diligat ipsum. Sed illi qui non vident essentiam eius, cognoscunt eum per aliquos
particulares effectus, qui interdum eorum voluntati contrariantur. Et sic hoc modo dicuntur odio habere Deum,
cum tamen, inquantum est bonum commune omnium, unumquodque naturaliter diligat plus Deum quam
seipsum.
|q61 Quaestio 61
|a0 Prologus
Post ea quae praemissa sunt de natura Angelorum, et cognitione et voluntate eorum, restat considerandum de
eorum creatione, sive universaliter de eorum exordio. Et haec consideratio est tripartita. Nam primo
considerabimus quomodo producti sunt in esse naturae; secundo, quomodo perfecti sunt in gratia vel gloria;
tertio, quomodo aliqui ex eis facti sunt mali. Circa primum quaeruntur quatuor. Primo, utrum Angelus habeat
causam sui esse. Secundo, utrum Angelus sit ab aeterno. Tertio, utrum Angelus sit creatus ante corporalem
creaturam. Quarto, utrum Angeli fuerint creati in caelo empyreo.
|a1 Articulus 1
AG1
Ad primum sic proceditur. Videtur quod Angeli non habeant causam sui esse. De his enim quae sunt a Deo
creata, agitur Genesis I.
Sed nulla mentio fit ibi de Angelis.
Ergo Angeli non sunt creati a Deo.
AG2
Praeterea, Philosophus dicit, in VIII metaphys., quod si aliqua substantia sit forma sine materia, statim per
seipsam est ens et unum, et non habet causam quae faciat eam ens et unum.
Sed Angeli sunt formae immateriales, ut supra ostensum est.
Ergo non habent causam sui esse.
AG3
Praeterea, omne quod fit ab aliquo agente, per hoc quod fit, accipit formam ab eo. Sed Angeli, cum sint formae,
non accipiunt formam ab aliquo agente. Ergo Angeli non habent causam agentem.
SC
Sed contra est quod dicitur in Psalmo CXLVIII, laudate eum, omnes Angeli eius.
Et postea subdit, quoniam ipse dixit, et facta sunt.
CO
Respondeo dicendum quod necesse est dicere et Angelos, et omne id quod praeter Deum est, a Deo factum esse.
Solus enim Deus est suum esse, in omnibus autem aliis differt essentia rei et esse eius, ut ex superioribus patet.
Et ex hoc manifestum est quod solus Deus est ens per suam essentiam, omnia vero alia sunt entia per
participationem. Omne autem quod est per participationem causatur ab eo quod est per essentiam, sicut omne
ignitum causatur ab igne. Unde necesse est Angelos a Deo creatos esse.
RA1
305

