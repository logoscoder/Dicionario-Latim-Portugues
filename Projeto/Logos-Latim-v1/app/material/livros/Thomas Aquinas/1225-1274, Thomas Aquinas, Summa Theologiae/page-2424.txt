AG1
Ad septimum sic proceditur. Videtur quod in baptismo non requiratur aliquis qui baptizatum de sacro fonte levet.
Baptismus enim noster per baptismum Christi consecratur, et ei conformatur.
Sed Christus baptizatus non est ab aliquo de fonte susceptus, sed, sicut dicitur Matth. III, baptizatus Iesus
confestim ascendit de aqua.
Ergo videtur quod nec in aliorum baptismo requiratur aliquis qui baptizatum de sacro fonte suscipiat.
AG2
Praeterea, baptismus est spiritualis regeneratio, ut supra dictum est.
Sed in carnali generatione non requiritur nisi principium activum, quod est pater, et principium passivum, quod
est mater.
Cum igitur in baptismo locum patris obtineat ille qui baptizat, locum autem matris ipsa aqua baptismi, ut
Augustinus dicit, in quodam sermone epiphaniae; videtur quod non requiratur aliquis alius qui baptizatum de
sacro fonte levet.
AG3
Praeterea, in sacramentis ecclesiae nihil derisorium fieri debet.
Sed hoc derisorium videtur, quod adulti baptizati, qui seipsos sustentare possunt et de sacro fonte exire, ab alio
suscipiantur.
Ergo videtur quod non requiratur aliquis, praecipue in baptismo adultorum, qui baptizatum de sacro fonte levet.
SC
Sed contra est quod dionysius dicit, II cap. Eccl. Hier., quod sacerdotes, assumentes baptizatum, tradunt
adductionis susceptori et duci.
CO
Respondeo dicendum quod spiritualis regeneratio, quae fit per baptismum, assimilatur quodammodo generationi
carnali, unde dicitur I Pet. II, sicut modo geniti infantes rationabiles sine dolo lac concupiscite.
In generatione autem carnali parvulus nuper natus indiget nutrice et paedagogo. Unde et in spirituali generatione
baptismi requiritur aliquis qui fungatur vice nutricis et paedagogi, informando et instruendo eum qui est novitius
in fide, de his quae pertinent ad fidem et ad vitam christianam, ad quod praelati ecclesiae vacare non possunt,
circa communem curam populi occupati, parvuli enim et novitii indigent speciali cura praeter communem. Et
ideo requiritur quod aliquis suscipiat baptizatum de sacro fonte quasi in suam instructionem et tutelam.
Et hoc est quod dionysius dicit, ult. Cap. Eccl. Hier., divinis nostris ducibus, idest apostolis, ad mentem venit et
visum est suscipere infantes secundum istum modum quod parentes pueri traderent puerum cuidam docto in
divinis paedagogo, et reliquum sub ipso puer ageret, sicut sub divino patre et salvationis sanctae susceptore.
RA1
Ad primum ergo dicendum quod Christus non est baptizatus ut ipse regeneraretur, sed ut alios regeneraret. Et
ideo ipse post baptismum non indiguit paedagogo tanquam parvulus.
RA2
Ad secundum dicendum quod in generatione carnali non requiritur ex necessitate nisi pater et mater, sed ad
facilem partum, et educationem pueri convenientem, requiritur obstetrix et nutrix et paedagogus. Quorum vicem
implet in baptismo ille qui puerum de sacro fonte levat. Unde non est de necessitate sacramenti, sed unus solus
potest in aqua baptizare, necessitate imminente.
RA3
Ad tertium dicendum quod baptizatus non suscipitur a patrino de sacro fonte propter imbecillitatem corporalem,
sed propter imbecillitatem spiritualem, ut dictum est.
|a8 Articulus 8
AG1
Ad octavum sic proceditur. Videtur quod ille qui suscipit aliquem de sacro fonte, non obligetur ad eius
instructionem. Quia nullus potest instruere nisi instructus. Sed etiam quidam non instructi sed simplices
admittuntur ad aliquem de sacro fonte suscipiendum. Ergo ille qui suscipit baptizatum, non obligatur ad eius
instructionem.
AG2
Praeterea, filius magis a patre instruitur quam ab alio extraneo, nam filius habet a patre, esse et nutrimentum et
disciplinam, ut Philosophus dicit, VIII ethic..
Si ergo ille qui suscipit baptizatum, tenetur eum instruere, magis esset conveniens quod pater carnalis filium
suum de baptismo suscipiat quam alius.
Quod tamen videtur esse prohibitum, ut habetur in decretis, XXX, qu. I, cap. Pervenit et dictum est.
AG3
Praeterea, plures magis possunt instruere quam unus solus. Si ergo ille qui suscipit aliquem baptizatum, teneretur
eum instruere, magis deberent plures suscipere quam unus solus.

2424

