Sed illa determinatio temporis, in qua decipiebatur, non erat ex fide, sed ex coniectura humana. Possibile est
enim hominem fidelem ex coniectura humana falsum aliquid aestimare.
Sed quod ex fide falsum aestimet, hoc est impossibile.
RA4
Ad quartum dicendum quod fides credentis non refertur ad has species panis vel illas, sed ad hoc quod verum
corpus Christi sit sub speciebus panis sensibilis quando recte fuerit consecratum. Unde si non sit recte
consecratum, fidei non suberit propter hoc falsum.
|a4 Articulus 4
AG1
Ad quartum sic proceditur. Videtur quod obiectum fidei sit aliquid visum.
Dicit enim Dominus thomae, Ioan. XX, quia vidisti me, credidisti.
Ergo et de eodem est visio et fides.
AG2
Praeterea, apostolus, I ad Cor. XIII, dicit, videmus nunc per speculum in aenigmate.
Et loquitur de cognitione fidei.
Ergo id quod creditur videtur.
AG3
Praeterea, fides est quoddam spirituale lumen. Sed quolibet lumine aliquid videtur. Ergo fides est de rebus visis.
AG4
Praeterea, quilibet sensus visus nominatur, ut Augustinus dicit, in libro de verb. Dom..
Sed fides est de auditis, secundum illud ad Rom. X, fides ex auditu.
Ergo fides est de rebus visis.
SC
Sed contra est quod apostolus dicit, ad Heb. XI, quod fides est argumentum non apparentium.
CO
Respondeo dicendum quod fides importat assensum intellectus ad id quod creditur. Assentit autem alicui
intellectus dupliciter.
Uno modo, quia ad hoc movetur ab ipso obiecto, quod est vel per seipsum cognitum, sicut patet in principiis
primis, quorum est intellectus; vel est per aliud cognitum, sicut patet de conclusionibus, quarum est scientia. Alio
modo intellectus assentit alicui non quia sufficienter moveatur ab obiecto proprio, sed per quandam electionem
voluntarie declinans in unam partem magis quam in aliam. Et si quidem hoc fit cum dubitatione et formidine
alterius partis, erit opinio, si autem fit cum certitudine absque tali formidine, erit fides. Illa autem videri dicuntur
quae per seipsa movent intellectum nostrum vel sensum ad sui cognitionem. Unde manifestum est quod nec fides
nec opinio potest esse de visis aut secundum sensum aut secundum intellectum.
RA1
Ad primum ergo dicendum quod thomas aliud vidit et aliud credidit. Hominem vidit et Deum credens confessus
est, cum dixit, Dominus meus et Deus meus.
RA2
Ad secundum dicendum quod ea quae subsunt fidei dupliciter considerari possunt. Uno modo, in speciali, et sic
non possunt esse simul visa et credita, sicut dictum est.
Alio modo, in generali, scilicet sub communi ratione credibilis. Et sic sunt visa ab eo qui credit, non enim
crederet nisi videret ea esse credenda, vel propter evidentiam signorum vel propter aliquid huiusmodi.
RA3
Ad tertium dicendum quod lumen fidei facit videre ea quae creduntur. Sicut enim per alios habitus virtutum
homo videt illud quod est sibi conveniens secundum habitum illum, ita etiam per habitum fidei inclinatur mens
hominis ad assentiendum his quae conveniunt rectae fidei et non aliis.
RA4
Ad quartum dicendum quod auditus est verborum significantium ea quae sunt fidei, non autem est ipsarum
rerum de quibus est fides.
Et sic non oportet ut huiusmodi res sint visae.
|a5 Articulus 5
AG1
Ad quintum sic proceditur. Videtur quod ea quae sunt fidei possint esse scita. Ea enim quae non sciuntur
videntur esse ignorata, quia ignorantia scientiae opponitur. Sed ea quae sunt fidei non sunt ignorata, horum enim
ignorantia ad infidelitatem pertinet, secundum illud I ad Tim. I, ignorans feci in incredulitate mea.
Ergo ea quae sunt fidei possunt esse scita.
AG2
Praeterea, scientia per rationes acquiritur. Sed ad ea quae sunt fidei a sacris auctoribus rationes inducuntur.
1184

