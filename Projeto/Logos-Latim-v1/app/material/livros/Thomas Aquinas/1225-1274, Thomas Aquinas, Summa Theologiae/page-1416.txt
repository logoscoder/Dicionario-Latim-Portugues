Respondeo dicendum quod prudentia est recta ratio agibilium, ut supra dictum est. Unde oportet quod ille sit
praecipuus actus prudentiae qui est praecipuus actus rationis agibilium. Cuius quidem sunt tres actus. Quorum
primus est consiliari, quod pertinet ad inventionem, nam consiliari est quaerere, ut supra habitum est.
Secundus actus est iudicare de inventis, et hic sistit speculativa ratio. Sed practica ratio, quae ordinatur ad opus,
procedit ulterius et est tertius actus eius praecipere, qui quidem actus consistit in applicatione consiliatorum et
iudicatorum ad operandum.
Et quia iste actus est propinquior fini rationis practicae, inde est quod iste est principalis actus rationis practicae,
et per consequens prudentiae. Et huius signum est quod perfectio artis consistit in iudicando, non autem in
praecipiendo. Ideo reputatur melior artifex qui volens peccat in arte, quasi habens rectum iudicium, quam qui
peccat nolens, quod videtur esse ex defectu iudicii.
Sed in prudentia est e converso, ut dicitur in VI ethic., imprudentior enim est qui volens peccat, quasi deficiens
in principali actu prudentiae, qui est praecipere, quam qui peccat nolens.
RA1
Ad primum ergo dicendum quod actus praecipiendi se extendit et ad bona prosequenda et ad mala cavenda.
Et tamen praecavere insidias non attribuit Augustinus prudentiae quasi principalem actum ipsius, sed quia iste
actus prudentiae non manet in patria.
RA2
Ad secundum dicendum quod bonitas consilii requiritur ut ea quae sunt bene inventa applicentur ad opus. Et ideo
praecipere pertinet ad prudentiam, quae est bene consiliativa.
RA3
Ad tertium dicendum quod movere absolute pertinet ad voluntatem.
Sed praecipere importat motionem cum quadam ordinatione.
Et ideo est actus rationis, ut supra dictum est.
|a9 Articulus 9
AG1
Ad nonum sic proceditur. Videtur quod sollicitudo non pertineat ad prudentiam. Sollicitudo enim inquietudinem
quandam importat, dicit enim Isidorus, in libro etymol., quod sollicitus dicitur qui est inquietus.
Sed motio maxime pertinet ad vim appetitivam. Ergo et sollicitudo.
Sed prudentia non est in VI appetitiva, sed in ratione, ut supra habitum est.
Ergo sollicitudo non pertinet ad prudentiam.
AG2
Praeterea, sollicitudini videtur opponi certitudo veritatis, unde dicitur I Reg. IX quod Samuel dixit ad Saul, de
asinis quas nudiustertius perdidisti ne sollicitus sis, quia inventae sunt.
Sed certitudo veritatis pertinet ad prudentiam, cum sit virtus intellectualis. Ergo sollicitudo opponitur prudentiae,
magis quam ad eam pertineat.
AG3
Praeterea, Philosophus dicit, in IV ethic., quod ad magnanimum pertinet pigrum esse et otiosum.
Pigritiae autem opponitur sollicitudo. Cum ergo prudentia non opponatur magnanimitati, quia bonum non est
bono contrarium, ut dicitur in praedic.; videtur quod sollicitudo non pertineat ad prudentiam.
SC
Sed contra est quod dicitur I Pet. IV, estote prudentes, et vigilate in orationibus.
Sed vigilantia est idem sollicitudini.
Ergo sollicitudo pertinet ad prudentiam.
CO
Respondeo dicendum quod, sicut dicit Isidorus, in libro etymol., sollicitus dicitur quasi solers citus, inquantum
scilicet aliquis ex quadam solertia animi velox est ad prosequendum ea quae sunt agenda. Hoc autem pertinet ad
prudentiam, cuius praecipuus actus est circa agenda praecipere de praeconsiliatis et iudicatis.
Unde Philosophus dicit, in VI ethic., quod oportet operari quidem velociter consiliata, consiliari autem tarde.
Et inde est quod sollicitudo proprie ad prudentiam pertinet.
Et propter hoc Augustinus dicit, in libro de moribus eccles., quod prudentiae sunt excubiae atque diligentissima
vigilantia ne, subrepente paulatim mala suasione, fallamur.
RA1
Ad primum ergo dicendum quod motus pertinet quidem ad vim appetitivam sicut ad principium movens, tamen
secundum directionem et praeceptum rationis, in quo consistit ratio sollicitudinis.
RA2
Ad secundum dicendum quod, secundum Philosophum, in I ethic., certitudo non est similiter quaerenda in
omnibus, sed in unaquaque materia secundum proprium modum.
Quia vero materiae prudentiae sunt singularia contingentia, circa quae sunt operationes humanae, non potest
certitudo prudentiae tanta esse quod omnino sollicitudo tollatur.
1416

