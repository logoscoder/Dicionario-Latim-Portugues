Et ideo ex gloria quae est apud Deum, dependet beatitudo hominis sicut ex causa sua, secundum illud Psalmi
XC, eripiam eum, et glorificabo eum, longitudine dierum replebo eum, et ostendam illi salutare meum.
Est etiam aliud considerandum, quod humana notitia saepe fallitur, et praecipue in singularibus contingentibus,
cuiusmodi sunt actus humani. Et ideo frequenter humana gloria fallax est.
Sed quia Deus falli non potest, eius gloria semper vera est.
Propter quod dicitur, II ad Cor. X, ille probatus est, quem Deus commendat.
RA1
Ad primum ergo dicendum quod apostolus non loquitur ibi de gloria quae est ab hominibus, sed de gloria quae
est a Deo coram Angelis eius.
Unde dicitur Marc. VIII, filius hominis confitebitur eum in gloria patris sui, coram Angelis eius.
RA2
Ad secundum dicendum quod bonum alicuius hominis quod per famam vel gloriam est in cognitione multorum,
si cognitio quidem vera sit, oportet quod derivetur a bono existente in ipso homine, et sic praesupponit
beatitudinem perfectam vel inchoatam.
Si autem cognitio falsa sit, non concordat rei, et sic bonum non invenitur in eo cuius fama celebris habetur. Unde
patet quod fama nullo modo potest facere hominem beatum.
RA3
Ad tertium dicendum quod fama non habet stabilitatem, immo falso rumore de facili perditur. Et si stabilis
aliquando perseveret, hoc est per accidens.
Sed beatitudo habet per se stabilitatem, et semper.
|a4 Articulus 4
AG1
Ad quartum sic proceditur. Videtur quod beatitudo consistat in potestate. Omnia enim appetunt assimilari Deo,
tanquam ultimo fini et primo principio. Sed homines qui in potestatibus sunt, propter similitudinem potestatis,
maxime videntur esse Deo conformes, unde et in Scriptura dii vocantur, ut patet Exod. XXII, diis non detrahes.
Ergo in potestate beatitudo consistit.
AG2
Praeterea, beatitudo est bonum perfectum. Sed perfectissimum est quod homo etiam alios regere possit, quod
convenit his qui in potestatibus sunt constituti. Ergo beatitudo consistit in potestate.
AG3
Praeterea, beatitudo, cum sit maxime appetibilis, opponitur ei quod maxime est fugiendum. Sed homines
maxime fugiunt servitutem, cui contraponitur potestas. Ergo in potestate beatitudo consistit.
SC
Sed contra, beatitudo est perfectum bonum. Sed potestas est maxime imperfecta.
Ut enim dicit boetius, III de consol., potestas humana sollicitudinum morsus expellere, formidinum aculeos
vitare nequit. Et postea, potentem censes cui satellites latus ambiunt qui quos terret, ipse plus metuit? non igitur
beatitudo consistit in potestate.
CO
Respondeo dicendum quod impossibile est beatitudinem in potestate consistere, propter duo. Primo quidem, quia
potestas habet rationem principii, ut patet in V metaphys..
Beatitudo autem habet rationem ultimi finis. Secundo, quia potestas se habet ad bonum et ad malum. Beatitudo
autem est proprium et perfectum hominis bonum. Unde magis posset consistere beatitudo aliqua in bono usu
potestatis, qui est per virtutem, quam in ipsa potestate. Possunt autem quatuor generales rationes induci ad
ostendendum quod in nullo praemissorum exteriorum bonorum beatitudo consistat. Quarum prima est quia, cum
beatitudo sit summum hominis bonum, non compatitur secum aliquod malum. Omnia autem praedicta possunt
inveniri et in bonis et in malis.
Secunda ratio est quia, cum de ratione beatitudinis sit quod sit per se sufficiens, ut patet in I ethic., necesse est
quod, beatitudine adepta, nullum bonum homini necessarium desit.
Adeptis autem singulis praemissorum, possunt adhuc multa bona homini necessaria deesse, puta sapientia,
sanitas corporis, et huiusmodi. Tertia, quia, cum beatitudo sit bonum perfectum, ex beatitudine non potest
aliquod malum alicui provenire. Quod non convenit praemissis, dicitur enim Eccle. V, quod divitiae interdum
conservantur in malum Domini sui; et simile patet in aliis tribus. Quarta ratio est quia ad beatitudinem homo
ordinatur per principia interiora, cum ad ipsam naturaliter ordinetur. Praemissa autem quatuor bona magis sunt a
causis exterioribus, et ut plurimum a fortuna, unde et bona fortunae dicuntur. Unde patet quod in praemissis
nullo modo beatitudo consistit.
RA1
Ad primum ergo dicendum quod divina potestas est sua bonitas, unde uti sua potestate non potest nisi bene. Sed
hoc in hominibus non invenitur. Unde non sufficit ad beatitudinem hominis quod assimiletur Deo quantum ad
potestatem, nisi etiam assimiletur ei quantum ad bonitatem.
598

