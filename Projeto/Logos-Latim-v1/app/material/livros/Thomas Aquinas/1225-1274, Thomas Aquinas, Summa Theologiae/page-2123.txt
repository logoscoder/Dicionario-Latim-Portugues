AG2
Praeterea, dionysius dicit, IV cap. Cael. Hier., video enim quod et ipse Iesus, supercaelestium substantiarum
supersubstantialis substantia, ad nostram intransmutabiliter veniens, obedienter subiicitur patris et Dei per
Angelos formationibus.
Videtur igitur quod ipse Christus ordinationi legis divinae subiici voluerit, per quam homines, mediantibus
Angelis, erudiuntur.
AG3
Praeterea, sicut corpus humanum naturali ordine subiicitur corporibus caelestibus, ita etiam humana mens
angelicis mentibus.
Sed corpus Christi subiectum fuit impressionibus caelestium corporum, passus est enim calorem in aestate et
frigus in hieme, sicut et alias humanas passiones. Ergo et eius mens humana subiacebat illuminationibus
supercaelestium spirituum.
SC
Sed contra est quod dionysius dicit, VII cap. Cael. Hier., quod supremi Angeli ad ipsum Iesum quaestionem
faciunt, et ipsius divinae operationis pro nobis scientiam discunt, et eas ipse Iesus sine medio docet.
Non est autem eiusdem docere et doceri. Ergo Christus non accepit scientiam ab Angelis.
CO
Respondeo dicendum quod anima humana, sicut media inter substantias spirituales et res corporales existit, ita
duobus modis nata est perfici, uno quidem modo, per scientiam acceptam ex rebus sensibilibus; alio modo, per
scientiam inditam sive impressam ex illuminatione spiritualium substantiarum. Utroque autem modo anima
Christi fuit perfecta, ex sensibilibus quidem, secundum scientiam experimentalem, ad quam quidem non
requiritur lumen angelicum, sed sufficit lumen intellectus agentis; ex impressione vero superiori, secundum
scientiam infusam, quam est immediate adeptus a Deo. Sicut enim supra communem modum creaturae anima
illa unita est verbo in unitate personae, ita, supra communem modum hominum, immediate ab ipso Dei verbo
repleta est scientia et gratia, non autem mediantibus Angelis, qui etiam ex influentia verbi rerum scientiam in sui
principio acceperunt, sicut in II libro super Gen. Ad litt. Augustinus dicit.
RA1
Ad primum ergo dicendum quod illa confortatio Angeli non fuit per modum instructionis, sed ad
demonstrandum proprietatem humanae naturae.
Unde beda dicit, super Luc., in documento utriusque naturae, et Angeli ei ministrasse, et eum confortasse
dicuntur. Creator enim suae creaturae non eguit praesidio, sed, homo factus, sicut propter nos tristis est, ita
propter nos confortatur; ut scilicet in nobis fides incarnationis ipsius confirmetur.
RA2
Ad secundum dicendum quod dionysius dicit Christum angelicis formationibus fuisse subiectum, non ratione sui
ipsius, sed ratione eorum quae circa eius incarnationem agebantur, et circa ministrationem in infantili aetate
constituti.
Unde ibidem subdit quod per medios Angelos nuntiatur ioseph a patre dispensata Iesu ad Aegyptum recessio, et
rursum ad Iudaeam de Aegypto traductio.
RA3
Ad tertium dicendum quod filius Dei assumpsit corpus passibile, ut infra dicetur, sed animam perfectam scientia
et gratia. Et ideo corpus eius fuit convenienter subiectum impressioni caelestium corporum, anima vero eius non
fuit subiecta impressioni caelestium spirituum.
|q13 Quaestio 13
|a0 Prologus
Deinde considerandum est de potentia animae Christi. Et circa hoc quaeruntur quatuor. Primo, utrum habuerit
omnipotentiam simpliciter secundo, utrum habuerit omnipotentiam respectu corporalium creaturarum. Tertio,
utrum habuerit omnipotentiam respectu proprii corporis. Quarto, utrum habuerit omnipotentiam respectu
executionis propriae voluntatis.
|a1 Articulus 1
AG1
Ad primum sic proceditur. Videtur quod anima Christi habuit omnipotentiam.
Dicit enim Ambrosius, super Luc., potentiam quam Dei filius naturaliter habet, homo erat ex tempore
accepturus.
Sed hoc praecipue videtur esse secundum animam, quae est potior pars hominis. Cum ergo filius Dei ab aeterno
omnipotentiam habuerit, videtur quod anima Christi ex tempore omnipotentiam acceperit.
AG2
Praeterea, sicut potentia Dei est infinita, sic et eius scientia.
2123

