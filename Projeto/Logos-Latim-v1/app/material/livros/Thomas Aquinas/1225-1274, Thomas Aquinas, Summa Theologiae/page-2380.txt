iustificabantur homines per fidem futuri Christi adventus. Alio modo potest considerari secundum intensionem et
remissionem peccati, et expressae cognitionis de Christo.
Nam per incrementa temporum et peccatum coepit in homine magis dominari, in tantum quod, ratione hominis
per peccatum obtenebrata, non sufficerent homini ad recte vivendum praecepta legis naturae, sed necesse fuit
determinari praecepta in lege scripta; et cum his quaedam fidei sacramenta. Oportebat etiam ut per incrementa
temporum magis explicaretur cognitio fidei, quia, ut Gregorius dicit, per incrementa temporum crevit divinae
cognitionis augmentum.
Et ideo etiam necesse fuit quod in veteri lege etiam quaedam sacramenta fidei quam habebant de Christo
venturo, determinarentur quae quidem comparantur ad sacramenta quae fuerunt ante legem sicut determinatum
ad indeterminatum; quia scilicet ante legem non fuit determinate praefixum homini quibus sacramentis uteretur,
sicut fuit per legem. Quod erat necessarium et propter obtenebrationem legis naturalis; et ut esset determinatior
fidei significatio.
RA3
Ad tertium dicendum quod sacramentum melchisedech, quod fuit ante legem, magis assimilatur sacramento
novae legis in materia, inquantum scilicet obtulit panem et vinum, ut habetur Gen. XIV, sicut etiam sacrificium
novi testamenti oblatione panis et vini perficitur. Sacramenta tamen legis mosaicae magis assimilantur rei
significatae per sacramentum, scilicet passioni Christi, ut patet de agno paschali et aliis huiusmodi. Et hoc ideo
ne, propter continuitatem temporis, si permaneret eadem sacramentorum species, videretur esse sacramenti
eiusdem continuatio.
|a4 Articulus 4
AG1
Ad quartum sic proceditur. Videtur quod post Christum non debuerint esse aliqua sacramenta. Veniente enim
veritate, debet cessare figura. Sed gratia et veritas per Iesum Christum facta est, ut dicitur Ioan. I.
Cum igitur sacramenta sint veritatis signa sive figurae, videtur quod post Christi passionem sacramenta esse non
debuerint.
AG2
Praeterea, sacramenta in quibusdam elementis consistunt, ut ex supra dictis patet.
Sed apostolus dicit, Galat. IV, quod, cum essemus parvuli, sub elementis mundi eramus servientes, nunc autem,
temporis plenitudine veniente, iam non sumus parvuli.
Ergo videtur quod non debeamus Deo servire sub elementis huius mundi, corporalibus sacramentis utendo.
AG3
Praeterea, apud Deum non est transmutatio nec vicissitudinis obumbratio, ut dicitur Iac. I.
Sed hoc videtur ad quandam mutationem divinae voluntatis pertinere, quod alia sacramenta nunc exhibeat
hominibus ad sanctificationem tempore gratiae, et alia ante Christum. Ergo videtur quod post Christum non
debuerunt institui alia sacramenta.
SC
Sed contra est quod Augustinus dicit, contra faust. XIX, quod sacramenta veteris legis sunt ablata, quia impleta,
et alia sunt instituta virtute maiora, utilitate meliora, actu faciliora, numero pauciora.
CO
Respondeo dicendum quod, sicut antiqui patres salvati sunt per fidem Christi venturi, ita et nos salvamur per
fidem Christi iam nati et passi. Sunt autem sacramenta quaedam signa protestantia fidem qua homo iustificatur.
Oportet autem aliis signis significari futura, praeterita seu praesentia, ut enim Augustinus dicit, XIX contra
faust., eadem res aliter annuntiatur facienda, aliter facta, sicut ipsa verba passurus et passus non similiter sonant.
Et ideo oportet quaedam alia sacramenta in nova lege esse, quibus significentur ea quae praecesserunt in Christo,
praeter sacramenta veteris legis, quibus praenuntiabantur futura.
RA1
Ad primum ergo dicendum quod, sicut dionysius dicit, in V cap. Eccl. Hier., status novae legis medius est inter
statum veteris legis, cuius figurae implentur in nova lege; et inter statum gloriae, in qua omnis nude et perfecte
manifestabitur veritas. Et ideo tunc nulla erunt sacramenta. Nunc autem, quandiu per speculum in aenigmate
cognoscimus, ut dicitur I Cor. XIII, oportet nos per aliqua sensibilia signa in spiritualia devenire. Quod pertinet
ad rationem sacramentorum.
RA2
Ad secundum dicendum quod sacramenta veteris legis apostolus vocat egena et infirma elementa, quia gratiam
nec continebant, nec causabant. Et ideo utentes illis sacramentis dicit apostolus sub elementis mundi Deo
servisse, quia scilicet nihil erant aliud quam elementa huius mundi.
Nostra autem sacramenta gratiam continent et causant.
Et ideo non est de eis similis ratio.
RA3

2380

