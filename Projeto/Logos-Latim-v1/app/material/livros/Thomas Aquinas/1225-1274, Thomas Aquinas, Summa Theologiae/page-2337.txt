liberatos ab exclusione a gloria, non autem a reatu poenae Purgatorii, qui pertinet ad proprium defectum. Sicut e
converso sancti patres, ante Christi adventum, liberati sunt a propriis defectibus, non autem a defectu communi,
sicut supra dictum est.
|q53 Quaestio 53
|a0 Prologus
Consequenter considerandum est de his quae pertinent ad exaltationem Christi. Et primo, de eius resurrectione;
secundo, de eius ascensione; tertio, de sessione ad dexteram patris; quarto, de iudiciaria potestate. Circa primum
occurrit quadruplex consideratio, quarum prima est de ipsa Christi resurrectione; secunda, de qualitate
resurgentis; tertia, de manifestatione resurrectionis; quarta, de eius causalitate. Circa primum quaeruntur quatuor.
Primo, de necessitate resurrectionis eius.
Secundo, de tempore. Tertio, de ordine. Quarto, de causa.
|a1 Articulus 1
AG1
Ad primum sic proceditur. Videtur quod non fuerit necessarium Christum resurgere.
Dicit enim Damascenus, in IV libro, resurrectio est secunda eius quod dissolutum est et cecidit animalis
surrectio.
Sed Christus non cecidit per peccatum, nec corpus eius est dissolutum, ut ex supra dictis patet.
Non ergo proprie convenit sibi resurgere.
AG2
Praeterea, quicumque resurgit, ad aliquid altius promovetur, quia surgere est sursum moveri. Sed corpus Christi
remansit post mortem divinitati unitum, et ita non potuit in aliquid altius promoveri. Ergo non competebat sibi
resurgere.
AG3
Praeterea, ea quae circa humanitatem Christi sunt acta, ad nostram salutem ordinantur. Sed sufficiebat ad
salutem nostram passio Christi, per quam sumus liberati a culpa et poena, ut ex supra dictis patet.
Non ergo fuit necessarium quod Christus a mortuis resurgeret.
SC
Sed contra est quod dicitur Luc. Ult., oportebat Christum pati et resurgere a mortuis.
CO
Respondeo dicendum quod necessarium fuit Christum resurgere, propter quinque. Primo quidem, ad
commendationem divinae iustitiae, ad quam pertinet exaltare illos qui se propter Deum humiliant, secundum
illud Luc. I, deposuit potentes de sede, et exaltavit humiles.
Quia igitur Christus, propter caritatem et obedientiam Dei, se humiliavit usque ad mortem crucis, oportebat quod
exaltaretur a Deo usque ad gloriosam resurrectionem.
Unde ex eius persona dicitur in Psalmo, tu cognovisti, idest approbasti, sessionem meam, idest humilitatem et
passionem, et resurrectionem meam, idest glorificationem in resurrectione, sicut Glossa exponit.
Secundo, ad fidei nostrae instructionem. Quia per eius resurrectionem confirmata est fides nostra circa
divinitatem Christi, quia, ut dicitur II Cor. Ult., etsi crucifixus est ex infirmitate nostra, sed vivit ex virtute Dei.
Et ideo I Cor. XV dicitur, si Christus non resurrexit, inanis est praedicatio nostra, inanis est et fides nostra.
Et in Psalmo, quae utilitas erit in sanguine meo, idest in effusione sanguinis mei, dum descendo, quasi per
quosdam gradus malorum, in corruptionem? quasi dicat, nulla. Si enim statim non resurgo, corruptumque fuerit
corpus meum, nemini annuntiabo, nullum lucrabor ut Glossa exponit.
Tertio, ad sublevationem nostrae spei. Quia, dum videmus Christum resurgere, qui est caput nostrum, speramus
et nos resurrecturos.
Unde dicitur I Cor. XV, si Christus praedicatur quod resurrexit a mortuis, quomodo quidam dicunt in vobis
quoniam resurrectio mortuorum non est? et iob XIX dicitur, scio, scilicet per certitudinem fidei, quod redemptor
meus, idest Christus, vivit, a mortuis resurgens, et ideo in novissimo die de terra surrecturus sum, reposita est
haec spes mea in sinu meo.
Quarto, ad informationem vitae fidelium, secundum illud Rom. VI, quomodo Christus resurrexit a mortuis per
gloriam patris, ita et nos in novitate vitae ambulemus.
Et infra, Christus resurgens ex mortuis iam non moritur, ita et vos existimate mortuos esse peccato, viventes
autem Deo.
Quinto, ad complementum nostrae salutis. Quia sicut propter hoc mala sustinuit moriendo ut nos liberaret a
malis, ita glorificatus est resurgendo ut nos promoveret ad bona, secundum illud Rom. IV, traditus est propter
delicta nostra, et resurrexit propter iustificationem nostram.
RA1

2337

