Ad octavum sic proceditur. Videtur quod non sit aliquod vitium oppositum iracundiae, proveniens ex defectu
irae. Nihil enim est vitiosum per quod homo Deo similatur. Sed per hoc quod homo omnino est sine ira, similatur
Deo, qui cum tranquillitate iudicat.
Ergo non videtur quod sit vitiosum omnino ira carere.
AG2
Praeterea, defectus eius quod ad nihil est utile, non est vitiosus.
Sed motus irae ad nihil est utilis, ut probat Seneca in libro quem fecit de ira.
Ergo videtur quod defectus irae non sit vitiosus.
AG3
Praeterea, malum hominis, secundum dionysium, est praeter rationem esse. Sed, subtracto omni motu irae, adhuc
remanet integrum iudicium rationis. Ergo nullus defectus irae vitium causat.
SC
Sed contra est quod chrysostomus dicit, super Matth., qui cum causa non irascitur, peccat. Patientia enim
irrationabilis vitia seminat, negligentiam nutrit, et non solum malos, sed etiam bonos invitat ad malum.
CO
Respondeo dicendum quod ira dupliciter potest intelligi. Uno modo, simplex motus voluntatis quo aliquis non ex
passione, sed ex iudicio rationis poenam infligit. Et sic defectus irae absque dubio est peccatum. Et hoc modo ira
accipitur in verbis chrysostomi, qui dicit ibidem, iracundia quae cum causa est, non est iracundia, sed iudicium.
Iracundia enim proprie intelligitur commotio passionis, qui autem cum causa irascitur, ira illius non est ex
passione.
Ideo iudicare dicitur, non irasci.
Alio modo accipitur ira pro motu appetitus sensitivi, qui est cum passione et transmutatione corporali. Et hic
quidem motus ex necessitate consequitur in homine ad simplicem motum voluntatis, quia naturaliter appetitus
inferior sequitur motum appetitus superioris, nisi aliquid repugnet. Et ideo non potest totaliter deficere motus
irae in appetitu sensitivo, nisi per subtractionem vel debilitatem voluntarii motus. Et ideo ex consequenti etiam
defectus passionis irae vitiosus est, sicut et defectus voluntarii motus ad puniendum secundum iudicium rationis.
RA1
Ad primum ergo dicendum quod ille qui totaliter non irascitur cum debet irasci, imitatur quidem Deum quantum
ad carentiam passionis, non autem quantum ad hoc quod Deus ex iudicio punit.
RA2
Ad secundum dicendum quod passio irae utilis est, sicut et omnes alii motus appetitus sensitivi, ad hoc quod
homo promptius exequatur id quod ratio dictat. Alioquin, frustra esset in homine appetitus sensitivus, cum tamen
natura nihil faciat frustra.
RA3
Ad tertium dicendum quod in eo qui ordinate agit, iudicium rationis non solum est causa simplicis motus
voluntatis, sed etiam passionis appetitus sensitivi, ut dictum est, et ideo, sicut remotio effectus est signum
remotionis causae, ita etiam remotio irae est signum remotionis iudicii rationis.
|q159 Quaestio 159
|a0 Prologus
Deinde considerandum est de crudelitate. Et circa hoc quaeruntur duo. Primo, utrum crudelitas opponatur
clementiae.
Secundo, de comparatione eius ad saevitiam vel feritatem.
|a1 Articulus 1
AG1
Ad primum sic proceditur. Videtur quod crudelitas non opponatur clementiae.
Dicit enim Seneca, in II de clement., quod illi vocantur crudeles qui excedunt modum in puniendo, quod
contrariatur iustitiae. Clementia autem non ponitur pars iustitiae, sed temperantiae.
Ergo crudelitas non videtur opponi clementiae.
AG2
Praeterea, Ierem. VI dicitur, crudelis est, et non miserebitur, et sic videtur quod crudelitas opponatur
misericordiae. Sed misericordia non est idem clementiae, ut supra dictum est.
Ergo crudelitas non opponitur clementiae.
AG3
Praeterea, clementia consideratur circa inflictionem poenarum, ut dictum est.
Sed crudelitas consideratur etiam in subtractione beneficiorum, secundum illud Proverb. XI, qui crudelis est,
propinquos abiicit.
Ergo crudelitas non opponitur clementiae.
1881

