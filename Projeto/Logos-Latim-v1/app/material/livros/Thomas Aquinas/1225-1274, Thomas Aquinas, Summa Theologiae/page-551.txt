Sed contra est quod immutare voluntatem est proprium Dei; secundum illud Prov. XXI, cor regis in manu
Domini; quocumque voluerit, vertet illud.
CO
Respondeo dicendum quod voluntas potest immutari dupliciter.
Uno modo, ab interiori. Et sic cum motus voluntatis non sit aliud quam inclinatio voluntatis in rem volitam,
solius Dei est sic immutare voluntatem, qui dat naturae intellectuali virtutem talis inclinationis. Sicut enim
inclinatio naturalis non est nisi a Deo qui dat naturam; ita inclinatio voluntaria non est nisi a Deo, qui causat
voluntatem. Alio modo movetur voluntas ab exteriori. Et hoc in Angelo est quidem uno modo tantum, scilicet a
bono apprehenso per intellectum. Unde secundum quod aliquis est causa quod aliquid apprehendatur ut bonum
ad appetendum, secundum hoc movet voluntatem. Et sic etiam solus Deus efficaciter potest movere voluntatem;
Angelus autem et homo per modum suadentis, ut supra dictum est.
Sed praeter hunc modum, etiam aliter movetur in hominibus voluntas ab exteriori, scilicet ex passione existente
circa appetitum sensitivum; sicut ex concupiscentia vel ira inclinatur voluntas ad aliquid volendum. Et sic etiam
Angeli, inquantum possunt concitare huiusmodi passiones, possunt voluntatem movere. Non tamen ex
necessitate, quia voluntas semper remanet libera ad consentiendum vel resistendum passioni.
RA1
Ad primum ergo dicendum quod ministri Dei, vel homines vel Angeli, dicuntur urere vitia, et inflammare ad
virtutes, per modum persuasionis.
RA2
Ad secundum dicendum quod Daemones non possunt immittere cogitationes, interius eas causando, cum usus
cogitativae virtutis subiaceat voluntati. Dicitur tamen diabolus incensor cogitationum, inquantum incitat ad
cogitandum, vel ad appetendum cogitata, per modum persuadentis, vel passionem concitantis.
Et hoc ipsum incendere Damascenus vocat immittere, quia talis operatio interius fit. Sed bonae cogitationes
attribuuntur altiori principio, scilicet Deo; licet Angelorum ministerio procurentur.
RA3
Ad tertium dicendum quod intellectus humanus, secundum praesentem statum, non potest intelligere nisi
convertendo se ad phantasmata; sed voluntas humana potest aliquid velle ex iudicio rationis, non sequendo
passionem appetitus sensitivi. Unde non est simile.
|a3 Articulus 3
AG1
Ad tertium sic proceditur. Videtur quod Angelus non possit immutare imaginationem hominis. Phantasia enim,
ut dicitur in libro de anima, est motus factus a sensu secundum actum.
Sed si fieret per immutationem Angeli, non fieret a sensu secundum actum. Ergo est contra rationem phantasiae,
quae est actus imaginativae virtutis, ut sit per immutationem Angeli.
AG2
Praeterea, formae quae sunt in imaginatione, cum sint spirituales, sunt nobiliores formis quae sunt in materia
sensibili. Sed Angelus non potest imprimere formas in materia sensibili, ut dictum est.
Ergo non potest imprimere formas in imaginatione.
Et ita non potest eam immutare.
AG3
Praeterea, secundum Augustinum, XII super Gen. Ad litt., commixtione alterius spiritus fieri potest ut ea quae
ipse scit, per huiusmodi imagines ei cui miscetur ostendat, sive intelligenti, sive ut ab alio intellecta pandantur.
Sed non videtur quod Angelus possit misceri imaginationi humanae; neque quod imaginatio possit capere
intelligibilia, quae Angelus cognoscit. Ergo videtur quod Angelus non possit mutare imaginationem.
AG4
Praeterea, in visione imaginaria homo adhaeret similitudinibus rerum quasi ipsis rebus. Sed in hoc est quaedam
deceptio. Cum ergo Angelus bonus non possit esse causa deceptionis, videtur quod non possit causare
imaginariam visionem, imaginationem immutando.
SC
Sed contra est quod ea quae apparent in somnis, videntur imaginaria visione. Sed Angeli revelant aliqua in
somnis; ut patet Matth. I et II, de Angelo qui ioseph in somnis apparuit.
Ergo Angelus potest imaginationem movere.
CO
Respondeo dicendum quod Angelus, tam bonus quam malus, virtute naturae suae potest movere imaginationem
hominis. Quod quidem sic considerari potest.
Dictum est enim supra quod natura corporalis obedit Angelo ad motum localem. Illa ergo quae ex motu locali
aliquorum corporum possunt causari, subsunt virtuti naturali Angelorum. Manifestum est autem quod
apparitiones imaginariae causantur interdum in nobis ex locali mutatione corporalium spirituum et humorum.
Unde Aristoteles, in Lib. De somn. Et vig., assignans causam apparitionis somniorum, dicit quod, cum animal
551

