Salvare autem homines, aut propitiatorem esse pro peccatis eorum, competit Christo secundum quod est caput.
Ergo Christus est caput omnium hominum.
CO
Respondeo dicendum quod haec est differentia inter corpus hominis naturale et corpus ecclesiae mysticum, quod
membra corporis naturalis sunt omnia simul, membra autem corporis mystici non sunt omnia simul, neque
quantum ad esse naturae, quia corpus ecclesiae constituitur ex hominibus qui fuerunt a principio mundi usque ad
finem ipsius; neque etiam quantum ad esse gratiae, quia eorum etiam qui sunt in uno tempore, quidam gratia
carent postmodum habituri, aliis eam iam habentibus. Sic igitur membra corporis mystici non solum accipiuntur
secundum quod sunt in actu, sed etiam secundum quod sunt in potentia.
Quaedam tamen sunt in potentia quae nunquam reducuntur ad actum, quaedam vero quae quandoque reducuntur
ad actum, secundum hunc triplicem gradum, quorum unus est per fidem, secundus per caritatem viae, tertius per
fruitionem patriae. Sic ergo dicendum est quod, accipiendo generaliter secundum totum tempus mundi, Christus
est caput omnium hominum, sed secundum diversos gradus. Primo enim et principaliter est caput eorum qui actu
uniuntur sibi per gloriam. Secundo, eorum qui actu uniuntur sibi per caritatem. Tertio, eorum qui actu uniuntur
sibi per fidem.
Quarto vero, eorum qui sibi uniuntur solum potentia nondum ad actum reducta, quae tamen est ad actum
reducenda, secundum divinam praedestinationem. Quinto vero, eorum qui in potentia sibi sunt uniti quae
nunquam reducetur ad actum, sicut homines in hoc mundo viventes qui non sunt praedestinati. Qui tamen, ex
hoc mundo recedentes, totaliter desinunt esse membra Christi, quia iam nec sunt in potentia ut Christo uniantur.
RA1
Ad primum ergo dicendum quod illi qui sunt infideles, etsi actu non sint de ecclesia, sunt tamen in potentia.
Quae quidem potentia in duobus fundatur, primo quidem et principaliter, in virtute Christi, quae sufficiens est ad
salutem totius humani generis; secundario, in arbitrii libertate.
RA2
Ad secundum dicendum quod esse ecclesiam gloriosam, non habentem maculam neque rugam, est ultimus finis,
ad quem perducimur per passionem Christi. Unde hoc erit in statu patriae, non autem in statu viae, in quo, si
dixerimus quia peccatum non habemus, nosmetipsos seducimus, ut dicitur I Ioan. I.
Sunt tamen quaedam, scilicet mortalia, quibus carent illi qui sunt membra Christi per actualem unionem caritatis.
Qui vero his peccatis subduntur, non sunt membra Christi actualiter, sed potentialiter, nisi forte imperfecte, per
fidem informem, quae unit Christo secundum quid et non simpliciter ut scilicet per Christum homo assequatur
vitam gratiae; fides enim sine operibus mortua est, ut dicitur Iac. II.
Percipiunt tamen tales a Christo quendam actum vitae, qui est credere, sicut si membrum mortificatum moveatur
aliqualiter ab homine.
RA3
Ad tertium dicendum quod sancti patres non insistebant sacramentis legalibus tanquam quibusdam rebus, sed
sicut imaginibus et umbris futurorum. Idem autem est motus in imaginem, inquantum est imago, et in rem, ut
patet per Philosophum, in libro de memoria et reminiscentia.
Et ideo antiqui patres, servando legalia sacramenta, ferebantur in Christum per fidem et dilectionem eandem qua
et nos in ipsum ferimur. Et ita patres antiqui pertinebant ad idem corpus ecclesiae ad quod nos pertinemus.
|a4 Articulus 4
AG1
Ad quartum sic proceditur. Videtur quod Christus, secundum quod homo, non sit caput Angelorum. Caput enim
et membra sunt unius naturae.
Sed Christus, secundum quod homo, non est conformis in natura cum Angelis, sed solum cum hominibus, quia,
ut dicitur Heb. II, nusquam Angelos apprehendit, sed semen Abrahae apprehendit.
Ergo Christus, secundum quod homo, non est caput Angelorum.
AG2
Praeterea, illorum Christus est caput qui pertinent ad ecclesiam, quae est corpus eius, ut dicitur Ephes. I.
Sed Angeli non pertinent ad ecclesiam, nam ecclesia est congregatio fidelium; fides autem non est in Angelis;
non enim ambulant per fidem, sed per speciem, alioquin peregrinarentur a Domino, secundum quod apostolus
argumentatur, II Cor. V.
Ergo Christus, secundum quod homo, non est caput Angelorum.
AG3
Praeterea, Augustinus dicit, super Ioan., quod sicut verbum quod erat a principio apud patrem, vivificat animas,
ita verbum caro factum vivificat corpora, quibus Angeli carent.
Sed verbum caro factum est Christus secundum quod homo. Ergo Christus, secundum quod homo, non influit
vitam Angelis. Et ita, secundum quod homo, non est caput Angelorum.
SC
Sed contra est quod apostolus dicit, Coloss. II, qui est caput omnis principatus et potestatis.
2103

