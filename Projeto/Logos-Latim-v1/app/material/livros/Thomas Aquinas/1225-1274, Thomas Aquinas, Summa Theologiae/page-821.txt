Ex ipsa enim natura animae intellectualis, convenit homini quod statim, cognito quid est totum et quid est pars,
cognoscat quod omne totum est maius sua parte, et simile est in ceteris. Sed quid sit totum, et quid sit pars,
cognoscere non potest nisi per species intelligibiles a phantasmatibus acceptas.
Et propter hoc Philosophus, in fine posteriorum, ostendit quod cognitio principiorum provenit nobis ex sensu.
Secundum vero naturam individui, est aliquis habitus cognoscitivus secundum inchoationem naturalis,
inquantum unus homo, ex dispositione organorum, est magis aptus ad bene intelligendum quam alius, inquantum
ad operationem intellectus indigemus virtutibus sensitivis. In appetitivis autem potentiis non est aliquis habitus
naturalis secundum inchoationem, ex parte ipsius animae, quantum ad ipsam substantiam habitus, sed solum
quantum ad principia quaedam ipsius, sicut principia iuris communis dicuntur esse seminalia virtutum. Et hoc
ideo, quia inclinatio ad obiecta propria, quae videtur esse inchoatio habitus, non pertinet ad habitum, sed magis
pertinet ad ipsam rationem potentiarum.
Sed ex parte corporis, secundum naturam individui, sunt aliqui habitus appetitivi secundum inchoationes
naturales.
Sunt enim quidam dispositi ex propria corporis complexione ad castitatem vel mansuetudinem, vel ad aliquid
huiusmodi.
RA1
Ad primum ergo dicendum quod obiectio illa procedit de natura secundum quod dividitur contra rationem et
voluntatem, cum tamen ipsa ratio et voluntas ad naturam hominis pertineant.
RA2
Ad secundum dicendum quod aliquid etiam naturaliter potest superaddi potentiae, quod tamen ad ipsam
potentiam pertinere non potest. Sicut in Angelis non potest pertinere ad ipsam potentiam intellectivam quod sit
per se cognoscitiva omnium, quia oporteret quod esset actus omnium, quod solius Dei est. Id enim quo aliquid
cognoscitur, oportet esse actualem similitudinem eius quod cognoscitur, unde sequeretur, si potentia Angeli per
seipsam cognosceret omnia, quod esset similitudo et actus omnium. Unde oportet quod superaddantur potentiae
intellectivae ipsius aliquae species intelligibiles, quae sunt similitudines rerum intellectarum, quia per
participationem divinae sapientiae, et non per essentiam propriam, possunt intellectus eorum esse actu ea quae
intelligunt. Et sic patet quod non omne id quod pertinet ad habitum naturalem, potest ad potentiam pertinere.
RA3
Ad tertium dicendum quod natura non aequaliter se habet ad causandas omnes diversitates habituum, quia
quidam possunt causari a natura, quidam non, ut supra dictum est.
Et ideo non sequitur, si aliqui habitus sint naturales, quod omnes sint naturales.
|a2 Articulus 2
AG1
Ad secundum sic proceditur. Videtur quod nullus habitus possit ex actu causari. Habitus enim est qualitas
quaedam, ut supra dictum est.
Omnis autem qualitas causatur in aliquo subiecto, inquantum est alicuius receptivum. Cum igitur agens ex hoc
quod agit, non recipiat aliquid, sed magis ex se emittat; videtur quod non possit aliquis habitus in agente ex
propriis actibus generari.
AG2
Praeterea, illud in quo causatur aliqua qualitas, movetur ad qualitatem illam, sicut patet in re calefacta vel
infrigidata, quod autem producit actum causantem qualitatem, movet, ut patet de calefaciente vel infrigidante. Si
igitur in aliquo causaretur habitus per actum sui ipsius, sequeretur quod idem esset movens et motum, agens et
patiens.
Quod est impossibile, ut dicitur in VII physic..
AG3
Praeterea, effectus non potest esse nobilior sua causa.
Sed habitus est nobilior quam actus praecedens habitum, quod patet ex hoc, quod nobiliores actus reddit.
Ergo habitus non potest causari ab actu praecedente habitum.
SC
Sed contra est quod Philosophus, in II ethic., docet habitus virtutum et vitiorum ex actibus causari.
CO
Respondeo dicendum quod in agente quandoque est solum activum principium sui actus, sicut in igne est solum
principium activum calefaciendi. Et in tali agente non potest aliquis habitus causari ex proprio actu, et inde est
quod res naturales non possunt aliquid consuescere vel dissuescere, ut dicitur in II ethic..
Invenitur autem aliquod agens in quo est principium activum et passivum sui actus, sicut patet in actibus
humanis. Nam actus appetitivae virtutis procedunt a VI appetitiva secundum quod movetur a VI apprehensiva
repraesentante obiectum, et ulterius vis intellectiva, secundum quod ratiocinatur de conclusionibus, habet sicut
principium activum propositionem per se notam. Unde ex talibus actibus possunt in agentibus aliqui habitus
causari, non quidem quantum ad primum activum principium, sed quantum ad principium actus quod movet
821

