Et secundum hoc possunt esse martyrii causa. Unde et beati ioannis baptistae martyrium in ecclesia celebratur,
qui non pro neganda fide, sed pro reprehensione adulterii mortem sustinuit.
RA1
Ad primum ergo dicendum quod christianus dicitur qui Christi est.
Dicitur autem aliquis esse Christi non solum ex eo quod habet fidem Christi, sed etiam ex eo quod spiritu Christi
ad opera virtuosa procedit, secundum illud Rom. VIII, si quis spiritum Christi non habet, hic non est eius; et
etiam ex hoc quod, ad imitationem Christi, peccatis moritur, secundum illud Galat. V, qui Christi sunt, carnem
suam crucifixerunt, cum vitiis et concupiscentiis.
Et ideo ut christianus patitur non solum qui patitur pro fidei confessione quae fit per verba, sed etiam quicumque
patitur pro quocumque bono opere faciendo, vel pro quocumque peccato vitando, propter Christum, quia totum
hoc pertinet ad fidei protestationem.
RA2
Ad secundum dicendum quod veritas aliarum scientiarum non pertinet ad cultum divinitatis. Et ideo non dicitur
esse secundum pietatem. Unde nec eius confessio potest esse directe martyrii causa. Sed quia omne mendacium
peccatum est, ut supra habitum est, vitatio mendacii, contra quamcumque veritatem sit, inquantum mendacium
est peccatum divinae legi contrarium, potest esse martyrii causa.
RA3
Ad tertium dicendum quod bonum reipublicae est praecipuum inter bona humana. Sed bonum divinum, quod est
propria causa martyrii, est potius quam humanum. Quia tamen bonum humanum potest effici divinum, ut si
referatur in Deum; potest esse quodcumque bonum humanum martyrii causa secundum quod in Deum refertur.
|q125 Quaestio 125
|a0 Prologus
Deinde considerandum est de vitiis oppositis fortitudini.
Et primo, de timore; secundo, de intimiditate; tertio, de audacia.
Circa primum quaeruntur quatuor. Primo, utrum timor sit peccatum.
Secundo, utrum opponatur fortitudini. Tertio, utrum sit peccatum mortale. Quarto, utrum excuset vel diminuat
peccatum.
|a1 Articulus 1
AG1
Ad primum sic proceditur. Videtur quod timor non sit peccatum.
Timor enim est passio quaedam, ut supra habitum est.
Sed passionibus nec laudamur nec vituperamur, ut dicitur in II ethic..
Cum igitur omne peccatum sit vituperabile, videtur quod timor non sit peccatum.
AG2
Praeterea, nihil quod in lege divina mandatur est peccatum, quia lex Domini est immaculata, ut dicitur in Psalmo.
Sed timor mandatur in lege Dei, dicitur enim ad Ephes. VI, servi, obedite dominis carnalibus, cum timore et
tremore.
Timor ergo non est peccatum.
AG3
Praeterea, nihil quod naturaliter inest homini est peccatum, quia peccatum est contra naturam, ut Damascenus
dicit, II libro.
Sed timere est homini naturale, unde Philosophus dicit, in III ethic., quod erit aliquis insanus, vel sine sensu
doloris, si nihil timeat, neque terraemotum neque inundationes.
Ergo timor non est peccatum.
SC
Sed contra est quod Dominus dicit, Matth. X, nolite timere eos qui occidunt corpus.
Et Ezech. II dicitur, ne timeas eos, neque sermones eorum metuas.
CO
Respondeo dicendum quod aliquid dicitur esse peccatum in actibus humanis propter inordinationem, nam bonum
humani actus in ordine quodam existit, ut ex supra dictis patet.
Est autem hic debitus ordo, ut appetitus regimini rationis subdatur.
Ratio autem dictat aliqua esse fugienda, et aliqua esse prosequenda; et inter fugienda, quaedam dictat magis esse
fugienda quam alia; et similiter inter prosequenda, quaedam dictat esse magis prosequenda quam alia; et
quantum est bonum prosequendum, tantum est aliquod oppositum malum fugiendum. Inde est quod ratio dictat
quaedam bona magis esse prosequenda quam quaedam mala fugienda. Quando ergo appetitus fugit ea quae ratio
dictat esse sustinenda ne desistat ab aliis quae magis prosequi debet, timor inordinatus est, et habet rationem

1752

