Ioan. VII, tamen postea decepti fuerunt a suis principibus ut eum non crederent neque filium Dei neque
Christum. Unde et Petrus eis dixit, scio quod per ignorantiam hoc fecistis, sicut et principes vestri, quia scilicet
per principes seducti erant.
RA1
Ad primum ergo dicendum quod illa verba dicuntur ex persona colonorum vineae, per quos significantur rectores
illius populi, qui eum cognoverunt esse heredem, inquantum cognoverunt eum esse Christum promissum in lege.
Sed contra hanc responsionem videtur esse quod illa verba Psalmi, postula a me et dabo tibi gentes hereditatem
tuam, eidem dicuntur cui dicitur, filius meus es tu, ego hodie genui te.
Si ergo cognoverunt eum esse illum cui dictum est, postula a me et dabo tibi gentes hereditatem tuam, sequitur
quod cognoverunt eum esse filium Dei.
Chrysostomus etiam, ibidem, dicit quod cognoverunt eum esse filium Dei.
Beda etiam dicit, super illud Luc. XXIII, quia nesciunt quid faciunt, notandum, inquit, quod non pro eis orat qui,
quem filium Dei intellexerunt, crucifigere quam confiteri maluerunt.
Sed ad hoc potest responderi quod cognoverunt eum esse filium Dei non per naturam, sed per excellentiam
gratiae singularis.
Possumus tamen dicere quod etiam verum Dei filium cognovisse dicuntur, quia evidentia signa huius rei
habebant, quibus tamen assentire propter odium et invidiam noluerunt, ut eum cognoscerent esse filium Dei.
RA2
Ad secundum dicendum quod ante illa verba praemittitur, si opera non fecissem in eis quae nemo alius fecit,
peccatum non haberent, et postea subditur, nunc autem viderunt, et oderunt et me et patrem meum.
Per quod ostenditur quod, videntes opera Christi mirifica, ex odio processit quod eum filium Dei non
cognoverunt.
RA3
Ad tertium dicendum quod ignorantia affectata non excusat a culpa sed magis videtur culpam aggravare, ostendit
enim hominem sic vehementer esse affectum ad peccandum quod vult ignorantiam incurrere ne peccatum vitet.
Et ideo Iudaei peccaverunt, non solum hominis Christi, sed tanquam Dei crucifixores.
|a6 Articulus 6
AG1
Ad sextum sic proceditur. Videtur quod peccatum crucifigentium Christum non fuerit gravissimum. Non enim
est gravissimum peccatum quod excusationem habet. Sed ipse Dominus excusavit peccatum crucifigentium eum,
dicens, pater, ignosce illis, quia nesciunt quid faciunt.
Non ergo peccatum eorum fuit gravissimum.
AG2
Praeterea, Dominus dixit Pilato, Ioan. XIX, qui tradidit me tibi, maius peccatum habet.
Ipse autem Pilatus fecit Christum crucifigi per suos ministros.
Ergo videtur fuisse maius peccatum Iudae proditoris peccato crucifigentium Christum.
AG3
Praeterea, secundum Philosophum, in V ethic., nullus patitur iniustum volens, et, sicut ipse ibidem dicit, nullo
patiente iniustum, nullus facit iniustum.
Ergo volenti nullus facit iniustum. Sed Christus voluntarie est passus, ut supra habitum est.
Non ergo iniustum fecerunt crucifixores Christi. Et ita eorum peccatum non est gravissimum.
SC
Sed contra est quod super illud Matth. XXIII, et vos implete mensuram patrum vestrorum, dicit chrysostomus,
quantum ad veritatem, excesserunt mensuram patrum suorum. Illi enim homines occiderunt, isti Deum
crucifixerunt.
CO
Respondeo dicendum quod, sicut dictum est, principes Iudaeorum cognoverunt Christum, et si aliqua ignorantia
fuit in eis, fuit ignorantia affectata, quae eos non poterat excusare. Et ideo peccatum eorum fuit gravissimum,
tum ex genere peccati; tum ex malitia voluntatis. Minores autem Iudaei gravissime peccaverunt quantum ad
genus peccati, in aliquo tamen diminuebatur eorum peccatum propter eorum ignorantiam. Unde super illud Luc.
XXIII, nesciunt quid faciunt, dicit beda, pro illis rogat qui nescierunt quod fecerunt, zelum Dei habentes, sed non
secundum scientiam.
Multo autem magis fuit excusabile peccatum gentilium per quorum manus Christus crucifixus est, qui legis
scientiam non habebant.
RA1
Ad primum ergo dicendum quod excusatio illa Domini non refertur ad principes Iudaeorum, sed ad minores de
populo, sicut dictum est.
RA2

2309

