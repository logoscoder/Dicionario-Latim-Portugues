Diabolus autem magis attentat aliquem cum est solitarius, quia, ut dicitur Eccle. IV, si quispiam praevaluerit
contra unum, duo resistunt ei.
Et inde est quod Christus in desertum exivit, quasi ad campum certaminis, ut ibi a diabolo tentaretur.
Unde Ambrosius dicit, super Luc., quod Christus agebatur in desertum consilio, ut diabolum provocaret.
Nam nisi ille certasset, scilicet diabolus, non iste vicisset, idest Christus. Addit autem et alias rationes, dicens
hoc Christum fecisse mysterio, ut Adam de exilio liberaret, qui scilicet de Paradiso in desertum eiectus est;
exemplo, ut ostenderet nobis diabolum ad meliora tendentibus invidere.
RA1
Ad primum ergo dicendum quod Christus proponitur omnibus in exemplum per fidem, secundum illud Heb. XII,
aspicientes in auctorem fidei et consummatorem, Iesum.
Fides autem, ut dicitur Rom. X, est ex auditu, non autem ex visu, quinimmo dicitur, Ioan. XX, beati qui non
viderunt et crediderunt.
Et ideo, ad hoc quod tentatio Christi esset nobis in exemplum, non oportet quod ab hominibus videretur, sed
sufficiens fuit quod hominibus narraretur.
RA2
Ad secundum dicendum quod duplex est tentationis occasio. Una quidem ex parte hominis, puta cum aliquis se
peccato propinquum facit, occasiones peccandi non evitans. Et talis occasio tentationis est vitanda, sicut dictum
est Lot, Gen. XIX, ne steteris in omni regione circa sodomam.
Alia vero tentationis occasio est ex parte diaboli, qui semper invidet ad meliora tendentibus, ut Ambrosius dicit.
Et talis tentationis occasio non est vitanda.
Unde dicit chrysostomus, super Matth., quod non solum Christus ductus est in desertum a spiritu, sed omnes filii
Dei habentes spiritum sanctum. Non enim sunt contenti sedere otiosi, sed spiritus sanctus urget eos aliquod
magnum apprehendere opus, quod est esse in deserto quantum ad diabolum, quia non est ibi iniustitia, in qua
diabolus delectatur. Omne etiam bonum opus est desertum quantum ad carnem et mundum, quia non est
secundum voluntatem carnis et mundi.
Talem autem occasionem tentationis dare diabolo non est periculosum, quia maius est auxilium spiritus sancti,
qui est perfecti operis auctor, quam impugnatio diaboli invidentis.
RA3
Ad tertium dicendum quod quidam dicunt omnes tentationes factas fuisse in deserto.
Quorum quidam dicunt quod Christus ductus est in sanctam civitatem, non realiter, sed secundum imaginariam
visionem.
Quidam autem dicunt quod etiam ipsa civitas sancta, idest ierusalem, desertum dicitur, quia erat derelicta a Deo.
Sed hoc non erat necessarium. Quia marcus dicit quod in deserto tentabatur a diabolo, non autem dicit quod
solum in deserto.
|a3 Articulus 3
AG1
Ad tertium sic proceditur. Videtur quod tentatio Christi non debuit esse post ieiunium.
Dictum est enim supra quod Christum non decebat conversationis austeritas. Sed maximae austeritatis fuisse
videtur quod quadraginta diebus et quadraginta noctibus nihil comederit, sic enim intelligitur quadraginta diebus
et quadraginta noctibus ieiunasse, quia scilicet in illis diebus nullum omnino cibum sumpsit, ut Gregorius dicit.
Ergo non videtur quod debuerit huiusmodi ieiunium tentationi praemittere.
AG2
Praeterea, marci I dicitur quod erat in deserto quadraginta diebus et quadraginta noctibus, et tentabatur a Satana.
Sed quadraginta diebus et quadraginta noctibus ieiunavit. Ergo videtur quod non post ieiunium, sed simul dum
ieiunaret, sit tentatus a diabolo.
AG3
Praeterea, Christus non legitur nisi semel ieiunasse. Sed non solum semel fuit tentatus a diabolo, dicitur enim
Luc. IV, quod, consummata omni tentatione, diabolus recessit ab illo usque ad tempus.
Sicut igitur secundae tentationi non praemisit ieiunium, ita nec primae praemittere debuit.
SC
Sed contra est quod dicitur Matth. IV, cum ieiunasset quadraginta diebus et quadraginta noctibus, postea esuriit,
et tunc accessit ad eum tentator.
CO
Respondeo dicendum quod convenienter Christus post ieiunium tentari voluit. Primo quidem, propter exemplum.
Quia, cum omnibus, sicut dictum est, immineat se contra tentationes tueri; per hoc quod ipse ante tentationem
futuram ieiunavit, docuit quod per ieiunium nos oportet contra tentationes armari. Unde inter arma iustitiae
apostolus ieiunia connumerat, II Cor. VI.
Secundo, ut ostenderet quod etiam ieiunantes diabolus aggreditur ad tentandum, sicut alios qui bonis operibus
vacant. Et ideo, sicut post baptismum, ita post ieiunium Christus tentatur. Unde chrysostomus dicit, super Matth.,
2269

