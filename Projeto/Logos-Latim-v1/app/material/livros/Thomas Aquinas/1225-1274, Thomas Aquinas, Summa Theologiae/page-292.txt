revelantur, nihil prohibet intellectus eorum esse in potentia, quia sic etiam corpora caelestia sunt in potentia
quandoque ut illuminentur a sole.
Secundo vero modo, intellectus Angeli potest esse in potentia ad ea quae cognoscit naturali cognitione, non enim
omnia quae naturali cognitione cognoscit, semper actu considerat.
Sed ad cognitionem verbi, et eorum quae in verbo videt, nunquam hoc modo est in potentia, quia semper actu
intuetur verbum, et ea quae in verbo videt. In hac enim visione eorum beatitudo consistit, beatitudo autem non
consistit in habitu, sed in actu, ut dicit Philosophus, in I ethic..
RA1
Ad primum ergo dicendum quod motus ibi non sumitur secundum quod est actus imperfecti, idest existentis in
potentia; sed secundum quod est actus perfecti, idest existentis in actu.
Sic enim intelligere et sentire dicuntur motus, ut dicitur in III de anima.
RA2
Ad secundum dicendum quod desiderium illud Angelorum non excludit rem desideratam, sed eius fastidium. Vel
dicuntur desiderare Dei visionem, quantum ad novas revelationes, quas pro opportunitate negotiorum a Deo
recipiunt.
RA3
Ad tertium dicendum quod in substantia Angeli non est aliqua potentia denudata ab actu. Et similiter nec
intellectus Angeli sic est in potentia, quod sit absque actu.
|a2 Articulus 2
AG1
Ad secundum sic proceditur. Videtur quod Angelus non possit simul multa intelligere.
Dicit enim Philosophus, II topic., quod contingit multa scire, sed unum tantum intelligere.
AG2
Praeterea, nihil intelligitur nisi secundum quod intellectus formatur per speciem intelligibilem, sicut corpus
formatur per figuram. Sed unum corpus non potest formari diversis figuris. Ergo unus intellectus non potest
simul intelligere diversa intelligibilia.
AG3
Praeterea, intelligere est motus quidam. Nullus autem motus terminatur ad diversos terminos.
Ergo non contingit simul multa intelligere.
SC
Sed contra est quod dicit Augustinus, IV Sup. Gen. Ad litt., potentia spiritualis mentis angelicae cuncta quae
voluerit, facillime simul comprehendit.
CO
Respondeo dicendum quod, sicut ad unitatem motus requiritur unitas termini, ita ad unitatem operationis
requiritur unitas obiecti. Contingit autem aliqua accipi ut plura, et ut unum; sicut partes alicuius continui. Si enim
unaquaeque per se accipiatur, plures sunt, unde et non una operatione, nec simul accipiuntur per sensum et
intellectum. Alio modo accipiuntur secundum quod sunt unum in toto, et sic simul et una operatione
cognoscuntur tam per sensum quam per intellectum, dum totum continuum consideratur, ut dicitur in III de
anima.
Et sic etiam intellectus noster simul intelligit subiectum et praedicatum, prout sunt partes unius propositionis; et
duo comparata, secundum quod conveniunt in una comparatione. Ex quo patet quod multa, secundum quod sunt
distincta, non possunt simul intelligi; sed secundum quod uniuntur in uno intelligibili, sic simul intelliguntur.
Unumquodque autem est intelligibile in actu, secundum quod eius similitudo est in intellectu. Quaecumque igitur
per unam speciem intelligibilem cognosci possunt, cognoscuntur ut unum intelligibile; et ideo simul
cognoscuntur. Quae vero per diversas species intelligibiles cognoscuntur, ut diversa intelligibilia capiuntur.
Angeli igitur ea cognitione qua cognoscunt res per verbum, omnia cognoscunt una intelligibili specie, quae est
essentia divina. Et ideo quantum ad talem cognitionem, omnia simul cognoscunt, sicut et in patria non erunt
volubiles nostrae cogitationes, ab aliis in alia euntes atque redeuntes, sed omnem scientiam nostram simul uno
conspectu videbimus, ut Augustinus dicit in XV de Trin..
Ea vero cognitione qua cognoscunt res per species innatas, omnia illa simul possunt intelligere, quae una specie
cognoscuntur; non autem illa quae diversis.
RA1
Ad primum ergo dicendum quod intelligere multa ut unum, est quodammodo unum intelligere.
RA2
Ad secundum dicendum quod intellectus formatur per intelligibilem speciem quam apud se habet. Et ideo sic
potest una specie intelligibili multa simul intelligibilia intueri, sicut unum corpus per unam figuram potest simul
multis corporibus assimilari.
RA3
Ad tertium dicendum sicut ad primum.
292

