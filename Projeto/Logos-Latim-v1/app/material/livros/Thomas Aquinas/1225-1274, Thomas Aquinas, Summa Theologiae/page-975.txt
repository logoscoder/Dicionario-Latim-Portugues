baptizati traducunt peccatum originale, non enim generant inquantum sunt renovati per baptismum, sed
inquantum retinent adhuc aliquid de vetustate primi peccati.
RA3
Ad tertium dicendum quod, sicut peccatum Adae traducitur in omnes qui ab Adam corporaliter generantur, ita
gratia Christi traducitur in omnes qui ab eo spiritualiter generantur per fidem et baptismum, et non solum ad
removendam culpam primi parentis, sed etiam ad removendum peccata actualia, et ad introducendum in gloriam.
|a4 Articulus 4
AG1
Ad quartum sic proceditur. Videtur quod, si aliquis formaretur ex carne humana miraculose, contraheret
originale peccatum.
Dicit enim quaedam Glossa Gen. IV, quod in lumbis Adae fuit tota posteritas corrupta, quia non est separata
prius in loco vitae, sed postea in loco exilii.
Sed si aliquis homo sic formaretur sicut dictum est, caro eius separaretur in loco exilii.
Ergo contraheret originale peccatum.
AG2
Praeterea, peccatum originale causatur in nobis inquantum anima inficitur ex carne. Sed caro tota hominis est
infecta.
Ergo ex quacumque parte carnis homo formaretur, anima eius inficeretur infectione originalis peccati.
AG3
Praeterea, peccatum originale a primo parente pervenit in omnes, inquantum omnes in eo peccante fuerunt.
Sed illi qui ex carne humana formarentur, in Adam fuissent.
Ergo peccatum originale contraherent.
SC
Sed contra est quia non fuissent in Adam secundum seminalem rationem; quod solum causat traductionem
peccati originalis, ut Augustinus dicit, X super Gen. Ad litt..
CO
Respondeo dicendum quod, sicut iam dictum est, peccatum originale a primo parente traducitur in posteros,
inquantum moventur ab ipso per generationem, sicut membra moventur ab anima ad peccatum actuale. Non
autem est motio ad generationem nisi per virtutem activam in generatione. Unde illi soli peccatum originale
contrahunt, qui ab Adam descendunt per virtutem activam in generatione originaliter ab Adam derivatam, quod
est secundum seminalem rationem ab eo descendere, nam ratio seminalis nihil aliud est quam vis activa in
generatione. Si autem aliquis formaretur virtute divina ex carne humana, manifestum est quod vis activa non
derivaretur ab Adam. Unde non contraheret peccatum originale, sicut nec actus manus pertineret ad peccatum
humanum, si manus non moveretur a voluntate hominis, sed ab aliquo extrinseco movente.
RA1
Ad primum ergo dicendum quod Adam non fuit in loco exilii nisi post peccatum. Unde non propter locum exilii,
sed propter peccatum, traducitur originalis culpa ad eos ad quos activa eius generatio pervenit.
RA2
Ad secundum dicendum quod caro non inficit animam nisi inquantum est principium activum in generatione, ut
dictum est.
RA3
Ad tertium dicendum quod ille qui formaretur ex carne humana, fuisset in Adam secundum corpulentam
substantiam; sed non secundum seminalem rationem, ut dictum est.
Et ideo non contraheret originale peccatum.
|a5 Articulus 5
AG1
Ad quintum sic proceditur. Videtur quod, si Adam non peccasset, eva peccante, filii originale peccatum
contraherent.
Peccatum enim originale a parentibus contrahimus, inquantum in eis fuimus, secundum illud apostoli, Rom. V,
in quo omnes peccaverunt.
Sed sicut homo praeexistit in patre suo, ita in matre.
Ergo ex peccato matris homo peccatum originale contraheret, sicut et ex peccato patris.
AG2
Praeterea, si eva peccasset, Adam non peccante, filii passibiles et mortales nascerentur, mater enim dat materiam
in generatione, ut dicit Philosophus, in II de generat. Animal.; mors autem, et omnis passibilitas, provenit ex
necessitate materiae.
Sed passibilitas et necessitas moriendi sunt poena peccati originalis. Ergo, si eva peccasset, Adam non peccante,
filii contraherent originale peccatum.
975

