RA1
Ad primum ergo dicendum quod apostolus ibi loquitur de zelo invidiae; qui quidem est causa contentionis, non
contra rem amatam, sed pro re amata contra impedimenta ipsius.
RA2
Ad secundum dicendum quod bonum amatur inquantum est communicabile amanti. Unde omne illud quod
perfectionem huius communicationis impedit, efficitur odiosum. Et sic ex amore boni zelus causatur. Ex defectu
autem bonitatis contingit quod quaedam parva bona non possunt integre simul possideri a multis. Et ex amore
talium causatur zelus invidiae.
Non autem proprie ex his quae integre possunt a multis possideri, nullus enim invidet alteri de cognitione
veritatis, quae a multis integre cognosci potest; sed forte de excellentia circa cognitionem huius.
RA3
Ad tertium dicendum quod hoc ipsum quod aliquis odio habet ea quae repugnant amato, ex amore procedit.
Unde zelus proprie ponitur effectus amoris magis quam odii.
|a5 Articulus 5
AG1
Ad quintum sic proceditur. Videtur quod amor sit passio laesiva.
Languor enim significat laesionem quandam languentis. Sed amor causat languorem, dicitur enim Cant. II,
fulcite me floribus, stipate me malis, quia amore langueo.
Ergo amor est passio laesiva.
AG2
Praeterea, liquefactio est quaedam resolutio.
Sed amor est liquefactivus, dicitur enim Cant. V, anima mea liquefacta est, ut dilectus meus locutus est.
Ergo amor est resolutivus. Est ergo corruptivus et laesivus.
AG3
Praeterea, fervor designat quendam excessum in caliditate, qui quidem excessus corruptivus est. Sed fervor
causatur ex amore, dionysius enim, VII cap. Cael. Hier., inter ceteras proprietates ad amorem seraphim
pertinentes, ponit calidum et acutum et superfervens.
Et Cant. VIII, dicitur de amore quod lampades eius sunt lampades ignis atque flammarum.
Ergo amor est passio laesiva et corruptiva.
SC
Sed contra est quod dicit dionysius, IV cap. De div. Nom., quod singula seipsa amant contentive, idest
conservative.
Ergo amor non est passio laesiva, sed magis conservativa et perfectiva.
CO
Respondeo dicendum quod, sicut supra dictum est, amor significat coaptationem quandam appetitivae virtutis ad
aliquod bonum. Nihil autem quod coaptatur ad aliquid quod est sibi conveniens, ex hoc ipso laeditur, sed magis,
si sit possibile, proficit et melioratur. Quod vero coaptatur ad aliquid quod non est sibi conveniens, ex hoc ipso
laeditur et deterioratur.
Amor ergo boni convenientis est perfectivus et meliorativus amantis, amor autem boni quod non est conveniens
amanti, est laesivus et deteriorativus amantis. Unde maxime homo perficitur et melioratur per amorem Dei,
laeditur autem et deterioratur per amorem peccati, secundum illud Osee IX, facti sunt abominabiles, sicut ea
quae dilexerunt.
Et hoc quidem dictum sit de amore, quantum ad id quod est formale in ipso, quod est scilicet ex parte appetitus.
Quantum vero ad id quod est materiale in passione amoris, quod est immutatio aliqua corporalis, accidit quod
amor sit laesivus propter excessum immutationis, sicut accidit in sensu, et in omni actu virtutis animae qui
exercetur per aliquam immutationem organi corporalis.
RA1
Ad ea vero quae in contrarium obiiciuntur, dicendum quod amori attribui possunt quatuor effectus proximi,
scilicet liquefactio, fruitio, languor et fervor. Inter quae primum est liquefactio, quae opponitur congelationi. Ea
enim quae sunt congelata, in seipsis constricta sunt, ut non possint de facili subintrationem alterius pati. Ad
amorem autem pertinet quod appetitus coaptetur ad quandam receptionem boni amati, prout amatum est in
amante, sicut iam supra dictum est.
Unde cordis congelatio vel duritia est dispositio repugnans amori. Sed liquefactio importat quandam
mollificationem cordis, qua exhibet se cor habile ut amatum in ipsum subintret. Si ergo amatum fuerit praesens
et habitum, causatur delectatio sive fruitio. Si autem fuerit absens, consequuntur duae passiones, scilicet tristitia
de absentia, quae significatur per languorem (unde et tullius, in III de tusculanis quaest., maxime tristitiam
aegritudinem nominat); et intensum desiderium de consecutione amati, quod significatur per fervorem. Et isti
quidem sunt effectus amoris formaliter accepti, secundum habitudinem appetitivae virtutis ad obiectum. Sed in
passione amoris, consequuntur aliqui effectus his proportionati, secundum immutationem organi.
724

