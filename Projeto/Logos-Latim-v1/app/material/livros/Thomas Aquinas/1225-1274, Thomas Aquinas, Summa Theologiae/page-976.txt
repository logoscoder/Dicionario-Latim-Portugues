AG3
Praeterea, Damascenus dicit, in libro III, quod spiritus sanctus praevenit in virginem, de qua Christus erat absque
peccato originali nasciturus, purgans eam.
Sed illa purgatio non fuisset necessaria, si infectio originalis peccati non traheretur ex matre.
Ergo infectio originalis peccati ex matre trahitur. Et sic, eva peccante, eius filii peccatum originale contraherent,
etiam si Adam non peccasset.
SC
Sed contra est quod apostolus dicit, Rom. V, per unum hominem peccatum in hunc mundum intravit.
Magis autem fuisset dicendum quod per duos intrasset, cum ambo peccaverint; vel potius per mulierem, quae
primo peccavit; si femina peccatum originale in prolem transmitteret. Non ergo peccatum originale derivatur in
filios a matre, sed a patre.
CO
Respondeo dicendum quod huius dubitationis solutio ex praemissis apparet.
Dictum est enim supra quod peccatum originale a primo parente traducitur inquantum ipse movet ad
generationem natorum, unde dictum est quod, si materialiter tantum aliquis ex carne humana generaretur,
originale peccatum non contraheret.
Manifestum est autem secundum doctrinam Philosophorum, quod principium activum in generatione est a patre,
materiam autem mater ministrat.
Unde peccatum originale non contrahitur a matre, sed a patre.
Et secundum hoc, si, Adam non peccante, eva peccasset, filii originale peccatum non contraherent. E converso
autem esset, si Adam peccasset, et eva non peccasset.
RA1
Ad primum ergo dicendum quod in patre praeexistit filius sicut in principio activo, sed in matre sicut in principio
materiali et passivo. Unde non est similis ratio.
RA2
Ad secundum dicendum quod quibusdam videtur quod, eva peccante, si Adam non peccasset, filii essent
immunes a culpa, paterentur tamen necessitatem moriendi, et alias passibilitates provenientes ex necessitate
materiae, quam mater ministrat, non sub ratione poenae, sed sicut quosdam naturales defectus.
Sed hoc non videtur conveniens. Immortalitas enim et impassibilitas primi status non erat ex conditione
materiae, ut in primo dictum est; sed ex originali iustitiae, per quam corpus subdebatur animae, quandiu anima
esset subiecta Deo.
Defectus autem originalis iustitiae est peccatum originale. Si igitur, Adam non peccante, peccatum originale non
transfunderetur in posteros propter peccatum evae; manifestum est quod in filiis non esset defectus originalis
iustitiae.
Unde non esset in eis passibilitas vel necessitas moriendi.
RA3
Ad tertium dicendum quod illa purgatio praeveniens in beata virgine, non requirebatur ad auferendum
transfusionem originalis peccati, sed quia oportebat ut mater Dei maxima puritate niteret. Non enim est aliquid
digne receptaculum Dei, nisi sit mundum; secundum illud Psalmi XCII, domum tuam, Domine, decet sanctitudo.
|q82 Quaestio 82
|a0 Prologus
Deinde considerandum est de peccato originali quantum ad suam essentiam. Et circa hoc quaeruntur quatuor.
Primo, utrum originale peccatum sit habitus.
Secundo, utrum sit unum tantum in uno homine.
Tertio, utrum sit concupiscentia.
Quarto, utrum sit aequaliter in omnibus.
|a1 Articulus 1
AG1
Ad primum sic proceditur. Videtur quod originale peccatum non sit habitus.
Originale enim peccatum est carentia originalis iustitiae, ut Anselmus dicit, in libro de concepto virginali, et sic
originale peccatum est quaedam privatio. Sed privatio opponitur habitui. Ergo originale peccatum non est
habitus.
AG2
Praeterea, actuale peccatum habet plus de ratione culpae quam originale, inquantum habet plus de ratione
voluntarii.
Sed habitus actualis peccati non habet rationem culpae, alioquin sequeretur quod homo dormiens culpabiliter,
peccaret.
976

