Unde non possunt subiici actioni humanae, ut per eorum ministerium sacramenta recipiant ad salutem. Possunt
tamen subiici operationi Dei, apud quem vivunt, ut quodam privilegio gratiae sanctificationem consequantur,
sicut patet de sanctificatis in utero.
RA2
Ad secundum dicendum quod membrum interius matris est aliquid eius per continuationem et unionem
materialis partis ad totum.
Puer autem in utero matris existens est aliquid eius per quandam colligationem corporum distinctorum. Unde
non est similis ratio.
RA3
Ad tertium dicendum quod non sunt facienda mala ut veniant bona, ut dicitur Rom. III.
Et ideo non debet homo occidere matrem ut baptizet puerum. Si tamen mater mortua fuerit vivente puero in
utero, aperiri debet, ut puer baptizetur.
RA4
Ad quartum dicendum quod expectanda est totalis egressio pueri ex utero ad baptismum, nisi mors immineat. Si
tamen primo caput egrediatur, in quo fundatur sensus, debet baptizari, periculo imminente, et non est postea
rebaptizandus, si eum perfecte nasci contigerit. Et videtur idem faciendum quaecumque alia pars egrediatur,
periculo imminente. Quia tamen in nulla partium exteriorum integritas ita consistit sicut in capite, videtur
quibusdam quod, propter dubium, quacumque alia parte corporis abluta, puer post perfectam nativitatem sit
baptizandus sub hac forma, si non es baptizatus, ego te baptizo, etc..
|a12 Articulus 12
AG1
Ad duodecimum sic proceditur. Videtur quod furiosi et amentes non debeant baptizari. Ad susceptionem enim
baptismi requiritur intentio in eo qui baptizatur, ut supra dictum est.
Sed furiosi et amentes, cum careant usu rationis, non possunt habere nisi inordinatam intentionem. Ergo non
debent baptizari.
AG2
Praeterea, homo bruta animalia superexcedit in hoc quod habet rationem. Sed furiosi et amentes non habent
usum rationis, et quandoque etiam in eis non expectatur, sicut expectatur in pueris.
Ergo videtur quod, sicut bruta animalia non baptizantur, ita etiam nec tales furiosi et amentes debeant baptizari.
AG3
Praeterea, magis ligatus est usus rationis in furiosis vel amentibus quam in dormientibus. Sed baptismus non
consuevit dari dormientibus. Ergo non debet dari amentibus et furiosis.
SC
Sed contra est quod Augustinus dicit, IV confess., de amico suo, qui, cum desperaretur, baptizatus est.
Et tamen in ipso baptismus efficaciam habuit. Unde et carentibus usu rationis aliquando baptismus dari debet.
CO
Respondeo dicendum quod circa amentes et furiosos est distinguendum. Quidam enim sunt a nativitate tales,
nulla habentes lucida intervalla, in quibus etiam nullus usus rationis apparet. Et de talibus, quantum ad baptismi
susceptionem, videtur esse idem iudicium et de pueris, qui baptizantur in fide ecclesiae, ut supra dictum est.
Alii vero sunt amentes qui ex sana mente quam habuerunt prius, in amentiam inciderunt. Et tales sunt iudicandi
secundum voluntatem quam habuerunt dum sanae mentis existerent. Et ideo, si tunc apparuit in eis voluntas
suscipiendi baptismum, debet exhiberi eis in furia vel amentia constitutis, etiam si tunc contradicant. Alioquin, si
nulla voluntas suscipiendi baptismum in eis apparuit dum sanae mentis essent, non sunt baptizandi. Quidam vero
sunt qui, etsi a nativitate fuerint furiosi et amentes, habent tamen aliqua lucida intervalla, in quibus recta ratione
uti possunt. Unde, si tunc baptizari voluerint, baptizari possunt etiam in amentia constituti.
Et debet eis sacramentum tunc conferri si periculum timeatur, alioquin melius est ut tempus expectetur in quo
sint sanae mentis ad hoc quod devotius suscipiant sacramentum. Si autem tempore lucidi intervalli non appareat
in eis voluntas baptismum suscipiendi, baptizari non debent in amentia constituti. Quidam vero sunt qui, etsi non
omnino sanae mentis existant, in tantum tamen ratione utuntur quod possunt de sua salute cogitare, et intelligere
sacramenti virtutem. Et de talibus idem est iudicium sicut de his qui sanae mentis existunt, qui baptizantur
volentes, non inviti.
RA1
Ad primum ergo dicendum quod amentes qui nunquam habuerunt nec habent usum rationis, baptizantur ex
intentione ecclesiae, sicut ex ritu ecclesiae credunt et poenitent, sicut supra de pueris dictum est.
Illi vero qui aliquo tempore habuerunt vel habent usum rationis, secundum propriam intentionem baptizantur,
quam habent vel habuerunt tempore sanae mentis.
RA2

2435

