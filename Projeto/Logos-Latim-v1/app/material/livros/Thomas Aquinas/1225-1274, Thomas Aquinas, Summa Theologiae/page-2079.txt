Ergo natura humana debuit a filio Dei assumi in omnibus suppositis.
SC
Sed contra est quod Damascenus dicit, in III libro, quod filius Dei non assumpsit humanam naturam quae in
specie consideratur, neque enim omnes hypostases eius assumpsit.
CO
Respondeo dicendum quod non fuit conveniens quod humana natura in omnibus suis suppositis a verbo
assumeretur. Primo quidem, quia tolleretur multitudo suppositorum humanae naturae, quae est ei connaturalis.
Cum enim in natura assumpta non sit considerare aliud suppositum praeter personam assumentem, ut supra
dictum est; si non esset natura humana nisi assumpta, sequeretur quod non esset nisi unum suppositum humanae
naturae, quod est persona assumens. Secundo, quia hoc derogaret dignitati filii Dei incarnati, prout est
primogenitus in multis fratribus secundum humanam naturam, sicut est primogenitus omnis creaturae secundum
divinam. Essent enim tunc omnes homines aequalis dignitatis. Tertio, quia conveniens fuit quod, sicut unum
suppositum divinum est incarnatum, ita unam solam naturam humanam assumeret, ut ex utraque parte unitas
inveniatur.
RA1
Ad primum ergo dicendum quod assumi convenit secundum se humanae naturae, quia scilicet non convenit ei
ratione personae, sicut naturae divinae convenit assumere ratione personae. Non autem quia convenit ei
secundum se sicut pertinens ad principia essentialia eius, vel sicut naturalis eius proprietas, per quem modum
conveniret omnibus eius suppositis.
RA2
Ad secundum dicendum quod dilectio Dei ad homines manifestatur non solum in ipsa assumptione humanae
naturae, sed praecipue per ea quae passus est in natura humana pro aliis hominibus, secundum illud Rom. V,
commendat autem Deus suam caritatem in nobis, quia, cum inimici essemus, Christus pro nobis mortuus est.
Quod locum non haberet si in omnibus hominibus naturam humanam assumpsisset.
RA3
Ad tertium dicendum quod ad brevitatem viae quam sapiens operator observat, pertinet quod non faciat per
multa quod sufficienter potest fieri per unum. Et ideo convenientissimum fuit quod per unum hominem alii
omnes salvarentur.
|a6 Articulus 6
AG1
Ad sextum sic proceditur. Videtur quod non fuerit conveniens ut filius Dei humanam naturam assumeret ex
stirpe Adae.
Dicit enim apostolus, ad Heb. VII, decebat ut esset nobis pontifex segregatus a peccatoribus.
Sed magis esset a peccatoribus segregatus si non assumpsisset humanam naturam ex stirpe Adae peccatoris.
Ergo videtur quod non debuit de stirpe Adae naturam humanam assumere.
AG2
Praeterea, in quolibet genere nobilius est principium eo quod est ex principio. Si igitur assumere voluit humanam
naturam, magis debuit eam assumere in ipso Adam.
AG3
Praeterea, gentiles fuerunt magis peccatores quam Iudaei, ut dicit Glossa, Galat. II, super illud, nos natura Iudaei,
non ex gentibus peccatores.
Si ergo ex peccatoribus naturam humanam assumere voluit, debuit eam magis assumere ex gentilibus quam ex
stirpe Abrahae, qui fuit iustus.
SC
Sed contra est quod Luc. III generatio Domini reducitur usque ad Adam.
CO
Respondeo dicendum quod, sicut Augustinus dicit, in XIII de Trin., poterat Deus hominem aliunde suscipere,
non de genere illius Adae qui suo peccato obligavit genus humanum. Sed melius iudicavit et de ipso quod
victum fuerat genere assumere hominem Deus, per quem generis humani vinceret inimicum.
Et hoc propter tria. Primo quidem, quia hoc videtur ad iustitiam pertinere, ut ille satisfaciat qui peccavit. Et ideo
de natura per ipsum corrupta debuit assumi id per quod satisfactio erat implenda pro tota natura. Secundo, hoc
etiam pertinet ad maiorem hominis dignitatem, dum ex illo genere victor diaboli nascitur quod per diabolum
fuerat victum. Tertio, quia per hoc etiam Dei potentia magis ostenditur, dum de natura corrupta et infirma
assumpsit id quod in tantam virtutem et dignitatem est promotum.
RA1
Ad primum ergo dicendum quod Christus debuit esse a peccatoribus segregatus quantum ad culpam, quam
venerat destruere, non quantum ad naturam, quam venerat salvare; secundum quam debuit per omnia fratribus
assimilari, ut idem apostolus dicit, Heb. II. Et in hoc etiam mirabilior est eius innocentia, quod de massa peccato
subiecta natura assumpta tantam habuit puritatem.
2079

