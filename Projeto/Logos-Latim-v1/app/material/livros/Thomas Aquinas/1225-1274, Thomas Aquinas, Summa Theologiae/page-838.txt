Deinde considerandum est de subiecto virtutis. Et circa hoc quaeruntur sex. Primo, utrum virtus sit in potentia
animae sicut in subiecto. Secundo, utrum una virtus possit esse in pluribus potentiis. Tertio, utrum intellectus
possit esse subiectum virtutis. Quarto, utrum irascibilis et concupiscibilis.
Quinto, utrum vires apprehensivae sensitivae. Sexto, utrum voluntas.
|a1 Articulus 1
AG1
Ad primum sic proceditur. Videtur quod virtus non sit in potentia animae sicut in subiecto.
Dicit enim Augustinus, in II de Lib. Arbit., quod virtus est qua recte vivitur.
Vivere autem non est per potentiam animae, sed per eius essentiam.
Ergo virtus non est in potentia animae, sed in eius essentia.
AG2
Praeterea, Philosophus dicit, in II ethic., virtus est quae bonum facit habentem, et opus eius bonum reddit.
Sed sicut opus constituitur per potentiam, ita habens virtutem constituitur per essentiam animae. Ergo virtus non
magis pertinet ad potentiam animae, quam ad eius essentiam.
AG3
Praeterea, potentia est in secunda specie qualitatis.
Virtus autem est quaedam qualitas, ut supra dictum est.
Qualitatis autem non est qualitas.
Ergo virtus non est in potentia animae sicut in subiecto.
SC
Sed contra, virtus est ultimum potentiae, ut dicitur in I de caelo.
Sed ultimum est in eo cuius est ultimum.
Ergo virtus est in potentia animae.
CO
Respondeo dicendum quod virtutem pertinere ad potentiam animae, ex tribus potest esse manifestum. Primo
quidem, ex ipsa ratione virtutis, quae importat perfectionem potentiae, perfectio autem est in eo cuius est
perfectio.
Secundo, ex hoc quod est habitus operativus, ut supra dictum est, omnis autem operatio est ab anima per aliquam
potentiam. Tertio, ex hoc quod disponit ad optimum, optimum autem est finis, qui vel est operatio rei, vel aliquid
consecutum per operationem a potentia egredientem.
Unde virtus humana est in potentia animae sicut in subiecto.
RA1
Ad primum ergo dicendum quod vivere dupliciter sumitur.
Quandoque enim dicitur vivere ipsum esse viventis, et sic pertinet ad essentiam animae, quae est viventi essendi
principium.
Alio modo vivere dicitur operatio viventis, et sic virtute recte vivitur, inquantum per eam aliquis recte operatur.
RA2
Ad secundum dicendum quod bonum vel est finis, vel in ordine ad finem dicitur. Et ideo, cum bonum operantis
consistat in operatione, hoc etiam ipsum quod virtus facit operantem bonum, refertur ad operationem, et per
consequens ad potentiam.
RA3
Ad tertium dicendum quod unum accidens dicitur esse in alio sicut in subiecto, non quia accidens per seipsum
possit sustentare aliud accidens, sed quia unum accidens inhaeret substantiae mediante alio accidente, ut color
corpori mediante superficie; unde superficies dicitur esse subiectum coloris. Et eo modo potentia animae dicitur
esse subiectum virtutis.
|a2 Articulus 2
AG1
Ad secundum sic proceditur. Videtur quod una virtus possit esse in duabus potentiis. Habitus enim cognoscuntur
per actus. Sed unus actus progreditur diversimode a diversis potentiis, sicut ambulatio procedit a ratione ut a
dirigente, a voluntate sicut a movente, et a potentia motiva sicut ab exequente. Ergo etiam unus habitus virtutis
potest esse in pluribus potentiis.
AG2
Praeterea, Philosophus dicit, in II ethic., quod ad virtutem tria requiruntur, scilicet scire, velle et immobiliter
operari.
Sed scire pertinet ad intellectum, velle ad voluntatem.
Ergo virtus potest esse in pluribus potentiis.
AG3
Praeterea, prudentia est in ratione, cum sit recta ratio agibilium, ut dicitur in VI ethic..
838

