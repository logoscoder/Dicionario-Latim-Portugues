|a7 Articulus 7
AG1
Ad septimum sic proceditur. Videtur quod concupiscentia causet involuntarium. Sicut enim metus est quaedam
passio, ita et concupiscentia. Sed metus causat quodammodo involuntarium.
Ergo etiam concupiscentia.
AG2
Praeterea, sicut per timorem timidus agit contra id quod proponebat, ita incontinens propter concupiscentiam.
Sed timor aliquo modo causat involuntarium.
Ergo et concupiscentia.
AG3
Praeterea, ad voluntarium requiritur cognitio.
Sed concupiscentia corrumpit cognitionem, dicit enim Philosophus, in VI ethic., quod delectatio, sive
concupiscentia delectationis, corrumpit aestimationem prudentiae.
Ergo concupiscentia causat involuntarium.
SC
Sed contra est quod Damascenus dicit, involuntarium est misericordia vel indulgentia dignum, et cum tristitia
agitur.
Sed neutrum horum competit ei quod per concupiscentiam agitur.
Ergo concupiscentia non causat involuntarium.
CO
Respondeo dicendum quod concupiscentia non causat involuntarium, sed magis facit aliquid voluntarium.
Dicitur enim aliquid voluntarium ex eo quod voluntas in id fertur.
Per concupiscentiam autem voluntas inclinatur ad volendum id quod concupiscitur. Et ideo concupiscentia magis
facit ad hoc quod aliquid sit voluntarium, quam quod sit involuntarium.
RA1
Ad primum ergo dicendum quod timor est de malo, concupiscentia autem respicit bonum. Malum autem
secundum se contrariatur voluntati, sed bonum est voluntati consonum. Unde magis se habet timor ad
causandum involuntarium quam concupiscentia.
RA2
Ad secundum dicendum quod in eo qui per metum aliquid agit, manet repugnantia voluntatis ad id quod agitur,
secundum quod in se consideratur. Sed in eo qui agit aliquid per concupiscentiam, sicut est incontinens, non
manet prior voluntas, qua repudiabat illud quod concupiscitur, sed mutatur ad volendum id quod prius
repudiabat. Et ideo quod per metum agitur, quodammodo est involuntarium, sed quod per concupiscentiam
agitur, nullo modo. Nam incontinens concupiscentiae agit contra id quod prius proponebat, non autem contra id
quod nunc vult, sed timidus agit contra id quod etiam nunc secundum se vult.
RA3
Ad tertium dicendum quod, si concupiscentia totaliter cognitionem auferret, sicut contingit in illis qui propter
concupiscentiam fiunt amentes, sequeretur quod concupiscentia voluntarium tolleret. Nec tamen proprie esset ibi
involuntarium, quia in his quae usum rationis non habent, neque voluntarium est neque involuntarium. Sed
quandoque in his quae per concupiscentiam aguntur, non totaliter tollitur cognitio, quia non tollitur potestas
cognoscendi; sed solum consideratio actualis in particulari agibili. Et tamen hoc ipsum est voluntarium,
secundum quod voluntarium dicitur quod est in potestate voluntatis, ut non agere et non velle, similiter autem et
non considerare, potest enim voluntas passioni resistere, ut infra dicetur.
|a8 Articulus 8
AG1
Ad octavum sic proceditur. Videtur quod ignorantia non causet involuntarium.
Involuntarium enim veniam meretur, ut Damascenus dicit.
Sed interdum quod per ignorantiam agitur, veniam non meretur; secundum illud I ad Cor. XIV, si quis ignorat,
ignorabitur.
Ergo ignorantia non causat involuntarium.
AG2
Praeterea, omne peccatum est cum ignorantia; secundum illud Prov. XIV, errant qui operantur malum.
Si igitur ignorantia involuntarium causet, sequeretur quod omne peccatum esset involuntarium.
Quod est contra Augustinum dicentem quod omne peccatum est voluntarium.
AG3
Praeterea, involuntarium cum tristitia est, ut Damascenus dicit.
Sed quaedam ignoranter aguntur, et sine tristitia, puta si aliquis occidit hostem quem quaerit occidere, putans
occidere cervum. Ergo ignorantia non causat involuntarium.
SC
630

