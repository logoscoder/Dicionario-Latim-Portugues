Praeterea, per votum minus utile non potest derogari voto magis utili. Sed per impletionem voti religionis
impediri posset impletio voti crucis in subsidium terrae sanctae, quod videtur esse utilius, quia per hoc votum
consequitur homo remissionem peccatorum. Ergo videtur quod votum quo quis se obligavit ad religionis
ingressum, non sit ex necessitate implendum.
SC
Sed contra est quod dicitur Eccle. V, si quid vovisti Deo, ne moreris reddere, displicet enim Deo infidelis et
stulta promissio.
Et super illud Psalmi, vovete et reddite Domino Deo vestro, dicit Glossa, vovere voluntati consulitur, sed post
voti promissionem, redditio necessario exigitur.
CO
Respondeo dicendum quod, sicut supra dictum est, cum de voto ageretur, votum est promissio Deo facta de his
quae ad Deum pertinent.
Ut autem Gregorius dicit, in epistola ad bonifacium, si inter homines solent bonae fidei contractus nulla ratione
dissolvi, quanto magis ista pollicitatio quam cum Deo pepigit, solvi sine vindicta non poterit.
Et ideo ad implendum id quod homo vovit, ex necessitate tenetur, dummodo sit aliquid quod ad Deum pertineat.
Manifestum est autem quod ingressus religionis maxime ad Deum pertinet, quia per hoc homo totaliter se
mancipat divinis obsequiis, ut ex supra dictis patet.
Unde relinquitur quod ille qui se obligat ad religionis ingressum, teneatur religionem ingredi, secundum quod se
voto obligare intendit, ita scilicet quod, si intendit se absolute obligare, tenetur quam citius poterit ingredi,
legitimo impedimento cessante; si autem ad certum tempus, vel sub certa conditione, tenetur religionem ingredi
tempore adveniente, vel conditione existente.
RA1
Ad primum ergo dicendum quod ille presbyter non fecerat votum solemne, sed simplex. Unde non erat
monachus effectus, ut cogi deberet de iure in monasterio remanere et ecclesiam dimittere.
Tamen in foro conscientiae esset sibi consulendum quod, omnibus dimissis, religionem intraret.
Unde extra, de voto et voti redempt., cap. Per tuas, consulitur episcopo gratianopolitano, qui post votum
religionis episcopatum assumpserat, voto non impleto, ut, si suam sanare desideraret conscientiam, regimen
ecclesiae resignaret, et redderet altissimo vota sua.
RA2
Ad secundum dicendum quod, ille qui se voto obligavit ad certae religionis ingressum, tenetur facere quantum in
se est ut in illa religione recipiatur. Et si quidem intendit se simpliciter ad religionem obligare, si non recipitur in
una religione, tenetur ire ad aliam.
Si vero intendit se obligare specialiter ad unam solum, non tenetur nisi secundum modum suae obligationis.
RA3
Ad tertium dicendum quod votum religionis, cum sit perpetuum, est maius quam votum peregrinationis terrae
sanctae, quod est temporale. Et sicut Alexander III dicit, et habetur extra, de voto et voti redempt., reus fracti voti
aliquatenus non habetur qui temporale obsequium in perpetuam noscitur religionis observantiam commutare.
Rationabiliter autem dici potest quod etiam per ingressum religionis aliquis consequatur remissionem omnium
peccatorum.
Si enim aliquibus eleemosynis factis homo potest statim satisfacere de peccatis suis, secundum illud Dan. IV,
peccata tua eleemosynis redime; multo magis in satisfactionem pro omnibus peccatis sufficit quod aliquis se
totaliter divinis obsequiis mancipet per religionis ingressum, quae excedit omne genus satisfactionis, etiam
publicae poenitentiae, ut habetur in decretis, XXXIII caus., qu. II, cap. Admonere; sicut etiam holocaustum
excedit sacrificium, ut Gregorius dicit, super Ezech.. Unde in vitis patrum legitur quod eandem gratiam
consequuntur religionem ingredientes quam consequuntur baptizati.
Si tamen non absolverentur per hoc ab omni reatu poenae, nihilominus ingressus religionis utilior est quam
peregrinatio terrae sanctae quantum ad promotionem in bonum, quae praeponderat absolutioni a poena.
|a4 Articulus 4
AG1
Ad quartum sic proceditur. Videtur quod ille qui vovet religionem ingredi, teneatur perpetuo in religione
permanere.
Melius est enim religionem non ingredi quam post ingressum exire, secundum illud II Pet. II, melius erat illis
veritatem non cognoscere quam post agnitam retroire.
Et Luc. IX dicitur, nemo mittens manum ad aratrum et aspiciens retro, aptus est regno Dei.
Sed ille qui voto se obligavit ad religionis ingressum, tenetur ingredi, ut dictum est.
Ergo etiam tenetur perpetuo remanere.
AG2
Praeterea, quilibet debet vitare id ex quo scandalum sequitur et aliis datur malum exemplum. Sed ex hoc quod
aliquis, post religionis ingressum, egreditur et ad saeculum redit, malum exemplum et scandalum aliis generatur,
2040

