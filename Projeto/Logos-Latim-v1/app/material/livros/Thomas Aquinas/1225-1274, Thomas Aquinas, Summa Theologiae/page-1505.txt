Respondeo dicendum quod si quis consideret furti rationem, duas rationes peccati in eo inveniet. Primo quidem,
propter contrarietatem ad iustitiam, quae reddit unicuique quod suum est.
Et sic furtum iustitiae opponitur, inquantum furtum est acceptio rei alienae. Secundo, ratione doli seu fraudis,
quam fur committit occulte et quasi ex insidiis rem alienam usurpando.
Unde manifestum est quod omne furtum est peccatum.
RA1
Ad primum ergo dicendum quod accipere rem alienam vel occulte vel manifeste auctoritate iudicis hoc
decernentis, non est furtum, quia iam fit sibi debitum per hoc quod sententialiter sibi est adiudicatum. Unde
multo minus furtum fuit quod filii Israel tulerunt spolia Aegyptiorum de praecepto Domini hoc decernentis pro
afflictionibus quibus Aegyptii eos sine causa afflixerant.
Et ideo signanter dicitur Sap. X, iusti tulerunt spolia impiorum.
RA2
Ad secundum dicendum quod circa res inventas est distinguendum.
Quaedam enim sunt quae nunquam fuerunt in bonis alicuius, sicut lapilli et gemmae quae inveniuntur in littore
maris, et talia occupanti conceduntur. Et eadem ratio est de thesauris antiquo tempore sub terra occultatis,
quorum non est aliquis possessor, nisi quod secundum leges civiles tenetur inventor medietatem dare Domino
agri, si in alieno agro invenerit; propter quod in parabola evangelii dicitur, Matth. XIII, de inventore thesauri
absconditi in agro, quod emit agrum, quasi ut haberet ius possidendi totum thesaurum. Quaedam vero res
inventae fuerunt de propinquo in alicuius bonis. Et tunc, si quis eas accipiat non animo retinendi, sed animo
restituendi Domino, qui eas pro derelictis non habet, non committit furtum. Et similiter si pro derelictis
habeantur, et hoc credat inventor, licet sibi retineat, non committit furtum.
Alias autem committitur peccatum furti.
Unde Augustinus dicit, in quadam homilia, et habetur XIV, qu. V, si quid invenisti et non reddidisti, rapuisti.
RA3
Ad tertium dicendum quod ille qui furtim accipit rem suam apud alium depositam, gravat depositarium, quia
tenetur ad restituendum, vel ad ostendendum se esse innoxium. Unde manifestum est quod peccat, et tenetur ad
relevandum gravamen depositarii. Qui vero furtim accipit rem suam apud alium iniuste detentam, peccat quidem,
non quia gravet eum qui detinet, et ideo non tenetur ad restituendum aliquid vel ad recompensandum, sed peccat
contra communem iustitiam, dum ipse sibi usurpat suae rei iudicium, iuris ordine praetermisso. Et ideo tenetur
Deo satisfacere, et dare operam ut scandalum proximorum, si inde exortum fuerit, sedetur.
|a6 Articulus 6
AG1
Ad sextum sic proceditur. Videtur quod furtum non sit peccatum mortale.
Dicitur enim Prov. VI, non grandis est culpae cum quis furatus fuerit.
Sed omne peccatum mortale est grandis culpae.
Ergo furtum non est peccatum mortale.
AG2
Praeterea, peccato mortali mortis poena debetur. Sed pro furto non infligitur in lege poena mortis, sed solum
poena damni, secundum illud Exod. XXII, si quis furatus fuerit bovem aut ovem, quinque boves pro uno bove
restituet, et quatuor oves pro una ove.
AG3
Praeterea, furtum potest committi in parvis rebus, sicut et in magnis. Sed inconveniens videtur quod pro furto
alicuius parvae rei, puta unius acus vel unius pennae, aliquis puniatur morte aeterna. Ergo furtum non est
peccatum mortale.
SC
Sed contra est quod nullus damnatur secundum divinum iudicium nisi pro peccato mortali. Condemnatur autem
aliquis pro furto, secundum illud Zach. V, haec est maledictio quae egreditur super faciem omnis terrae, quia
omnis fur sicut ibi scriptum est condemnatur.
Ergo furtum est peccatum mortale.
CO
Respondeo dicendum quod, sicut supra habitum est, peccatum mortale est quod contrariatur caritati, secundum
quam est spiritualis animae vita. Caritas autem consistit quidem principaliter in dilectione Dei, secundario vero
in dilectione proximi, ad quam pertinet ut proximo bonum velimus et operemur.
Per furtum autem homo infert nocumentum proximo in suis rebus, et si passim homines sibi invicem furarentur,
periret humana societas. Unde furtum, tanquam contrarium caritati, est peccatum mortale.
RA1
Ad primum ergo dicendum quod furtum dicitur non esse grandis culpae duplici ratione. Primo quidem, propter
necessitatem inducentem ad furandum, quae diminuit vel totaliter tollit culpam, ut infra patebit.
Unde subdit, furatur enim ut esurientem impleat animam.
1505

