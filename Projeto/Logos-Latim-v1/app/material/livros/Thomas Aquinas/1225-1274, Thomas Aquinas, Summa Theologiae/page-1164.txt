AG2
Praeterea, remissio culpae consistit in reputatione divina; secundum illud Psalmi XXXI, beatus vir cui non
imputavit Dominus peccatum.
Sed infusio gratiae ponit etiam aliquid in nobis, ut supra habitum est.
Ergo infusio gratiae non requiritur ad remissionem culpae.
AG3
Praeterea, nullus subiicitur simul duobus contrariis. Sed quaedam peccata sunt contraria, sicut prodigalitas et
illiberalitas. Ergo qui subiicitur peccato prodigalitatis, non simul subiicitur peccato illiberalitatis. Potest tamen
contingere quod prius ei subiiciebatur. Ergo peccando vitio prodigalitatis, liberatur a peccato illiberalitatis.
Et sic remittitur aliquod peccatum sine gratia.
SC
Sed contra est quod dicitur Rom. III, iustificati gratis per gratiam ipsius.
CO
Respondeo dicendum quod homo peccando Deum offendit, sicut ex supradictis patet.
Offensa autem non remittitur alicui nisi per hoc quod animus offensi pacatur offendenti.
Et ideo secundum hoc peccatum nobis remitti dicitur, quod Deus nobis pacatur. Quae quidem pax consistit in
dilectione qua Deus nos diligit. Dilectio autem Dei, quantum est ex parte actus divini, est aeterna et immutabilis,
sed quantum ad effectum quem nobis imprimit, quandoque interrumpitur, prout scilicet ab ipso quandoque
deficimus et quandoque iterum recuperamus. Effectus autem divinae dilectionis in nobis qui per peccatum
tollitur, est gratia, qua homo fit dignus vita aeterna, a qua peccatum mortale excludit. Et ideo non posset intelligi
remissio culpae, nisi adesset infusio gratiae.
RA1
Ad primum ergo dicendum quod plus requiritur ad hoc quod offendenti remittatur offensa, quam ad hoc quod
simpliciter aliquis non offendens non habeatur odio. Potest enim apud homines contingere quod unus homo
aliquem alium nec diligat nec odiat; sed si eum offendat, quod ei dimittat offensam, hoc non potest contingere
absque speciali benevolentia.
Benevolentia autem Dei ad hominem reparari dicitur per donum gratiae. Et ideo licet, antequam homo peccet,
potuerit esse sine gratia et sine culpa; tamen post peccatum, non potest esse sine culpa nisi gratiam habeat.
RA2
Ad secundum dicendum quod, sicut dilectio Dei non solum consistit in actu voluntatis divinae, sed etiam
importat quendam gratiae effectum, ut supra dictum est; ita etiam et hoc quod est Deum non imputare peccatum
homini, importat quendam effectum in ipso cuius peccatum non imputatur.
Quod enim alicui non imputetur peccatum a Deo, ex divina dilectione procedit.
RA3
Ad tertium dicendum quod, sicut Augustinus dicit, in libro de nuptiis et concup., si a peccato desistere, hoc esset
non habere peccatum, sufficeret ut hoc moneret Scriptura, fili, peccasti, non adiicias iterum.
Non autem sufficit, sed additur, et de pristinis deprecare, ut tibi remittantur.
Transit enim peccatum actu, et remanet reatu, ut supra dictum est.
Et ideo cum aliquis a peccato unius vitii transit in peccatum contrarii vitii, desinit quidem habere actum
praeteriti, sed non desinit habere reatum, unde simul habet reatum utriusque peccati. Non enim peccata sunt sibi
contraria ex parte aversionis a Deo, ex qua parte peccatum reatum habet.
|a3 Articulus 3
AG1
Ad tertium sic proceditur. Videtur quod ad iustificationem impii non requiratur motus liberi arbitrii.
Videmus enim quod per sacramentum baptismi iustificantur pueri absque motu liberi arbitrii, et etiam interdum
adulti, dicit enim Augustinus, in IV confess., quod cum quidam suus amicus laboraret febribus, iacuit diu sine
sensu in sudore letali; et dum desperaretur, baptizatus est nesciens, et recreatus est; quod fit per gratiam
iustificantem. Sed Deus potentiam suam non alligavit sacramentis. Ergo etiam potest iustificare hominem sine
sacramentis absque omni motu liberi arbitrii.
AG2
Praeterea, in dormiendo homo non habet usum rationis, sine quo non potest esse motus liberi arbitrii. Sed
Salomon in dormiendo consecutus est a Deo donum sapientiae; ut habetur III Reg. III, et II Paral. I.
Ergo etiam, pari ratione, donum gratiae iustificantis quandoque datur homini a Deo absque motu liberi arbitrii.
AG3
Praeterea, per eandem causam gratia producitur in esse et conservatur, dicit enim Augustinus, VIII super Gen.
Ad litt., quod ita se debet homo ad Deum convertere, ut ab illo semper fiat iustus.
Sed absque motu liberi arbitrii gratia in homine conservatur.
Ergo absque motu liberi arbitrii potest a principio infundi.
SC
1164

