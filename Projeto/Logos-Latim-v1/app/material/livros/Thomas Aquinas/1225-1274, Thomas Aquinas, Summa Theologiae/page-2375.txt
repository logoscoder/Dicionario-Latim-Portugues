Respondeo dicendum quod sacramenta, sicut dictum est, adhibentur ad hominum sanctificationem sicut quaedam
signa. Tripliciter ergo considerari possunt, et quolibet modo congruit eis quod verba rebus sensibilibus
adiungantur. Primo enim possunt considerari ex parte causae sanctificantis, quae est verbum incarnatum, cui
sacramentum quodammodo conformatur in hoc quod rei sensibili verbum adhibetur, sicut in mysterio
incarnationis carni sensibili est verbum Dei unitum. Secundo possunt considerari sacramenta ex parte hominis
qui sanctificatur, qui componitur ex anima et corpore, cui proportionatur sacramentalis medicina, quae per rem
visibilem corpus tangit, et per verbum ab anima creditur.
Unde Augustinus dicit, super illud Ioan. XV, iam vos mundi estis propter sermonem etc., unde ista est tanta
virtus aquae ut corpus tangat et cor abluat, nisi faciente verbo, non quia dicitur, sed quia creditur? tertio potest
considerari ex parte ipsius significationis sacramentalis.
Dicit autem Augustinus, in II de doct. Christ., quod verba inter homines obtinuerunt principatum significandi,
quia verba diversimode formari possunt ad significandos diversos conceptus mentis, et propter hoc per verba
magis distincte possumus exprimere quod mente concipimus. Et ideo ad perfectionem significationis
sacramentalis necesse fuit ut significatio rerum sensibilium per aliqua verba determinaretur. Aqua enim
significare potest et ablutionem propter, suam humiditatem, et refrigerium propter suam frigiditatem, sed cum
dicitur, ego te baptizo, manifestatur quod aqua utimur in baptismo ad significandam emundationem spiritualem.
RA1
Ad primum ergo dicendum quod res visibiles sacramentorum dicuntur verba per similitudinem quandam,
inquantum scilicet participant quandam vim significandi, quae principaliter est in ipsis verbis, ut dictum est.
Et ideo non est superflua ingeminatio verborum cum in sacramentis rebus visibilibus verba adduntur, quia unum
eorum determinatur per aliud, ut dictum est.
RA2
Ad secundum dicendum quod, quamvis verba et aliae res sensibiles sint in diverso genere quantum pertinet ad
naturam rei, conveniunt tamen ratione significandi. Quae perfectius est in verbis quam in aliis rebus. Et ideo ex
verbis et rebus fit quodammodo unum in sacramentis sicut ex forma et materia, inquantum scilicet per verba
perficitur significatio rerum, ut dictum est.
Sub rebus autem comprehenduntur etiam ipsi actus sensibiles, puta ablutio et unctio et alia huiusmodi, quia in
his est eadem ratio significandi et in rebus.
RA3
Ad tertium dicendum quod, sicut Augustinus dicit, contra faustum, alia debent esse sacramenta rei praesentis, et
alia rei futurae.
Sacramenta autem veteris legis praenuntia erant Christi venturi.
Et ideo non ita expresse significabant Christum sicut sacramenta novae legis, quae ab ipso Christo effluunt, et
quandam similitudinem ipsius in se habent, utebantur tamen in veteri lege aliquibus verbis in his quae ad cultum
Dei pertinent, tam sacerdotes, qui erant sacramentorum illorum ministri, secundum illud Num. VI, sic
benedicetis filiis Israel, et dicetis eis, benedicat tibi Dominus, etc.; quam etiam illi qui illis sacramentis utebantur,
secundum illud Deut. XXVI, profiteor hodie coram Domino Deo tuo, etc..
|a7 Articulus 7
AG1
Ad septimum sic proceditur. Videtur quod non requirantur determinata verba in sacramentis.
Ut enim Philosophus dicit, voces non sunt eaedem apud omnes.
Sed salus, quae per sacramentum quaeritur, est eadem apud omnes.
Ergo non requiruntur aliqua determinata verba in sacramentis.
AG2
Praeterea, verba requiruntur in sacramentis inquantum sunt principaliter significativa, sicut supra dictum est.
Sed contingit per diversa verba idem significari. Ergo non requiruntur determinata verba in sacramentis.
AG3
Praeterea, corruptio cuiuslibet rei variat eius speciem. Sed quidam corrupte verba proferunt, nec tamen propter
hoc impediri creditur sacramentorum effectus, alioquin illiterati et balbi qui sacramenta conferunt, frequenter
defectum in sacramentis inducerent. Ergo videtur quod non requirantur in sacramentis determinata verba.
SC
Sed contra est quod Dominus determinata verba protulit in consecratione sacramenti eucharistiae, dicens, Matth.
XXVI, hoc est corpus meum.
Similiter etiam mandavit discipulis ut sub determinata forma verborum baptizarent, dicens, Matth. Ult., euntes,
docete omnes gentes, baptizantes eos in nomine patris et filii et spiritus sancti.
CO
Respondeo dicendum quod, sicut dictum est, in sacramentis verba se habent per modum formae, res autem
sensibiles per modum materiae. In omnibus autem compositis ex materia et forma principium determinationis est
ex parte formae, quae est quodammodo finis et terminus materiae. Et ideo principalius requiritur ad esse rei
2375

