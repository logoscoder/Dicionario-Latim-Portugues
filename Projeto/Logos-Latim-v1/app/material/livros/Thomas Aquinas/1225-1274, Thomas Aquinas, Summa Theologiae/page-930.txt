Manifestum est autem quod tanto est gravior aegritudo, quanto tollitur debita humorum commensuratio per
commensurationem prioris principii, sicut aegritudo quae provenit in corpore humano ex corde, quod est
principium vitae, vel ex aliquo quod appropinquat cordi, periculosior est. Unde oportet etiam quod peccatum sit
tanto gravius, quanto deordinatio contingit circa aliquod principium quod est prius in ordine rationis.
Ratio autem ordinat omnia in agibilibus ex fine. Et ideo quanto peccatum contingit in actibus humanis ex altiori
fine, tanto peccatum est gravius. Obiecta autem actuum sunt fines eorum, ut ex supradictis patet.
Et ideo secundum diversitatem obiectorum attenditur diversitas gravitatis in peccatis.
Sicut patet quod res exteriores ordinantur ad hominem sicut ad finem; homo autem ordinatur ulterius in Deum
sicut in finem.
Unde peccatum quod est circa ipsam substantiam hominis, sicut homicidium est gravius peccato quod est circa
res exteriores, sicut furtum; et adhuc est gravius peccatum quod immediate contra Deum committitur, sicut
infidelitas, blasphemia et huiusmodi. Et in ordine quorumlibet horum peccatorum unum peccatum est gravius
altero, secundum quod est circa aliquid principalius vel minus principale.
Et quia peccata habent speciem ex obiectis, differentia gravitatis quae attenditur penes obiecta, est prima et
principalis, quasi consequens speciem.
RA1
Ad primum ergo dicendum quod obiectum, etsi sit materia circa quam terminatur actus, habet tamen rationem
finis, secundum quod intentio agentis fertur in ipsum, ut supra dictum est.
Forma autem actus moralis dependet ex fine, ut ex superioribus patet.
RA2
Ad secundum dicendum quod ex ipsa indebita conversione ad aliquod bonum commutabile, sequitur aversio ab
incommutabili bono, in qua perficitur ratio mali. Et ideo oportet quod secundum diversitatem eorum quae
pertinent ad conversionem, sequatur diversa gravitas malitiae in peccatis.
RA3
Ad tertium dicendum quod omnia obiecta humanorum actuum habent ordinem ad invicem, et ideo omnes actus
humani quodammodo conveniunt in uno genere, secundum quod ordinantur ad ultimum finem. Et ideo nihil
prohibet omnia peccata esse comparabilia.
|a4 Articulus 4
AG1
Ad quartum sic proceditur. Videtur quod gravitas peccatorum non differat secundum dignitatem virtutum quibus
peccata opponuntur, ut scilicet maiori virtuti gravius peccatum opponatur.
Quia ut dicitur Prov. XV, in abundanti iustitia virtus maxima est.
Sed sicut dicit Dominus, Matth. V, abundans iustitia cohibet iram; quae est minus peccatum quam homicidium,
quod cohibet minor iustitia. Ergo maximae virtuti opponitur minimum peccatum.
AG2
Praeterea, in II ethic. Dicitur quod virtus est circa difficile et bonum, ex quo videtur quod maior virtus sit circa
magis difficile. Sed minus est peccatum si homo deficiat in magis difficili, quam si deficiat in minus difficili.
Ergo maiori virtuti minus peccatum opponitur.
AG3
Praeterea, caritas est maior virtus quam fides et spes, ut dicitur I ad Cor. XIII.
Odium autem, quod opponitur caritati, est minus peccatum quam infidelitas vel desperatio, quae opponuntur
fidei et spei.
Ergo maiori virtuti opponitur minus peccatum.
SC
Sed contra est quod Philosophus dicit, in VIII ethic., quod pessimum optimo contrarium est.
Optimum autem in moralibus est maxima virtus; pessimum autem, gravissimum peccatum.
Ergo maximae virtuti opponitur gravissimum peccatum.
CO
Respondeo dicendum quod virtuti opponitur aliquod peccatum, uno quidem modo principaliter et directe, quod
scilicet est circa idem obiectum, nam contraria circa idem sunt.
Et hoc modo oportet quod maiori virtuti opponatur gravius peccatum. Sicut enim ex parte obiecti attenditur
maior gravitas peccati, ita etiam maior dignitas virtutis, utrumque enim ex obiecto speciem sortitur, ut ex
supradictis patet.
Unde oportet quod maximae virtuti directe contrarietur maximum peccatum, quasi maxime ab eo distans in
eodem genere.
Alio modo potest considerari oppositio virtutis ad peccatum, secundum quandam extensionem virtutis cohibentis
peccatum, quanto enim fuerit virtus maior, tanto magis elongat hominem a peccato sibi contrario, ita quod non
solum ipsum peccatum, sed etiam inducentia ad peccatum cohibet. Et sic manifestum est quod quanto aliqua

930

