Ad primum ergo dicendum quod Dominus prohibuit iurare per creaturas ita quod eis adhibeatur reverentia
divina.
Unde Hieronymus ibidem subdit quod Iudaei, per Angelos, et cetera huiusmodi, iurantes, creaturas venerabantur
Dei honore.
Et eadem ratione punitur secundum canones clericus per creaturam iurans, quod ad blasphemiam infidelitatis
pertinet.
Unde in sequenti capitulo dicitur, si quis per capillum Dei vel caput iuraverit, vel alio modo blasphemia contra
Deum usus fuerit, si in ecclesiastico ordine est, deponatur.
RA2
Et per hoc patet responsio ad secundum.
RA3
Ad tertium dicendum quod cultus latriae adhibetur ei cuius testimonium iurando invocatur. Et ideo praecipitur
Exod. XXIII, per nomen externorum deorum non iurabitis.
Non autem exhibetur cultus latriae creaturis quae in iuramento assumuntur secundum modos praedictos.
|a7 Articulus 7
AG1
Ad septimum sic proceditur. Videtur quod iuramentum non habeat vim obligandi. Inducitur enim iuramentum ad
confirmandum veritatem eius quod dicitur. Sed quando aliquis dicit aliquid de futuro, verum dicit etiam si non
eveniat quod dicit, sicut Paulus, quamvis non iverit Corinthum, sicut dixerat, non tamen est mentitus, ut patet II
Cor. I.
Ergo videtur quod iuramentum non sit obligatorium.
AG2
Praeterea, virtus non est virtuti contraria, ut dicitur in praedicamentis.
Sed iuramentum est actus virtutis, ut dictum est.
Quandoque autem esset contra virtutem, aut in aliquod eius impedimentum, si quis servaret id quod iuravit, sicut
cum aliquis iurat se facere aliquod peccatum, vel cum iurat desistere ab aliquo opere virtutis.
Ergo iuramentum non semper est obligatorium.
AG3
Praeterea, quandoque aliquis invitus compellitur ad hoc quod sub iuramento aliquid promittat. Sed tales a
iuramenti nexibus sunt per Romanos pontifices absoluti, ut habetur extra, de iureiurando, cap. Verum in ea
quaestione etc..
Ergo iuramentum non semper est obligatorium.
AG4
Praeterea, nullus potest obligari ad duo opposita. Sed quandoque oppositum est quod intendit iurans, et quod
intendit ille cui iuramentum praestatur. Ergo iuramentum non potest semper esse obligatorium.
SC
Sed contra est quod dicitur Matth. V, reddes Domino iuramenta tua.
CO
Respondeo dicendum quod obligatio refertur ad aliquid quod est faciendum vel dimittendum. Unde non videtur
respicere iuramentum assertorium, quod est de praesenti vel de praeterito; neque etiam iuramentum de his quae
sunt per alias causas fienda, sicut si quis iuramento assereret quod cras pluvia esset futura; sed solum in his quae
sunt fienda per illum qui iurat. Sicut autem iuramentum assertorium, quod est de praeterito vel de praesenti,
debet habere veritatem, ita etiam et iuramentum de his quae sunt fienda a nobis in futurum. Et ideo utrumque
iuramentum habet quandam obligationem, diversimode tamen.
Quia in iuramento quod est de praeterito vel praesenti, obligatio est non respectu rei quae iam fuit vel est, sed
respectu ipsius actus iurandi, ut scilicet iuret id quod iam verum est vel fuit.
Sed in iuramento quod praestatur de his quae sunt fienda a nobis, obligatio cadit e converso super rem quam
aliquis iuramento firmavit. Tenetur enim aliquis ut faciat verum esse id quod iuravit, alioquin deest veritas
iuramento. Si autem est talis res quae in eius potestate non fuit, deest iuramento discretionis iudicium, nisi forte
quod erat ei possibile quando iuravit, ei reddatur impossibile per aliquem eventum; puta cum aliquis iuravit se
pecuniam soluturum, quae ei postmodum VI vel furto subtrahitur. Tunc enim videtur excusatus esse a faciendo
quod iuravit, licet teneatur facere quod in se est, sicut etiam supra circa obligationem voti diximus.
Si vero sit quidem possibile fieri, sed fieri non debeat, vel quia est per se malum, vel quia est boni impeditivum,
tunc iuramento deest iustitia. Et ideo iuramentum non est servandum in eo casu quo est peccatum vel boni
impeditivum, secundum enim utrumque horum vergit in deteriorem exitum. Sic ergo dicendum est quod
quicumque iurat aliquid se facturum, obligatur ad id faciendum, ad hoc quod veritas impleatur, si tamen alii duo
comites adsint, scilicet iudicium et iustitia.
RA1

1612

