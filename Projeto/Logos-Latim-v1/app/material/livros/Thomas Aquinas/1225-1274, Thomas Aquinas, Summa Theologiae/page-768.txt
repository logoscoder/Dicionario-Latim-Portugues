Ad primum ergo dicendum quod, quia anima naturaliter movet corpus, spiritualis motus animae naturaliter est
causa transmutationis corporalis. Nec est simile de spiritualibus intentionibus, quae non habent naturaliter
ordinem movendi alia corpora, quae non sunt nata moveri ab anima.
RA2
Ad secundum dicendum quod aliae passiones habent transmutationem corporalem conformem, secundum suam
speciem, motioni vitali, sed tristitia contrariam, ut supra dictum est.
RA3
Ad tertium dicendum quod ex leviori causa impeditur usus rationis quam corrumpatur vita, cum videamus
multas aegritudines usum rationis tollere, quae nondum adimunt vitam. Et tamen timor et ira maxime
nocumentum corporale afferunt ex permixtione tristitiae, propter absentiam eius quod cupitur. Ipsa etiam tristitia
quandoque rationem aufert, sicut patet in his qui propter dolorem in melancholiam vel in maniam incidunt.
|q38 Quaestio 38
|a0 Prologus
Deinde considerandum est de remediis doloris seu tristitiae.
Et circa hoc quaeruntur quinque. Primo, utrum dolor vel tristitia mitigetur per quamlibet delectationem. Secundo,
utrum mitigetur per fletum. Tertio, utrum per compassionem amicorum.
Quarto, utrum per contemplationem veritatis.
Quinto, utrum per somnum et balnea.
|a1 Articulus 1
AG1
Ad primum sic proceditur. Videtur quod non quaelibet delectatio mitiget quemlibet dolorem seu tristitiam. Non
enim delectatio tristitiam mitigat, nisi inquantum ei contrariatur, medicinae enim fiunt per contraria, ut dicitur in
II ethic..
Sed non quaelibet delectatio contrariatur cuilibet tristitiae, ut supra dictum est.
Ergo non quaelibet delectatio mitigat quamlibet tristitiam.
AG2
Praeterea, illud quod causat tristitiam, non mitigat tristitiam.
Sed aliquae delectationes causant tristitiam, quia, ut dicitur in IX ethic., malus tristatur quoniam delectatus est.
Non ergo omnis delectatio mitigat tristitiam.
AG3
Praeterea, Augustinus dicit, in IV confess., quod ipse fugit de patria, in qua conversari solitus erat cum amico
suo iam mortuo, minus enim quaerebant eum oculi eius, ubi videre non solebant.
Ex quo accipi potest quod illa in quibus nobis amici mortui vel absentes communicaverunt, efficiuntur nobis, de
eorum morte vel absentia dolentibus, onerosa. Sed maxime communicaverunt nobis in delectationibus. Ergo
ipsae delectationes efficiuntur nobis dolentibus onerosae. Non ergo quaelibet delectatio mitigat quamlibet
tristitiam.
SC
Sed contra est quod Philosophus dicit, in VII ethic., quod expellit delectatio tristitiam, et quae contraria, et quae
contingens, si sit fortis.
CO
Respondeo dicendum quod, sicut ex praedictis patet, delectatio est quaedam quies appetitus in bono convenienti;
tristitia autem est ex eo quod repugnat appetitui. Unde sic se habet delectatio ad tristitiam in motibus appetitivis,
sicut se habet in corporibus quies ad fatigationem, quae accidit ex aliqua transmutatione innaturali, nam et ipsa
tristitia fatigationem quandam, seu aegritudinem appetitivae virtutis importat. Sicut igitur quaelibet quies
corporis remedium affert contra quamlibet fatigationem, ex quacumque causa innaturali provenientem; ita
quaelibet delectatio remedium affert ad mitigandam quamlibet tristitiam, ex quocumque procedat.
RA1
Ad primum ergo dicendum quod, licet non omnis delectatio contrarietur omni tristitiae secundum speciem,
contrariatur tamen secundum genus, ut supra dictum est.
Et ideo ex parte dispositionis subiecti, quaelibet tristitia per quamlibet delectationem mitigari potest.
RA2
Ad secundum dicendum quod delectationes malorum non causant tristitiam in praesenti, sed in futuro,
inquantum scilicet mali poenitent de malis de quibus laetitiam habuerunt. Et huic tristitiae subvenitur per
contrarias delectationes.
RA3

768

