Unde dicere malum culpae peius est quam dicere malum poenae, dummodo sit idem modus dicendi.
Ad contumeliosum igitur, susurronem et detractorem, et etiam derisorem, pertinet dicere malum culpae, sed ad
maledicentem, prout nunc loquimur, pertinet dicere malum poenae, non autem malum culpae nisi forte sub
ratione poenae. Non tamen est idem modus dicendi.
Nam ad praedicta quatuor vitia pertinet dicere malum culpae solum enuntiando, per maledictionem vero dicitur
malum poenae vel causando per modum imperii, vel optando. Ipsa autem enuntiatio culpae peccatum est
inquantum aliquod nocumentum ex hoc proximo infertur. Gravius autem est nocumentum inferre quam
nocumentum desiderare, ceteris paribus. Unde detractio, secundum communem rationem, gravius peccatum est
quam maledictio simplex desiderium exprimens. Maledictio vero quae fit per modum imperii, cum habeat
rationem causae, potest esse detractione gravior, si maius nocumentum inferat quam sit denigratio famae; vel
levior, si minus.
Et haec quidem accipienda sunt secundum ea quae per se pertinent ad rationem horum vitiorum. Possunt autem
et alia per accidens considerari quae praedicta vitia vel augent vel minuunt.
RA1
Ad primum ergo dicendum quod maledictio creaturae inquantum creatura est, redundat in Deum, et sic per
accidens habet rationem blasphemiae, non autem si maledicatur creatura propter culpam.
Et eadem ratio est de detractione.
RA2
Ad secundum dicendum quod, sicut dictum est, maledictio uno modo includit desiderium mali. Unde si ille qui
maledicit velit malum occisionis alterius, desiderio non differt ab homicida. Differt tamen inquantum actus
exterior aliquid adiicit voluntati.
RA3
Ad tertium dicendum quod ratio illa procedit de maledictione secundum quod importat imperium.
|q77 Quaestio 77
|a0 Prologus
Deinde considerandum est de peccatis quae sunt circa voluntarias commutationes. Et primo, de fraudulentia quae
committitur in emptionibus et venditionibus; secundo, de usura, quae fit in mutuis. Circa alias enim
commutationes voluntarias non invenitur aliqua species peccati quae distinguatur a rapina vel furto. Circa
primum quaeruntur quatuor. Primo, de iniusta venditione ex parte pretii, scilicet, utrum liceat aliquid vendere
plus quam valeat. Secundo, de iniusta venditione ex parte rei venditae. Tertio, utrum teneatur venditor dicere
vitium rei venditae. Quarto, utrum licitum sit aliquid, negotiando, plus vendere quam emptum sit.
|a1 Articulus 1
AG1
Ad primum sic proceditur. Videtur quod aliquis licite possit vendere rem plus quam valeat. Iustum enim in
commutationibus humanae vitae secundum leges civiles determinatur. Sed secundum eas licitum est emptori et
venditori ut se invicem decipiant, quod quidem fit inquantum venditor plus vendit rem quam valeat, emptor
autem minus quam valeat. Ergo licitum est quod aliquis vendat rem plus quam valeat.
AG2
Praeterea, illud quod est omnibus commune videtur esse naturale et non esse peccatum.
Sed sicut Augustinus refert, XIII de Trin., dictum cuiusdam mimi fuit ab omnibus acceptatum, vili vultis emere,
et care vendere.
Cui etiam consonat quod dicitur Prov. XX, malum est, malum est, dicit omnis emptor, et cum recesserit,
gloriatur.
Ergo licitum est aliquid carius vendere et vilius emere quam valeat.
AG3
Praeterea, non videtur esse illicitum si ex conventione agatur id quod fieri debet ex debito honestatis. Sed
secundum Philosophum, in VIII ethic., in amicitia utilis recompensatio fieri debet secundum utilitatem quam
consecutus est ille qui beneficium suscepit, quae quidem quandoque excedit valorem rei datae; sicut contingit
cum aliquis multum re aliqua indiget, vel ad periculum evitandum vel ad aliquod commodum consequendum.
Ergo licet in contractu emptionis et venditionis aliquid dare pro maiori pretio quam valeat.
SC
Sed contra est quod dicitur Matth. VII, omnia quaecumque vultis ut faciant vobis homines, et vos facite illis.
Sed nullus vult sibi rem vendi carius quam valeat.
Ergo nullus debet alteri vendere rem carius quam valeat.
CO
Respondeo dicendum quod fraudem adhibere ad hoc quod aliquid plus iusto pretio vendatur, omnino peccatum
est, inquantum aliquis decipit proximum in damnum ipsius.
1539

