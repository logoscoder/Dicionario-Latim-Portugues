possunt fieri per quemcumque qui veram fidem praedicat et nomen Christi invocat, quod etiam interdum per
malos fit.
Et secundum hunc modum, etiam mali possunt miracula facere.
Unde super illud Matth. VII, nonne in nomine tuo prophetavimus etc. Dicit Hieronymus, prophetare, vel virtutes
facere et Daemonia eiicere, interdum non est eius meriti qui operatur, sed invocatio nominis Christi hoc agit, ut
homines Deum honorent, ad cuius invocationem fiunt tanta miracula.
Secundo autem modo, non fiunt miracula nisi a sanctis, ad quorum sanctitatem demonstrandam miracula fiunt
vel in vita eorum vel etiam post mortem, sive per eos sive per alios.
Legitur enim Act. XIX, quod Deus faciebat virtutes per manus Pauli, et etiam desuper languidos deferebantur a
corpore eius sudaria, et recedebant ab eis languores.
Et sic etiam nihil prohibet per aliquem peccatorem miracula fieri ad invocationem alicuius sancti. Quae tamen
miracula non dicitur ille facere, sed ille ad cuius sanctitatem demonstrandam haec fierent.
RA1
Ad primum ergo dicendum quod, sicut supra dictum est, cum de oratione ageretur, oratio in impetrando non
innititur merito, sed divinae misericordiae, quae etiam ad malos se extendit. Et ideo etiam quandoque
peccatorum oratio a Deo exauditur.
Unde Augustinus dicit, super Ioan., quod illud verbum caecus locutus est quasi adhuc inunctus, idest nondum
perfecte illuminatus, nam peccatores exaudit Deus.
Quod autem dicitur quod oratio non audientis legem est execrabilis, intelligendum est quantum est ex merito
peccatoris. Sed interdum impetrat ex misericordia Dei, vel propter salutem eius qui orat, sicut auditus est
publicanus, ut dicitur Luc. XVIII; vel etiam propter salutem aliorum et gloriam Dei.
RA2
Ad secundum dicendum quod fides sine operibus dicitur esse mortua quantum ad ipsum credentem, qui per eam
non vivit vita gratiae. Nihil autem prohibet quod res viva operetur per instrumentum mortuum, sicut homo
operatur per baculum.
Et hoc modo Deus operatur per fidem hominis peccatoris instrumentaliter.
RA3
Ad tertium dicendum quod miracula semper sunt vera testimonia eius ad quod inducuntur. Unde a malis qui
falsam doctrinam enuntiant, nunquam fiunt vera miracula ad confirmationem suae doctrinae, quamvis
quandoque fieri possint ad commendationem nominis Christi, quod invocant, et virtute sacramentorum quae
exhibent. Ab his autem qui veram doctrinam enuntiant, fiunt quandoque vera miracula ad confirmationem
doctrinae, non autem ad testificationem sanctitatis.
Unde Augustinus dicit, in libro octoginta trium quaest., aliter magi faciunt miracula, aliter boni christiani, aliter
mali, magi per privatos contractus cum Daemonibus, boni christiani per publicam iustitiam, mali christiani per
signa publicae iustitiae.
RA4
Ad quartum dicendum quod, sicut Augustinus ibidem dicit, ideo non omnibus sanctis ista attribuuntur, ne
perniciosissimo errore decipiantur infirmi, aestimantes in talibus factis esse maiora dona quam in operibus
iustitiae, quibus vita aeterna comparatur.
|q179 Quaestio 179
|a0 Prologus
Consequenter considerandum est de vita activa et contemplativa.
Ubi quadruplex consideratio occurrit, quarum prima est de divisione vitae per activam et contemplativam;
secunda, de vita contemplativa; tertia, de vita activa; quarta, de comparatione vitae activae ad contemplativam.
Circa primum quaeruntur duo. Primo, utrum vita convenienter dividatur per activam et contemplativam.
Secundo, utrum divisio sit sufficiens.
|a1 Articulus 1
AG1
Ad primum sic proceditur. Videtur quod vita non convenienter dividatur per activam et contemplativam. Anima
enim est principium vitae per suam essentiam, dicit enim Philosophus, in II de anima, quod vivere viventibus est
esse.
Actionis autem et contemplationis principium est anima per suas potentias. Ergo videtur quod vita non
convenienter dividatur per activam et contemplativam.
AG2
Praeterea, inconvenienter dividitur prius per differentias posterioris. Activum autem et contemplativum, sive
speculativum et practicum, sunt differentiae intellectus, ut patet in III de anima.

1961

