SC
Sed contra est quod dicitur I Ioan. IV, hoc mandatum habemus a Deo, ut qui diligit Deum diligat et fratrem
suum.
CO
Respondeo dicendum quod, sicut supra dictum est cum de praeceptis ageretur, hoc modo se habent praecepta in
lege sicut propositiones in scientiis speculativis. In quibus conclusiones virtute continentur in primis principiis,
unde qui perfecte cognosceret principia secundum totam suam virtutem, non opus haberet ut ei conclusiones
seorsum proponerentur. Sed quia non omnes qui cognoscunt principia sufficiunt considerare quidquid in
principiis virtute continetur, necesse est propter eos ut in scientiis ex principiis conclusiones deducantur.
In operabilibus autem, in quibus praecepta legis nos dirigunt, finis habet rationem principii, ut supra dictum est.
Dilectio autem Dei finis est, ad quem dilectio proximi ordinatur. Et ideo non solum oportet dari praeceptum de
dilectione Dei, sed etiam de dilectione proximi, propter minus capaces, qui non de facili considerarent unum
horum praeceptorum sub alio contineri.
RA1
Ad primum ergo dicendum quod, si caritas sit una virtus, habet tamen duos actus, quorum unus ordinatur ad
alium sicut ad finem.
Praecepta autem dantur de actibus virtutum.
Et ideo oportuit esse plura praecepta caritatis.
RA2
Ad secundum dicendum quod Deus diligitur in proximo sicut finis in eo quod est ad finem. Et tamen oportuit de
utroque explicite dari praecepta, ratione iam dicta.
RA3
Ad tertium dicendum quod id quod est ad finem habet rationem boni ex ordine ad finem. Et secundum hoc etiam
recedere ab eo habet rationem mali, et non aliter.
RA4
Ad quartum dicendum quod in dilectione proximi includitur dilectio Dei sicut finis in eo quod est ad finem, et e
converso.
Et tamen oportuit utrumque praeceptum explicite dari,
|a3 Articulus 3
AG1
Ad tertium sic proceditur. Videtur quod non sufficiant duo praecepta caritatis. Praecepta enim dantur de actibus
virtutum.
Actus autem secundum obiecta distinguuntur. Cum igitur quatuor homo debeat ex caritate diligere, scilicet
Deum, seipsum, proximum et corpus proprium, ut ex supradictis patet; videtur quod quatuor debeant esse
caritatis praecepta. Et sic duo non sufficiunt.
AG2
Praeterea, caritatis actus non solum est dilectio, sed gaudium, pax, beneficentia. Sed de actibus virtutum sunt
danda praecepta.
Ergo duo praecepta caritatis non sufficiunt.
AG3
Praeterea, sicut ad virtutem pertinet facere bonum, ita et declinare a malo. Sed ad faciendum bonum inducimur
per praecepta affirmativa, ad declinandum a malo per praecepta negativa. Ergo de caritate fuerunt danda
praecepta non solum affirmativa, sed etiam negativa.
Et sic praedicta duo praecepta caritatis non sufficiunt.
SC
Sed contra est quod Dominus dicit, Matth. XXII, in his duobus mandatis tota lex pendet et prophetae.
CO
Respondeo dicendum quod caritas, sicut supra dictum est, est amicitia quaedam. Amicitia autem ad alterum est.
Unde Gregorius dicit, in quadam homilia, caritas minus quam inter duos haberi non potest.
Quomodo autem ex caritate aliquis seipsum diligat, supra dictum est.
Cum autem dilectio et amor sit boni, bonum autem sit vel finis vel id quod est ad finem, convenienter de caritate
duo praecepta sufficiunt, unum quidem quo inducimur ad Deum diligendum sicut finem; aliud autem quo
inducimur ad diligendum proximum propter Deum sicut propter finem.
RA1
Ad primum ergo dicendum quod, sicut Augustinus dicit, in I de doct. Christ., cum quatuor sint ex caritate
diligenda, de secundo et quarto, idest de dilectione sui et corporis proprii, nulla praecepta danda erant,
quantumlibet enim homo excidat a veritate, remanet illi dilectio sui et dilectio corporis sui.
Modus autem diligendi praecipiendus est homini, ut scilicet se ordinate diligat et corpus proprium. Quod quidem
fit per hoc quod homo diligit Deum et proximum.
1398

