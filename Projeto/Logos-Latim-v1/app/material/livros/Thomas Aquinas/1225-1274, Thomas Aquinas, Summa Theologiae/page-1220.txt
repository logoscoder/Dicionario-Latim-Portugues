Non ergo est in omnibus habentibus gratiam.
AG3
Praeterea, ea quae sunt communia omnibus habentibus gratiam nunquam ab habentibus gratiam subtrahuntur.
Sed gratia intellectus et aliorum donorum aliquando se utiliter subtrahit, quandoque enim, dum sublimia
intelligendo in elationem se animus erigit, in rebus imis et vilibus gravi hebetudine pigrescit, ut Gregorius dicit,
in II Moral..
Ergo donum intellectus non est in omnibus habentibus gratiam.
SC
Sed contra est quod dicitur in psalm., nescierunt neque intellexerunt, in tenebris ambulant.
Sed nullus habens gratiam ambulat in tenebris, secundum illud Ioan. VIII, qui sequitur me non ambulat in
tenebris.
Ergo nullus habens gratiam caret dono intellectus.
CO
Respondeo dicendum quod in omnibus habentibus gratiam necesse est esse rectitudinem voluntatis, quia per
gratiam praeparatur voluntas hominis ad bonum, ut Augustinus dicit.
Voluntas autem non potest recte ordinari in bonum nisi praeexistente aliqua cognitione veritatis, quia obiectum
voluntatis est bonum intellectum, ut dicitur in III de anima.
Sicut autem per donum caritatis spiritus sanctus ordinat voluntatem hominis ut directe moveatur in bonum
quoddam supernaturale, ita etiam per donum intellectus illustrat mentem hominis ut cognoscat veritatem
quandam supernaturalem, in quam oportet tendere voluntatem rectam. Et ideo, sicut donum caritatis est in
omnibus habentibus gratiam gratum facientem, ita etiam donum intellectus.
RA1
Ad primum ergo dicendum quod aliqui habentes gratiam gratum facientem possunt pati hebetudinem circa aliqua
quae sunt praeter necessitatem salutis. Sed circa ea quae sunt de necessitate salutis sufficienter instruuntur a
spiritu sancto, secundum illud I Ioan. II, unctio docet vos de omnibus.
RA2
Ad secundum dicendum quod etsi non omnes habentes fidem plene intelligant ea quae proponuntur credenda,
intelligunt tamen ea esse credenda, et quod ab eis pro nullo est deviandum.
RA3
Ad tertium dicendum quod donum intellectus nunquam se subtrahit sanctis circa ea quae sunt necessaria ad
salutem.
Sed circa alia interdum se subtrahit, ut non omnia ad liquidum per intellectum penetrare possint, ad hoc quod
superbiae materia subtrahatur.
|a5 Articulus 5
AG1
Ad quintum sic proceditur. Videtur quod intellectus donum inveniatur etiam in non habentibus gratiam gratum
facientem.
Augustinus enim, exponens illud psalm., concupivit anima mea desiderare iustificationes tuas, dicit quod
praevolat intellectus, sequitur tardus aut nullus affectus.
Sed in omnibus habentibus gratiam gratum facientem est promptus affectus, propter caritatem. Ergo donum
intellectus potest esse in his qui non habent gratiam gratum facientem.
AG2
Praeterea, Danielis X dicitur quod intelligentia opus est in visione prophetica, et ita videtur quod prophetia non
sit sine dono intellectus. Sed prophetia potest esse sine gratia gratum faciente, ut patet Matth. VII, ubi dicentibus,
in nomine tuo prophetavimus, respondetur, nunquam novi vos.
Ergo donum intellectus potest esse sine gratia gratum faciente.
AG3
Praeterea, donum intellectus respondet virtuti fidei, secundum illud Isaiae VII, secundum aliam litteram, nisi
credideritis, non intelligetis.
Sed fides potest esse sine gratia gratum faciente. Ergo etiam donum intellectus.
SC
Sed contra est quod Dominus dicit, Ioan. VI, omnis qui audivit a patre et didicit, venit ad me.
Sed per intellectum audita addiscimus vel penetramus, ut patet per Gregorium, in I Moral..
Ergo quicumque habet intellectus donum venit ad Christum.
Quod non est sine gratia gratum faciente.
Ergo donum intellectus non est sine gratia gratum faciente.
CO
Respondeo dicendum quod, sicut supra dictum est, dona spiritus sancti perficiunt animam secundum quod est
bene mobilis a spiritu sancto. Sic ergo intellectuale lumen gratiae ponitur donum intellectus, inquantum
1220

