Praeterea, lex ad hoc scribitur ut sententia legislatoris manifestetur. Sed quandoque contingit quod si ipse lator
legis praesens esset, aliter iudicaret. Ergo non est semper secundum legem scriptam iudicandum.
SC
Sed contra est quod Augustinus dicit, in libro de vera relig., in istis temporalibus legibus, quanquam de his
homines iudicent cum eas instituerint, tamen cum fuerint institutae et firmatae, non licebit iudicibus de ipsis
iudicare, sed secundum ipsas.
CO
Respondeo dicendum quod, sicut dictum est, iudicium nihil est aliud nisi quaedam definitio vel determinatio eius
quod iustum est. Fit autem aliquid iustum dupliciter, uno modo, ex ipsa natura rei, quod dicitur ius naturale; alio
modo, ex quodam condicto inter homines, quod dicitur ius positivum, ut supra habitum est.
Leges autem scribuntur ad utriusque iuris declarationem, aliter tamen et aliter.
Nam legis Scriptura ius quidem naturale continet, sed non instituit, non enim habet robur ex lege, sed ex natura.
Ius autem positivum Scriptura legis et continet et instituit, dans ei auctoritatis robur. Et ideo necesse est quod
iudicium fiat secundum legis Scripturam, alioquin iudicium deficeret vel a iusto naturali, vel a iusto positivo.
RA1
Ad primum ergo dicendum quod lex scripta, sicut non dat robur iuri naturali, ita nec potest eius robur minuere
vel auferre, quia nec voluntas hominis potest immutare naturam. Et ideo si Scriptura legis contineat aliquid
contra ius naturale, iniusta est, nec habet vim obligandi, ibi enim ius positivum locum habet ubi quantum ad ius
naturale nihil differt utrum sic vel aliter fiat, sicut supra habitum est.
Et ideo nec tales Scripturae leges dicuntur, sed potius legis corruptiones, ut supra dictum est.
Et ideo secundum eas non est iudicandum.
RA2
Ad secundum dicendum quod sicut leges iniquae secundum se contrariantur iuri naturali, vel semper vel ut in
pluribus; ita etiam leges quae sunt recte positae in aliquibus casibus deficiunt, in quibus si servarentur, esset
contra ius naturale. Et ideo in talibus non est secundum litteram legis iudicandum, sed recurrendum ad
aequitatem, quam intendit legislator.
Unde iurisperitus dicit, nulla ratio iuris aut aequitatis benignitas patitur ut quae salubriter pro utilitate hominum
introducuntur, ea nos duriore interpretatione contra ipsorum commodum producamus ad severitatem.
Et in talibus etiam legislator aliter iudicaret, et, si considerasset, lege determinasset.
RA3
Et per hoc patet responsio ad tertium.
|a6 Articulus 6
AG1
Ad sextum sic proceditur. Videtur quod iudicium per usurpationem non reddatur perversum. Iustitia enim est
quaedam rectitudo in agendis. Sed nihil deperit veritati a quocumque dicatur, sed a quocumque est accipienda.
Ergo etiam nihil deperit iustitiae, a quocumque iustum determinetur, quod pertinet ad rationem iudicii.
AG2
Praeterea, peccata punire ad iudicium pertinet. Sed aliqui laudabiliter leguntur peccata punisse qui tamen
auctoritatem non habebant super illos quos puniebant, sicut Moyses occidendo Aegyptium, ut habetur Exod. II;
et Phinees, filius eleazari, zambri, filium Salomi, ut legitur Num. XXV, et reputatum est ei ad iustitiam, ut dicitur
in psalm..
Ergo usurpatio iudicii non pertinet ad iniustitiam.
AG3
Praeterea, potestas spiritualis distinguitur a temporali.
Sed quandoque praelati habentes spiritualem potestatem intromittunt se de his quae pertinent ad potestatem
saecularem.
Ergo usurpatum iudicium non est illicitum.
AG4
Praeterea, sicut ad recte iudicandum requiritur auctoritas, ita etiam et iustitia iudicantis et scientia, ut ex
supradictis patet.
Sed non dicitur iudicium esse iniustum si aliquis iudicet non habens habitum iustitiae, vel non habens scientiam
iuris. Ergo neque etiam iudicium usurpatum, quod fit per defectum auctoritatis, semper erit iniustum.
SC
Sed contra est quod dicitur Rom. XIV, tu quis es, qui iudicas alienum servum?
CO
Respondeo dicendum quod, cum iudicium sit ferendum secundum leges scriptas, ut dictum est, ille qui iudicium
fert legis dictum quodammodo interpretatur, applicando ipsum ad particulare negotium. Cum autem eiusdem
auctoritatis sit legem interpretari et legem condere, sicut lex condi non potest nisi publica auctoritate, ita nec
iudicium ferri potest nisi publica auctoritate, quae quidem se extendit ad eos qui communitati subduntur. Et ideo
1475

