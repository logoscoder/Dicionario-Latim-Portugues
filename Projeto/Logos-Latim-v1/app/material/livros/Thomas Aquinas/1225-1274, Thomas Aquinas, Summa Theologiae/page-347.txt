ergo, si dicuntur plures caeli, quod sit aliqua ratio communis, secundum quam caeli dicantur. Hanc autem non est
assignare.
Non est ergo dicendum quod sint plures caeli.
SC
Sed contra est quod dicitur in Psalmo CXLVIII, laudate eum, caeli caelorum.
CO
Respondeo dicendum quod circa hoc videtur esse quaedam diversitas inter basilium et chrysostomum.
Dicit enim chrysostomus non esse nisi unum caelum; et quod pluraliter dicitur, caeli caelorum, hoc est propter
proprietatem linguae Hebraeae, in qua consuetum est ut caelum solum pluraliter significetur; sicut sunt etiam
multa nomina in Latino quae singulari carent.
Basilius autem, et Damascenus sequens eum, dicunt plures esse caelos. Sed haec diversitas magis est in voce
quam in re. Nam chrysostomus unum caelum nominat totum corpus quod est supra terram et aquam, nam etiam
aves, quae volant in aere, dicuntur propter hoc volucres caeli. Sed quia in isto corpore sunt multae distinctiones,
propter hoc basilius posuit plures caelos.
Ad distinctionem ergo caelorum sciendam, considerandum est quod caelum tripliciter dicitur in Scripturis.
Quandoque enim dicitur proprie et naturaliter. Et sic dicitur caelum corpus aliquod sublime, et luminosum actu
vel potentia, et incorruptibile per naturam. Et secundum hoc, ponuntur tres caeli. Primum totaliter lucidum, quod
vocant empyreum. Secundum totaliter diaphanum, quod vocant caelum aqueum vel crystallinum. Tertium partim
diaphanum et partim lucidum actu, quod vocant caelum sidereum, et dividitur in octo sphaeras, scilicet in
sphaeram stellarum fixarum, et septem sphaeras planetarum; quae possunt dici octo caeli.
Secundo dicitur caelum per participationem alicuius proprietatis caelestis corporis, scilicet sublimitatis et
luminositatis actu vel potentia. Et sic totum illud spatium quod est ab aquis usque ad orbem lunae, Damascenus
ponit unum caelum, nominans illud aereum.
Et sic, secundum eum, sunt tres caeli, aereum, sidereum, et aliud superius, de quo intelligit quod apostolus
legitur raptus usque ad tertium caelum.
Sed quia istud spatium continet duo elementa, scilicet ignis et aeris, et in utroque eorum vocatur superior et
inferior regio; ideo istud caelum Rabanus distinguit in quatuor, supremam regionem ignis nominans caelum
igneum; inferiorem vero regionem, caelum olympium, ab altitudine cuiusdam montis qui vocatur Olympus;
supremam vero regionem aeris vocavit caelum aethereum, propter inflammationem; inferiorem vero regionem,
caelum aereum. Et sic, cum isti quatuor caeli tribus superioribus connumerantur, fiunt in universo, secundum
Rabanum, septem caeli corporei.
Tertio dicitur caelum metaphorice. Et sic quandoque ipsa sancta trinitas dicitur caelum, propter eius spiritualem
sublimitatem et lucem.
De quo caelo exponitur diabolum dixisse, ascendam in caelum, idest ad aequalitatem Dei.
Quandoque etiam spiritualia bona in quibus est sanctorum remuneratio, propter eorum eminentiam caeli
nominantur; ubi dicitur, merces vestra multa est in caelis, ut Augustinus exponit.
Quandoque vero tria genera supernaturalium visionum, scilicet corporalis, imaginariae et intellectualis tres caeli
nominantur.
De quibus Augustinus exponit quod Paulus est raptus usque ad tertium caelum.
RA1
Ad primum ergo dicendum quod terra se habet ad caelum, ut centrum ad circumferentiam. Circa unum autem
centrum possunt esse multae circumferentiae. Unde una terra existente, multi caeli ponuntur.
RA2
Ad secundum dicendum quod ratio illa procedit de caelo, secundum quod importat universitatem creaturarum
corporalium.
Sic enim est unum caelum tantum.
RA3
Ad tertium dicendum quod in omnibus caelis invenitur communiter sublimitas et aliqua luminositas, ut ex dictis
patet.
|q69 Quaestio 69
|a0 Prologus
PR
Deinde considerandum est de opere tertiae diei. Et circa hoc quaeruntur duo. Primo, de congregatione aquarum.
Secundo, de productione plantarum.
|a1 Articulus 1
AG1
Ad primum sic proceditur. Videtur quod aquarum congregatio non convenienter dicatur facta tertia die.

347

