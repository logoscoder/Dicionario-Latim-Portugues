Respondeo dicendum quod, sicut supra dictum est, virtus aliqua habet triplicem partem, scilicet partem
subiectivam, integralem et quasi potentialem. Pars autem subiectiva est de qua essentialiter praedicatur totum, et
est in minus. Quod quidem contingit dupliciter, quandoque enim aliquid praedicatur de pluribus secundum unam
rationem, sicut animal de equo et bove; quandoque autem praedicatur secundum prius et posterius, sicut ens
praedicatur de substantia et accidente. Epieikeia ergo est pars iustitiae communiter dictae, tanquam iustitia
quaedam existens, ut Philosophus dicit, in V ethic..
Unde patet quod epieikeia est pars subiectiva iustitiae. Et de ea iustitia per prius dicitur quam de legali, nam
legalis iustitia dirigitur secundum epieikeiam.
Unde epieikeia est quasi superior regula humanorum actuum.
RA1
Ad primum ergo dicendum quod epieikeia correspondet proprie iustitiae legali, et quodammodo continetur sub
ea, et quodammodo excedit eam. Si enim iustitia legalis dicatur quae obtemperat legi sive quantum ad verba
legis sive quantum ad intentionem legislatoris, quae potior est, sic epieikeia est pars potior legalis iustitiae. Si
vero iustitia legalis dicatur solum quae obtemperat legi secundum verba legis, sic epieikeia non est pars legalis
iustitiae, sed est pars iustitiae communiter dictae, contra iustitiam legalem divisa sicut excedens ipsam.
RA2
Ad secundum dicendum quod, sicut Philosophus dicit, in V ethic., epieikeia est melior quadam iustitia, scilicet
legali quae observat verba legis.
Quia tamen et ipsa est iustitia quaedam, non est melior omni iustitia.
RA3
Ad tertium dicendum quod ad epieikeiam pertinet aliquid moderari, scilicet observantiam verborum legis. Sed
modestia quae ponitur pars temperantiae, moderatur exteriorem hominis vitam, puta in incessu vel habitu, vel
aliis huiusmodi. Potest tamen esse quod nomen epieikeiae, apud Graecos, per quandam similitudinem transfertur
ad omnes moderationes.
|q121 Quaestio 121
|a0 Prologus
Deinde considerandum est de dono correspondente iustitiae, scilicet de pietate. Et circa hoc quaeruntur duo.
Primo, utrum sit donum spiritus sancti. Secundo, quid in beatitudinibus et fructibus ei respondeat.
|a1 Articulus 1
AG1
Ad primum sic proceditur. Videtur quod pietas non sit donum. Dona enim a virtutibus differunt, ut supra
habitum est.
Sed pietas est quaedam virtus, ut supra habitum est.
Ergo pietas non est donum.
AG2
Praeterea, dona sunt excellentiora virtutibus, maxime moralibus, ut supra habitum est.
Sed inter partes iustitiae religio est potior pietate. Si ergo aliqua pars iustitiae debeat poni donum, videtur quod
magis religio deberet esse donum quam pietas.
AG3
Praeterea, dona manent in patria, et actus donorum, sed actus pietatis non potest manere in patria, dicit enim
Gregorius, in I Moral., quod pietas cordis viscera misericordiae operibus replet; et sic non erit in patria, ubi nulla
erit miseria.
Ergo pietas non est donum.
SC
Sed contra est quod Isaiae XI ponitur inter dona.
CO
Respondeo dicendum quod, sicut supra dictum est, dona spiritus sancti sunt quaedam habituales animae
dispositiones quibus est prompte mobilis a spiritu sancto. Inter cetera autem, movet nos spiritus sanctus ad hoc
quod affectum quendam filialem habeamus ad Deum, secundum illud Rom. VIII, accepistis spiritum adoptionis
filiorum, in quo clamamus, abba, pater.
Et quia ad pietatem proprie pertinet officium et cultum patri exhibere, consequens est quod pietas secundum
quam cultum et officium exhibemus Deo ut patri per instinctum spiritus sancti sit spiritus sancti donum.
RA1
Ad primum ergo dicendum quod pietas quae exhibet patri carnali officium et cultum, est virtus, sed pietas quae
est donum, hoc exhibet Deo ut patri.
RA2

1729

