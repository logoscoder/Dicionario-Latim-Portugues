Praeterea, similiter se habet sensitivum ad sensibilia, sicut intellectivum et intelligibilia. Sed intellectus intelligit
intelligibilia sine corpore. Ergo et sensus apprehendit sensibilia sine corpore. Animae autem brutorum animalium
sunt sensitivae. Ergo sunt subsistentes, pari ratione qua et anima hominis, quae est intellectiva.
AG3
Praeterea, brutorum animalium anima movet corpus. Corpus autem non movet, sed movetur. Anima ergo bruti
animalis habet aliquam operationem sine corpore.
SC
Sed contra est quod dicitur in libro de Eccl. Dogmat., solum hominem credimus habere animam substantivam;
animalium vero animae non sunt substantivae.
CO
Respondeo dicendum quod antiqui Philosophi nullam distinctionem ponebant inter sensum et intellectum, et
utrumque corporeo principio attribuebant, ut dictum est.
Plato autem distinxit inter intellectum et sensum; utrumque tamen attribuit principio incorporeo, ponens quod,
sicut intelligere, ita et sentire convenit animae secundum seipsam.
Et ex hoc sequebatur quod etiam animae brutorum animalium sint subsistentes.
Sed Aristoteles posuit quod solum intelligere, inter opera animae, sine organo corporeo exercetur.
Sentire vero, et consequentes operationes animae sensitivae, manifeste accidunt cum aliqua corporis
immutatione; sicut in videndo immutatur pupilla per speciem coloris; et idem apparet in aliis. Et sic manifestum
est quod anima sensitiva non habet aliquam operationem propriam per seipsam, sed omnis operatio sensitivae
animae est coniuncti. Ex quo relinquitur quod, cum animae brutorum animalium per se non operentur, non sint
subsistentes, similiter enim unumquodque habet esse et operationem.
RA1
Ad primum ergo dicendum quod homo, etsi conveniat in genere cum aliis animalibus, specie tamen differt,
differentia autem speciei attenditur secundum differentiam formae. Nec oportet quod omnis differentia formae
faciat generis diversitatem.
RA2
Ad secundum dicendum quod sensitivum quodammodo se habet ad sensibilia sicut intellectivum ad intelligibilia,
inquantum scilicet utrumque est in potentia ad sua obiecta. Sed quodammodo dissimiliter se habent, inquantum
sensitivum patitur a sensibili cum corporis immutatione, unde excellentia sensibilium corrumpit sensum. Quod
in intellectu non contingit, nam intellectus intelligens maxima intelligibilium, magis potest postmodum
intelligere minora. Si vero in intelligendo fatigetur corpus, hoc est per accidens, in quantum intellectus indiget
operatione virium sensitivarum, per quas ei phantasmata praeparantur.
RA3
Ad tertium dicendum quod vis motiva est duplex. Una quae imperat motum, scilicet appetitiva. Et huius operatio
in anima sensitiva non est sine corpore; sed ira et gaudium et omnes huiusmodi passiones sunt cum aliqua
corporis immutatione.
Alia vis motiva est exequens motum, per quam membra redduntur habilia ad obediendum appetitui, cuius actus
non est movere, sed moveri. Unde patet quod movere non est actus animae sensitivae sine corpore.
|a4 Articulus 4
AG1
Ad quartum sic proceditur. Videtur quod anima sit homo.
Dicitur enim II ad Cor. IV, licet is qui foris est noster homo corrumpatur, tamen is qui intus est, renovatur de die
in diem.
Sed id quod est intus in homine, est anima.
Ergo anima est homo interior.
AG2
Praeterea, anima humana est substantia quaedam. Non autem est substantia universalis. Ergo est substantia
particularis.
Ergo est hypostasis vel persona. Sed non nisi humana. Ergo anima est homo, nam persona humana est homo.
SC
Sed contra est quod Augustinus, XIX de CIV. Dei, commendat varronem, qui hominem nec animam solam, nec
solum corpus, sed animam simul et corpus esse arbitrabatur.
CO
Respondeo dicendum quod animam esse hominem dupliciter potest intelligi. Uno modo, quod homo sit anima,
sed hic homo non sit anima, sed compositum ex anima et corpore, puta socrates.
Quod ideo dico, quia quidam posuerunt solam formam esse de ratione speciei, materiam vero esse partem
individui, et non speciei.
Quod quidem non potest esse verum. Nam ad naturam speciei pertinet id quod significat definitio. Definitio
autem in rebus naturalibus non significat formam tantum, sed formam et materiam.
367

