ordinetur ad ipsum sicut ad aliquid principalius. Sunt enim dona principaliora virtutibus moralibus, ut supra
habitum est.
RA2
Ad secundum dicendum quod etiam servus potest voluntarie Domino suo exhibere quod debet, et sic facit de
necessitate virtutem, debitum voluntarie reddens.
Et similiter etiam exhibere Deo debitam servitutem potest esse actus virtutis, secundum quod homo voluntarie
hoc facit.
RA3
Ad tertium dicendum quod de dictamine rationis naturalis est quod homo aliqua faciat ad reverentiam divinam,
sed quod haec determinate faciat vel illa, istud non est de dictamine rationis naturalis, sed de institutione iuris
divini vel humani.
|a3 Articulus 3
AG1
Ad tertium sic proceditur. Videtur quod religio non sit una virtus.
Per religionem enim ordinamur ad Deum, ut dictum est.
In Deo autem est accipere tres personas, et iterum multa attributa, quae saltem ratione differunt. Diversa autem
ratio obiecti sufficit ad diversificandum virtutes, ut ex supradictis patet.
Ergo religio non est una virtus.
AG2
Praeterea, unius virtutis unus videtur esse actus, habitus enim distinguuntur secundum actus.
Religionis autem multi sunt actus, sicut colere et servire, vovere, orare, sacrificare, et multa huiusmodi. Ergo
religio non est una virtus.
AG3
Praeterea, adoratio ad religionem pertinet. Sed adoratio alia ratione adhibetur imaginibus, et alia ipsi Deo. Cum
ergo diversa ratio distinguat virtutes, videtur quod religio non sit una virtus.
SC
Sed contra est quod dicitur Ephes. IV, unus Deus, una fides.
Sed vera religio protestatur fidem unius Dei.
Ergo religio est una virtus.
CO
Respondeo dicendum quod, sicut supra habitum est, habitus distinguuntur secundum diversam rationem obiecti.
Ad religionem autem pertinet exhibere reverentiam uni Deo secundum unam rationem, inquantum scilicet est
primum principium creationis et gubernationis rerum, unde ipse dicit, Malach. I, si ego pater, ubi honor meus?
patris enim est et producere et gubernare.
Et ideo manifestum est quod religio est una virtus.
RA1
Ad primum ergo dicendum quod tres personae divinae sunt unum principium creationis et gubernationis rerum,
et ideo eis una religione servitur. Diversae autem rationes attributorum concurrunt ad rationem primi principii,
quia Deus producit omnia et gubernat sapientia, voluntate et potentia bonitatis suae.
Et ideo religio est una virtus.
RA2
Ad secundum dicendum quod eodem actu homo servit Deo et colit ipsum, nam cultus respicit Dei excellentiam,
cui reverentia debetur; servitus autem respicit subiectionem hominis, qui ex sua conditione obligatur ad
exhibendum reverentiam Deo. Et ad haec duo pertinent omnes actus qui religioni attribuuntur, quia per omnes
homo protestatur divinam excellentiam et subiectionem sui ad Deum, vel exhibendo aliquid ei, vel iterum
assumendo aliquid divinum.
RA3
Ad tertium dicendum quod imaginibus non exhibetur religionis cultus secundum quod in seipsis considerantur,
quasi res quaedam, sed secundum quod sunt imagines ducentes in Deum incarnatum. Motus autem qui est in
imaginem prout est imago, non sistit in ipsa, sed tendit in id cuius est imago. Et ideo ex hoc quod imaginibus
Christi exhibetur religionis cultus, non diversificatur ratio latriae, nec virtus religionis.
|a4 Articulus 4
AG1
Ad quartum sic proceditur. Videtur quod religio non sit specialis virtus ab aliis distincta.
Dicit enim Augustinus, X de CIV. Dei, verum sacrificium est omne opus quod geritur ut sancta societate Deo
iungamur.
Sed sacrificium pertinet ad religionem.
Ergo omne opus virtutis ad religionem pertinet.
1557

