|a5 Articulus 5
AG1
Ad quintum sic proceditur. Videtur quod humilitas sit potissima virtutum.
Dicit enim chrysostomus, exponens illud quod dicitur Luc. XVIII de Pharisaeo et publicano, quod, si mixta
delictis humilitas tam facile currit ut iustitiam superbiae coniunctam transeat, si iustitiae coniunxeris eam, quo
non ibit? assistet ipsi tribunali divino in medio Angelorum.
Et sic patet quod humilitas praefertur iustitiae. Sed iustitia vel est praeclarissima virtutum, vel includit in se
omnes virtutes, ut patet per Philosophum, in V ethic..
Ergo humilitas est maxima virtutum.
AG2
Praeterea, Augustinus dicit, in libro de verb. Dom., cogitas magnam fabricam construere celsitudinis? de
fundamento prius cogita humilitatis.
Ex quo videtur quod humilitas sit fundamentum omnium virtutum.
Ergo videtur esse potior aliis.
AG3
Praeterea, maiori virtuti maius debetur praemium.
Sed humilitati debetur maximum praemium, quia qui se humiliat, exaltabitur, ut dicitur Luc. XIV.
Ergo humilitas est maxima virtutum.
AG4
Praeterea, sicut Augustinus dicit, in libro de vera relig., tota vita Christi in terris, per hominem quem suscipere
dignatus est, disciplina morum fuit.
Praecipue humilitatem suam imitandam proposuit.
Dicens, Matth. XI, discite a me, quia mitis sum et humilis corde.
Et Gregorius dicit, in pastoral., quod argumentum redemptionis nostrae inventa est humilitas Dei.
Ergo humilitas videtur esse maxima virtutum.
SC
Sed contra est quod caritas praefertur omnibus virtutibus, secundum illud Coloss. III, super omnia, caritatem
habete.
Non ergo humilitas est maxima virtutum.
CO
Respondeo dicendum quod bonum humanae virtutis in ordine rationis consistit. Qui quidem principaliter
attenditur respectu finis. Unde virtutes theologicae, quae habent ultimum finem pro obiecto, sunt potissimae.
Secundario autem attenditur prout secundum rationem finis ordinantur ea quae sunt ad finem. Et haec quidem
ordinatio essentialiter consistit in ipsa ratione ordinante, participative autem in appetitu per rationem ordinato.
Quam quidem ordinationem universaliter facit iustitia, praesertim legalis. Ordinationi autem facit hominem bene
subiectum humilitas in universali quantum ad omnia, quaelibet autem alia virtus quantum ad aliquam materiam
specialem. Et ideo post virtutes theologicas; et virtutes intellectuales, quae respiciunt ipsam rationem; et post
iustitiam, praesertim legalem; potior ceteris est humilitas.
RA1
Ad primum ergo dicendum quod humilitas iustitiae non praefertur, sed iustitiae cui superbia coniungitur, quae
iam desinit esse virtus. Sicut e contrario peccatum per humilitatem remittitur, nam et de publicano dicitur, Luc.
XVIII, quod merito humilitatis descendit iustificatus in domum suam.
Unde et chrysostomus dicit, geminas bigas mihi accommodes, alteram quidem iustitiae et superbiae; alteram
vero peccati et humilitatis. Et videbis peccatum praevertens iustitiam, non propriis, sed humilitatis coniugae
viribus, aliud vero par videbis devictum, non fragilitate iustitiae, sed mole et tumore superbiae.
RA2
Ad secundum dicendum quod, sicut ordinata virtutum congregatio per quandam similitudinem aedificio
comparatur, ita etiam illud quod est primum in acquisitione virtutum, fundamento comparatur, quod primum in
aedificio iacitur. Virtutes autem verae infunduntur a Deo. Unde primum in acquisitione virtutum potest accipi
dupliciter. Uno modo, per modum removentis prohibens. Et sic humilitas primum locum tenet, inquantum
scilicet expellit superbiam, cui Deus resistit, et praebet hominem subditum et semper patulum ad suscipiendum
influxum divinae gratiae, inquantum evacuat inflationem superbiae; ut dicitur Iac. IV, quod Deus superbis
resistit, humilibus autem dat gratiam.
Et secundum hoc, humilitas dicitur spiritualis aedificii fundamentum. Alio modo est aliquid primum in virtutibus
directe, per quod scilicet iam ad Deum acceditur.
Primus autem accessus ad Deum est per fidem, secundum illud Heb. XI, accedentem ad Deum oportet credere.
Et secundum hoc, fides ponitur fundamentum, nobiliori modo quam humilitas.
RA3
Ad tertium dicendum quod contemnenti terrena promittuntur caelestia, sicut contemnentibus divitias terrenas
promittuntur caelestes thesauri, secundum illud Matth. VI, nolite thesaurizare vobis thesauros in terra, sed
1889

