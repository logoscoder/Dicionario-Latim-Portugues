Sic igitur secundum haec tria Deus in quolibet operante operatur.
Primo quidem, secundum rationem finis. Cum enim omnis operatio sit propter aliquod bonum verum vel
apparens; nihil autem est vel apparet bonum, nisi secundum quod participat aliquam similitudinem summi boni,
quod est Deus; sequitur quod ipse Deus sit cuiuslibet operationis causa ut finis. Similiter etiam considerandum
est quod, si sint multa agentia ordinata, semper secundum agens agit in virtute primi, nam primum agens movet
secundum ad agendum. Et secundum hoc, omnia agunt in virtute ipsius Dei; et ita ipse est causa actionum
omnium agentium. Tertio, considerandum est quod Deus movet non solum res ad operandum, quasi applicando
formas et virtutes rerum ad operationem, sicut etiam artifex applicat securim ad scindendum, qui tamen interdum
formam securi non tribuit; sed etiam dat formam creaturis agentibus, et eas tenet in esse. Unde non solum est
causa actionum inquantum dat formam quae est principium actionis, sicut generans dicitur esse causa motus
gravium et levium; sed etiam sicut conservans formas et virtutes rerum; prout sol dicitur esse causa
manifestationis colorum, inquantum dat et conservat lumen, quo manifestantur colores. Et quia forma rei est
intra rem, et tanto magis quanto consideratur ut prior et universalior; et ipse Deus est proprie causa ipsius esse
universalis in rebus omnibus, quod inter omnia est magis intimum rebus; sequitur quod Deus in omnibus intime
operetur. Et propter hoc in sacra Scriptura operationes naturae Deo attribuuntur quasi operanti in natura;
secundum illud iob X, pelle et carnibus vestisti me, ossibus et nervis compegisti me.
RA1
Ad primum ergo dicendum quod Deus sufficienter operatur in rebus ad modum primi agentis, nec propter hoc
superfluit operatio secundorum agentium.
RA2
Ad secundum dicendum quod una actio non procedit a duobus agentibus unius ordinis, sed nihil prohibet quin
una et eadem actio procedat a primo et secundo agente.
RA3
Ad tertium dicendum quod Deus non solum dat formas rebus, sed etiam conservat eas in esse, et applicat eas ad
agendum, et est finis omnium actionum, ut dictum est.
|a6 Articulus 6
AG1
Ad sextum sic proceditur. Videtur quod Deus non possit facere aliquid praeter ordinem rebus inditum.
Dicit enim Augustinus, XXVI contra faustum, Deus, conditor et creator omnium naturarum, nihil contra naturam
facit.
Sed hoc videtur esse contra naturam, quod est praeter ordinem naturaliter rebus inditum. Ergo Deus non potest
facere aliquid praeter ordinem rebus inditum.
AG2
Praeterea, sicut ordo iustitiae est a Deo, ita et ordo naturae.
Sed Deus non potest facere aliquid praeter ordinem iustitiae, faceret enim tunc aliquid iniustum.
Ergo non potest facere aliquid praeter ordinem naturae.
AG3
Praeterea, ordinem naturae Deus instituit. Si igitur praeter ordinem naturae Deus aliquid faciat, videtur quod ipse
sit mutabilis. Quod est inconveniens.
SC
Sed contra est quod Augustinus dicit, XXVI contra faustum, quod Deus aliquando aliquid facit contra solitum
cursum naturae.
CO
Respondeo dicendum quod a qualibet causa derivatur aliquis ordo in suos effectus, cum quaelibet causa habeat
rationem principii.
Et ideo secundum multiplicationem causarum, multiplicantur et ordines, quorum unus continetur sub altero, sicut
et causa continetur sub causa. Unde causa superior non continetur sub ordine causae inferioris, sed e converso.
Cuius exemplum apparet in rebus humanis, nam ex patrefamilias dependet ordo domus, qui continetur sub
ordine civitatis, qui procedit a civitatis rectore, cum et hic contineatur sub ordine regis, a quo totum regnum
ordinatur. Si ergo ordo rerum consideretur prout dependet a prima causa, sic contra rerum ordinem Deus facere
non potest, sic enim si faceret, faceret contra suam praescientiam aut voluntatem aut bonitatem. Si vero
consideretur rerum ordo prout dependet a qualibet secundarum causarum, sic Deus potest facere praeter ordinem
rerum. Quia ordini secundarum causarum ipse non est subiectus, sed talis ordo ei subiicitur, quasi ab eo
procedens non per necessitatem naturae, sed per arbitrium voluntatis, potuisset enim et alium ordinem rerum
instituere. Unde et potest praeter hunc ordinem institutum agere, cum voluerit; puta agendo effectus secundarum
causarum sine ipsis, vel producendo aliquos effectus ad quos causae secundae non se extendunt.
Unde et Augustinus dicit, XXVI contra faustum, quod Deus contra solitum cursum naturae facit; sed contra
summam legem tam nullo modo facit, quam contra seipsum non facit.
RA1
524

