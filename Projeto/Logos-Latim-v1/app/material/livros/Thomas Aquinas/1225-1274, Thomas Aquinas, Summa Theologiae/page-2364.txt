Respondeo dicendum quod, sicut dictum est, Christus dicitur sedere ad dexteram patris, inquantum secundum
divinam naturam est in aequalitate patris, secundum autem humanam naturam in excellenti possessione
divinorum bonorum prae ceteris aliis creaturis.
Utrumque autem soli Christo convenit. Unde nulli alii, nec Angelo nec homini, convenit sedere ad dexteram
patris, nisi soli Christo.
RA1
Ad primum ergo dicendum quod, quia Christus est caput nostrum, illud quod collatum est Christo, est etiam
nobis in ipso collatum.
Et propter hoc, quia ipse iam resuscitatus est, dicit apostolus quod Deus nos quodammodo ei conresuscitavit, qui
tamen in nobis ipsis nondum sumus resuscitati, sed resuscitandi, secundum illud Rom. VIII, qui suscitavit Iesum
Christum a mortuis, vivificabit et mortalia corpora nostra.
Et secundum eundem modum loquendi subdit apostolus quod consedere nos fecit in caelestibus, scilicet in hoc
ipso quod caput nostrum, quod est Christus, ibi sedet.
RA2
Ad secundum dicendum quod, quia dextera est divina beatitudo, sedere in dextera non significat simpliciter esse
in beatitudine, sed habere beatitudinem cum quadam dominativa potestate, et quasi propriam et naturalem. Quod
soli Christo convenit, nulli autem alii creaturae. Potest tamen dici quod omnis sanctus qui est in beatitudine, est
ad dexteram Dei constitutus.
Unde et dicitur Matth. XXV, quod statuet oves a dextris.
RA3
Ad tertium dicendum quod per thronum significatur iudiciaria potestas, quam Christus habet a patre. Et
secundum hoc, dicitur sedere in throno patris. Alii autem sancti habent eam a Christo.
Et secundum hoc, dicuntur in throno Christi sedere, secundum illud Matth. XIX, sedebitis et vos super sedes
duodecim iudicantes duodecim tribus Israel.
RA4
Ad quartum dicendum quod, sicut chrysostomus dicit, super Matth., locus ille, idest consessus dexterae, invius
est omnibus non solum hominibus, sed etiam Angelis. Sicut enim praecipuum unigeniti ponit Paulus, dicens, ad
quem autem Angelorum dixit unquam, sede a dextris meis? Dominus ergo, non quasi existentibus quibusdam qui
sessuri sint, sed condescendens interrogantium supplicationi, respondit.
Hoc enim unum solum quaerebant, prae aliis stare apud ipsum.
Potest tamen dici quod petebant filii zebedaei excellentiam habere prae aliis in participando iudiciariam
potestatem eius.
Unde non petebant quod sederent ad dexteram vel sinistram patris, sed ad dexteram vel sinistram Christi.
|q59 Quaestio 59
|a0 Prologus
Deinde considerandum est de iudiciaria potestate Christi. Et circa hoc quaeruntur sex. Primo, utrum iudiciaria
potestas sit attribuenda Christo. Secundo, utrum conveniat sibi secundum quod est homo. Tertio, utrum fuerit
eam ex merito adeptus. Quarto, utrum eius potestas iudiciaria sit universalis respectu omnium hominum. Quinto,
utrum, praeter iudicium quod agit in hoc tempore, sit expectandus ad universale iudicium futurum. Sexto, utrum
eius iudiciaria potestas etiam ad Angelos se extendat. De executione autem finalis iudicii convenientius agetur
cum considerabimus de his quae pertinent ad finem mundi. Nunc autem sufficit ea sola tangere quae pertinent ad
Christi dignitatem.
|a1 Articulus 1
AG1
Ad primum sic proceditur. Videtur quod iudiciaria potestas non sit specialiter attribuenda Christo. Iudicium enim
aliquorum videtur pertinere ad Dominum, unde dicitur Rom. XIV, tu quis es, qui iudicas alienum servum? sed
esse Dominum creaturarum est commune toti trinitati. Non ergo debet Christo specialiter attribui iudiciaria
potestas.
AG2
Praeterea, Daniel VII dicitur, antiquus dierum sedit; et postea subditur, iudicium sedit et libri aperti sunt. Sed
antiquus dierum intelligitur pater, quia, ut Hilarius dicit, in patre est aeternitas.
Ergo iudiciaria potestas magis est attribuenda patri quam Christo.
AG3
Praeterea, eiusdem videtur iudicare cuius est arguere. Sed arguere pertinet ad spiritum sanctum, dicit enim
Dominus, Ioan. XVI, cum autem venerit ille, scilicet spiritus sanctus, arguet mundum de peccato et de iustitia et
de iudicio.
Ergo iudiciaria potestas magis debet attribui spiritui sancto quam Christo.
2364

