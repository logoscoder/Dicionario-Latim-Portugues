Sed contra est quod Augustinus dicit, in I de doct. Christ., iam vero si vel cui praebendum, vel a quo nobis
praebendum est officium misericordiae, recte proximus dicitur; manifestum est praecepto quo iubemur diligere
proximum, etiam sanctos Angelos contineri, a quibus multa nobis misericordiae impenduntur officia.
CO
Respondeo dicendum quod amicitia caritatis, sicut supra dictum est, fundatur super communicatione beatitudinis
aeternae, in cuius participatione communicant cum Angelis homines, dicitur enim Matth. XXII quod in
resurrectione erunt homines sicut Angeli in caelo.
Et ideo manifestum est quod amicitia caritatis etiam ad Angelos se extendit.
RA1
Ad primum ergo dicendum quod proximus non solum dicitur communicatione speciei, sed etiam
communicatione beneficiorum pertinentium ad vitam aeternam; super qua communicatione amicitia caritatis
fundatur.
RA2
Ad secundum dicendum quod bruta animalia conveniunt nobiscum in genere propinquo ratione naturae
sensitivae, secundum quam non sumus participes aeternae beatitudinis, sed secundum mentem rationalem; in qua
communicamus cum Angelis.
RA3
Ad tertium dicendum quod Angeli non convivunt nobis exteriori conversatione, quae nobis est secundum
sensitivam naturam.
Convivimus tamen Angelis secundum mentem, imperfecte quidem in hac vita, perfecte autem in patria, sicut et
supra dictum est.
|a11 Articulus 11
AG1
Ad undecimum sic proceditur. Videtur quod Daemones ex caritate debeamus diligere. Angeli enim sunt nobis
proximi inquantum communicamus cum eis in rationali mente. Sed etiam Daemones sic nobiscum communicant,
quia data naturalia in eis manent integra, scilicet esse, vivere et intelligere, ut dicitur in IV cap. De div. Nom..
Ergo debemus Daemones ex caritate diligere.
AG2
Praeterea, Daemones differunt a beatis Angelis differentia peccati, sicut et peccatores homines a iustis. Sed iusti
homines ex caritate diligunt peccatores.
Ergo etiam ex caritate debent diligere Daemones.
AG3
Praeterea, illi a quibus beneficia nobis impenduntur debent a nobis ex caritate diligi tanquam proximi, sicut patet
ex auctoritate Augustini supra inducta.
Sed Daemones nobis in multis sunt utiles, dum nos tentando nobis coronas fabricant, sicut Augustinus dicit, XI
de CIV. Dei.
Ergo Daemones sunt ex caritate diligendi.
SC
Sed contra est quod dicitur Isaiae XXVIII, delebitur foedus vestrum cum morte, et pactum vestrum cum inferno
non stabit.
Sed perfectio pacis et foederis est per caritatem.
Ergo ad Daemones, qui sunt inferni incolae et mortis procuratores, caritatem habere non debemus.
CO
Respondeo dicendum quod, sicut supra dictum est, in peccatoribus ex caritate debemus diligere naturam,
peccatum odire. In nomine autem Daemonis significatur natura peccato deformata. Et ideo Daemones ex caritate
non sunt diligendi.
Et si non fiat vis in nomine, et quaestio referatur ad illos spiritus qui Daemones dicuntur, utrum sint ex caritate
diligendi, respondendum est, secundum praemissa, quod aliquid ex caritate diligitur dupliciter. Uno modo, sicut
ad quem amicitia habetur. Et sic ad illos spiritus caritatis amicitiam habere non possumus. Pertinet enim ad
rationem amicitiae ut amicis nostris bonum velimus. Illud autem bonum vitae aeternae quod respicit caritas,
spiritibus illis a Deo aeternaliter damnatis ex caritate velle non possumus, hoc enim repugnaret caritati Dei, per
quam eius iustitiam approbamus.
Alio modo diligitur aliquid sicut quod volumus permanere ut bonum alterius, per quem modum ex caritate
diligimus irrationales creaturas, inquantum volumus eas permanere ad gloriam Dei et utilitatem hominum, ut
supra dictum est.
Et per hunc modum et naturam Daemonum etiam ex caritate diligere possumus, inquantum scilicet volumus illos
spiritus in suis naturalibus conservari ad gloriam Dei.
RA1

1310

