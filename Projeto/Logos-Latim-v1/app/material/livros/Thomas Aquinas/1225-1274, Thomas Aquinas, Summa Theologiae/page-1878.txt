Ergo ira est gravissimum peccatum.
AG3
Praeterea, interiores motus diiudicantur secundum exteriores effectus. Sed effectus irae est homicidium, quod est
gravissimum peccatum. Ergo ira est gravissimum peccatum.
SC
Sed contra est quod ira comparatur ad odium sicut festuca ad trabem, dicit enim Augustinus, in regula, ne ira
crescat in odium, et trabem faciat de festuca.
Non ergo ira est gravissimum peccatum.
CO
Respondeo dicendum quod, sicut dictum est, inordinatio irae secundum duo attenditur, scilicet secundum
indebitum appetibile, et secundum indebitum modum irascendi.
Quantum igitur ad appetibile quod iratus appetit, videtur esse ira minimum peccatorum. Appetit enim ira malum
poenae alicuius sub ratione boni quod est vindicta. Et ideo ex parte mali quod appetit, convenit peccatum irae
cum illis peccatis quae appetunt malum proximi, puta cum invidia et odio, sed odium appetit absolute malum
alicuius, inquantum huiusmodi; invidus autem appetit malum alterius propter appetitum propriae gloriae; sed
iratus appetit malum alterius sub ratione iustae vindictae. Ex quo patet quod odium est gravius quam invidia, et
invidia quam ira, quia peius est appetere malum sub ratione mali quam sub ratione boni; et peius est appetere
malum sub ratione boni exterioris, quod est honor vel gloria, quam sub ratione rectitudinis iustitiae. Sed ex parte
boni sub cuius ratione appetit iratus malum, convenit ira cum peccato concupiscentiae, quod tendit in aliquod
bonum.
Et quantum ad hoc etiam, absolute loquendo, peccatum irae videtur esse minus quam concupiscentiae, quanto
melius est bonum iustitiae, quod appetit iratus, quam bonum delectabile vel utile, quod appetit concupiscens.
Unde Philosophus dicit, in VII ethic., quod incontinens concupiscentiae est turpior quam incontinens irae.
Sed quantum ad inordinationem quae est secundum modum irascendi, ira habet quandam excellentiam, propter
vehementiam et velocitatem sui motus, secundum illud Proverb. XXVII, ira non habet misericordiam, nec
erumpens furor, et impetum concitati spiritus ferre quis poterit? unde Gregorius dicit, in V Moral., irae suae
stimulis accensum cor palpitat, corpus tremit, lingua se praepedit, facies ignescit, exasperantur oculi, et
nequaquam recognoscuntur noti, ore quidem clamorem format, sed sensus quid loquitur, ignorat.
RA1
Ad primum ergo dicendum quod chrysostomus loquitur de turpitudine quantum ad gestus exteriores, qui
proveniunt ex impetu irae.
RA2
Ad secundum dicendum quod ratio illa procedit secundum inordinatum motum irae, qui provenit ex eius impetu,
ut dictum est.
RA3
Ad tertium dicendum quod homicidium non minus provenit ex odio vel invidia quam ex ira. Ira tamen levior est,
inquantum attendit rationem iustitiae, ut dictum est.
|a5 Articulus 5
AG1
Ad quintum sic proceditur. Videtur quod inconvenienter determinentur species iracundiae a Philosopho, in IV
ethic., ubi dicit quod iracundorum quidam sunt acuti, quidam amari, quidam difficiles sive graves. Quia
secundum ipsum, amari dicuntur quorum ira difficile solvitur et multo tempore manet.
Sed hoc videtur pertinere ad circumstantiam temporis. Ergo videtur quod etiam secundum alias circumstantias
possunt accipi aliae species irae.
AG2
Praeterea, difficiles, sive graves, dicit esse quorum ira non commutatur sine cruciatu vel punitione.
Sed hoc etiam pertinet ad insolubilitatem irae.
Ergo videtur quod idem sint difficiles et amari.
AG3
Praeterea, Dominus, Matth. V, ponit tres gradus irae, cum dicit, qui irascitur fratri suo; et, qui dixerit fratri suo,
raca; et, qui dixerit fratri suo, fatue qui quidem gradus ad praedictas species non referuntur.
Ergo videtur quod praedicta divisio irae non sit conveniens.
SC
Sed contra est quod Gregorius Nyssenus dicit quod tres sunt irascibilitatis species, scilicet ira quae vocatur
fellea; et mania, quae dicitur insania; et furor. Quae tria videntur esse eadem tribus praemissis, nam iram felleam
dicit esse quae principium et motum habet, quod Philosophus attribuit acutis; maniam vero dicit esse iram quae
permanet et in vetustatem devenit, quod Philosophus attribuit amaris; furorem autem dicit esse iram quae
observat tempus in supplicium, quod Philosophus attribuit difficilibus.
Et eandem etiam divisionem ponit Damascenus, in II libro.
1878

