Et ideo dionysius redarguit demophilum monachum quia sacerdotem irreverenter correxerat, eum percutiens et
de ecclesia eiiciens.
RA1
Ad primum ergo dicendum quod tunc praelatus inordinate tangi videtur quando irreverenter obiurgatur, vel etiam
quando ei detrahitur. Et hoc significatur per contactum montis et arcae damnatum a Deo.
RA2
Ad secundum dicendum quod in faciem resistere coram omnibus excedit modum fraternae correctionis, et ideo
sic Paulus Petrum non reprehendisset nisi aliquo modo par esset, quantum ad fidei defensionem. Sed in occulto
admonere et reverenter, hoc potest etiam ille qui non est par. Unde apostolus, ad Coloss. Ult., scribit ut
praelatum suum admoneant, cum dicit, dicite Archippo, ministerium tuum imple.
Sciendum tamen est quod ubi immineret periculum fidei, etiam publice essent praelati a subditis arguendi. Unde
et Paulus, qui erat subditus Petro, propter imminens periculum scandali circa fidem, Petrum publice arguit.
Et sicut Glossa Augustini dicit, ad Gal. II, ipse Petrus exemplum maioribus praebuit ut, sicubi forte rectum
tramitem reliquissent, non dedignentur etiam a posterioribus corrigi.
RA3
Ad tertium dicendum quod praesumere se esse simpliciter meliorem quam praelatus sit, videtur esse
praesumptuosae superbiae.
Sed aestimare se meliorem quantum ad aliquid non est praesumptionis, quia nullus est in hac vita qui non habeat
aliquem defectum. Et etiam considerandum est quod cum aliquis praelatum caritative monet, non propter hoc se
maiorem existimat, sed auxilium impartitur ei qui, quanto in loco superiori, tanto in periculo maiori versatur, ut
Augustinus dicit, in regula.
|a5 Articulus 5
AG1
Ad quintum sic proceditur. Videtur quod peccator corrigere debeat delinquentem. Nullus enim propter peccatum
quod commisit a praecepto observando excusatur. Sed correctio fraterna cadit sub praecepto, ut dictum est.
Ergo videtur quod propter peccatum quod quis commisit non debeat praetermittere huiusmodi correctionem.
AG2
Praeterea, eleemosyna spiritualis est potior quam eleemosyna corporalis. Sed ille qui est in peccato non debet
abstinere quin eleemosynam corporalem faciat. Ergo multo minus debet abstinere a correctione delinquentis
propter peccatum praecedens.
AG3
Praeterea, I Ioan. I dicitur, si dixerimus quia peccatum non habemus, nosipsos seducimus.
Si igitur propter peccatum aliquis impeditur a correctione fraterna, nullus erit qui possit corrigere delinquentem.
Hoc autem est inconveniens. Ergo et primum.
SC
Sed contra est quod Isidorus dicit, in libro de summo bono, non debet vitia aliorum corrigere qui est vitiis
subiectus.
Et Rom. II dicitur, in quo alium iudicas, teipsum condemnas, eadem enim agis quae iudicas.
CO
Respondeo dicendum quod, sicut dictum est, correctio delinquentis pertinet ad aliquem inquantum viget in eo
rectum iudicium rationis. Peccatum autem, ut supra dictum est, non tollit totum bonum naturae, quin remaneat in
peccante aliquid de recto iudicio rationis. Et secundum hoc potest sibi competere alterius delictum arguere. Sed
tamen per peccatum praecedens impedimentum quoddam huic correctioni affertur, propter tria.
Primo quidem, quia ex peccato praecedenti indignus redditur ut alium corrigat. Et praecipue si maius peccatum
commisit, non est dignus ut alium corrigat de minori peccato. Unde super illud Matth. VII, quid vides festucam
etc., dicit Hieronymus, de his loquitur qui, cum mortali crimine detineantur obnoxii, minora peccata fratribus
non concedunt.
Secundo, redditur indebita correctio propter scandalum, quod sequitur ex correctione si peccatum corripientis sit
manifestum, quia videtur quod ille qui corrigit non corrigat ex caritate, sed magis ad ostentationem.
Unde super illud Matth. VII, quomodo dicis fratri tuo etc., exponit chrysostomus, in quo proposito? puta ex
caritate, ut salves proximum tuum? non, quia teipsum ante salvares. Vis ergo non alios salvare, sed per bonam
doctrinam malos actus celare, et scientiae laudem ab hominibus quaerere.
Tertio modo, propter superbiam corripientis, inquantum scilicet aliquis, propria peccata parvipendens, seipsum
proximo praefert in corde suo, peccata eius austera severitate diiudicans, ac si ipse esset iustus.
Unde Augustinus dicit, in libro de serm. Dom. In monte, accusare vitia officium est bonorum, quod cum mali
faciunt, alienas partes agunt.
Et ideo, sicut Augustinus dicit in eodem, cogitemus, cum aliquem reprehendere nos necessitas coegerit, utrum
tale sit vitium quod nunquam habuimus, et tunc cogitemus nos homines esse, et habere potuisse. Vel tale quod

1357

