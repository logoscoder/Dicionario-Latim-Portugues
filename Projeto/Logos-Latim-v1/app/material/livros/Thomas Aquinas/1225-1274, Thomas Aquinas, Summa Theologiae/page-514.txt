CO
Respondeo dicendum quod in gubernatione duo sunt consideranda, scilicet ratio gubernationis, quae est ipsa
providentia; et executio. Quantum igitur ad rationem gubernationis pertinet, Deus immediate omnia gubernat,
quantum autem pertinet ad executionem gubernationis, Deus gubernat quaedam mediantibus aliis. Cuius ratio est
quia, cum Deus sit ipsa essentia bonitatis, unumquodque attribuendum est Deo secundum sui optimum.
Optimum autem in omni genere vel ratione vel cognitione practica, qualis est ratio gubernationis, in hoc
consistit, quod particularia cognoscantur, in quibus est actus, sicut optimus medicus est, non qui considerat sola
universalia, sed qui potest etiam considerare minima particularium; et idem patet in ceteris. Unde oportet dicere
quod Deus omnium etiam minimorum particularium rationem gubernationis habeat. Sed cum per gubernationem
res quae gubernantur sint ad perfectionem perducendae; tanto erit melior gubernatio, quanto maior perfectio a
gubernante rebus gubernatis communicatur. Maior autem perfectio est quod aliquid in se sit bonum, et etiam sit
aliis causa bonitatis, quam si esset solummodo in se bonum. Et ideo sic Deus gubernat res, ut quasdam aliarum
in gubernando causas instituat, sicut si aliquis magister discipulos suos non solum scientes faceret, sed etiam
aliorum doctores.
RA1
Ad primum ergo dicendum quod opinio Platonis reprehenditur, quia etiam quantum ad rationem gubernationis,
posuit Deum non immediate omnia gubernare. Quod patet per hoc, quod divisit in tria providentiam, quae est
ratio gubernationis.
RA2
Ad secundum dicendum quod, si solus Deus gubernaret, subtraheretur perfectio causalis a rebus.
Unde non totum fieret per unum, quod fit per multa.
RA3
Ad tertium dicendum quod non solum pertinet ad imperfectionem regis terreni quod executores habeat suae
gubernationis, sed etiam ad regis dignitatem, quia ex ordine ministrorum potestas regia praeclarior redditur.
|a7 Articulus 7
AG1
Ad septimum sic proceditur. Videtur quod aliquid praeter ordinem divinae gubernationis contingere possit.
Dicit enim boetius, in III de consol., quod Deus per bonum cuncta disponit.
Si ergo nihil in rebus contingit praeter ordinem divinae gubernationis, sequeretur quod nihil esset malum in
rebus.
AG2
Praeterea, nihil est casuale quod evenit secundum praeordinationem alicuius gubernantis. Si igitur nihil accidit in
rebus praeter ordinem gubernationis divinae, sequitur quod nihil in rebus sit fortuitum et casuale.
AG3
Praeterea, ordo divinae gubernationis est certus et immutabilis, quia est secundum rationem aeternam. Si igitur
nihil possit contingere in rebus praeter ordinem divinae gubernationis, sequitur quod omnia ex necessitate
eveniant, et nihil sit in rebus contingens, quod est inconveniens. Potest igitur in rebus aliquid contingere praeter
ordinem gubernationis divinae.
SC
Sed contra est quod dicitur esther XIII, Domine Deus, rex omnipotens, in ditione tua cuncta sunt posita, et non
est qui possit resistere tuae voluntati.
CO
Respondeo dicendum quod praeter ordinem alicuius particularis causae, aliquis effectus evenire potest; non
autem praeter ordinem causae universalis. Cuius ratio est, quia praeter ordinem particularis causae nihil provenit
nisi ex aliqua alia causa impediente, quam quidem causam necesse est reducere in primam causam universalem,
sicut indigestio contingit praeter ordinem virtutis nutritivae, ex aliquo impedimento, puta ex grossitie cibi, quam
necesse est reducere in aliquam aliam causam, et sic usque ad causam primam universalem. Cum igitur Deus sit
prima causa universalis non unius generis tantum, sed universaliter totius entis; impossibile est quod aliquid
contingat praeter ordinem divinae gubernationis, sed ex hoc ipso quod aliquid ex una parte videtur exire ab
ordine divinae providentiae qui consideratur secundum aliquam particularem causam, necesse est quod in
eundem ordinem relabatur secundum aliam causam.
RA1
Ad primum ergo dicendum quod nihil invenitur in mundo quod sit totaliter malum, quia malum semper fundatur
in bono, ut supra ostensum est.
Et ideo res aliqua dicitur mala, per hoc quod exit ab ordine alicuius particularis boni.
Si autem totaliter exiret ab ordine gubernationis divinae, totaliter nihil esset.
RA2

514

