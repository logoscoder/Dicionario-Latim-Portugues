valentiniano, qui catechumenus mortuus fuit, quem regeneraturus eram, amisi, veruntamen ille gratiam quam
poposcit, non amisit.
RA1
Ad primum ergo dicendum quod, sicut dicitur I Reg. XVI, homines vident ea quae parent, Dominus autem
intuetur cor.
Ille autem qui desiderat per baptismum regenerari ex aqua et spiritu sancto, corde quidem regeneratus est, licet
non corpore, sicut et apostolus dicit, Rom. II, quod circumcisio cordis est in spiritu, non in littera; cuius laus non
ex hominibus, sed ex Deo est.
RA2
Ad secundum dicendum quod nullus pervenit ad vitam aeternam nisi absolutus ab omni culpa et reatu poenae.
Quae quidem universalis absolutio fit in perceptione baptismi, et in martyrio, propter quod dicitur quod in
martyrio omnia sacramenta baptismi complentur, scilicet quantum ad plenam liberationem a culpa et poena. Si
quis ergo catechumenus sit habens desiderium baptismi (quia aliter in bonis operibus non moreretur, quae non
possunt esse sine fide per dilectionem operante), talis decedens non statim pervenit ad vitam aeternam, sed
patietur poenam pro peccatis praeteritis, ipse tamen salvus erit sic quasi per ignem, ut dicitur I Cor. III.
RA3
Ad tertium dicendum quod pro tanto dicitur sacramentum baptismi esse de necessitate salutis, quia non potest
esse hominis salus nisi saltem in voluntate habeatur, quae apud Deum reputatur pro facto.
|a3 Articulus 3
AG1
Ad tertium sic proceditur. Videtur quod baptismus sit differendus.
Dicit enim leo Papa, duo tempora, idest Pascha et Pentecoste, ad baptizandum a Romano pontifice legitima
praefixa sunt. Unde dilectionem vestram monemus ut nullos alios dies huic observationi misceatis.
Videtur ergo quod oporteat non statim aliquos baptizari, sed usque ad praedicta tempora baptismum differri.
AG2
Praeterea, in Concilio agathensi legitur, Iudaei, quorum perfidia frequenter ad vomitum redit, si ad leges
catholicas venire voluerint, octo menses inter catechumenos ecclesiae limen introeant, et, si pura fide venire
noscantur, tunc demum baptismi gratiam mereantur.
Non ergo statim sunt homines baptizandi, sed usque ad certum tempus est differendum baptisma.
AG3
Praeterea, sicut dicitur Isaiae XXVII, iste est omnis fructus, ut auferatur peccatum.
Sed magis videtur auferri peccatum, vel etiam diminui, si baptismus differatur. Primo quidem, quia peccantes
post baptismum gravius peccant, secundum illud Heb. X, quanto magis putatis deteriora mereri supplicia qui
sanguinem testamenti pollutum duxerit, in quo sanctificatus est, scilicet per baptismum? secundo, quia baptismus
tollit peccata praeterita, non autem futura, unde, quanto baptismus magis differtur, tanto plura peccata tollet.
Videtur ergo quod baptismus debeat diu differri.
SC
Sed contra est quod dicitur Eccli. V, ne tardes converti ad Dominum, et ne differas de die in diem.
Sed perfecta conversio ad Deum est eorum qui regenerantur in Christo per baptismum. Non ergo baptismus
debet differri de die in diem.
CO
Respondeo dicendum quod circa hoc distinguendum est utrum sint baptizandi pueri vel adulti. Si enim pueri sint
baptizandi, non est differendum baptisma. Primo quidem, quia non expectatur in eis maior instructio, aut etiam
plenior conversio. Secundo, propter periculum mortis, quia non potest alio remedio subveniri nisi per
sacramentum baptismi. Adultis vero subveniri potest per solum baptismi desiderium, ut supra dictum est.
Et ideo adultis non statim cum convertuntur, est sacramentum baptismi conferendum, sed oportet differre usque
ad aliquod certum tempus. Primo quidem, propter cautelam ecclesiae, ne decipiatur, ficte accedentibus
conferens, secundum illud I Ioan. IV, nolite omni spiritui credere, sed probate spiritus si ex Deo sunt.
Quae quidem probatio sumitur de accedentibus ad baptismum, quando per aliquod spatium eorum fides et mores
examinantur.
Secundo, hoc est necessarium ad utilitatem eorum qui baptizantur, quia aliquo temporis spatio indigent ad hoc
quod plene instruantur de fide, et exercitentur in his quae pertinent ad vitam christianam. Tertio, hoc est
necessarium ad quandam reverentiam sacramenti, dum in solemnitatibus praecipuis, scilicet Paschae et
Pentecostes, homines ad baptismum admittuntur, et ita devotius sacramentum suscipiunt. Haec tamen dilatio est
praetermittenda duplici ratione. Primo quidem, quando illi qui sunt baptizandi, apparent perfecte instructi in fide
et ad baptismum idonei, sicut Philippus statim baptizavit eunuchum, ut habetur Act. VIII; et Petrus Cornelium et
eos qui cum ipso erant, ut habetur Act. X.
Secundo, propter infirmitatem, aut aliquod periculum mortis.

2427

