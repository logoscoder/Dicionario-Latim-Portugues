Deinde considerandum est de mutatione legum. Et circa hoc quaeruntur quatuor. Primo, utrum lex humana sit
mutabilis. Secundo, utrum semper debeat mutari, quando aliquid melius occurrerit.
Tertio, utrum per consuetudinem aboleatur; et utrum consuetudo obtineat vim legis. Quarto, utrum usus legis
humanae per dispensationem rectorum immutari debeat.
|a1 Articulus 1
AG1
Ad primum sic proceditur. Videtur quod lex humana nullo modo debeat mutari. Lex enim humana derivatur a
lege naturali, ut supra dictum est.
Sed lex naturalis immobilis perseverat.
Ergo et lex humana debet immobilis permanere.
AG2
Praeterea, sicut Philosophus dicit, in V ethic., mensura maxime debet esse permanens.
Sed lex humana est mensura humanorum actuum, ut supra dictum est.
Ergo debet immobiliter permanere.
AG3
Praeterea, de ratione legis est quod sit iusta et recta, ut supra dictum est.
Sed illud quod semel est rectum, semper est rectum. Ergo illud quod semel est lex, semper debet esse lex.
SC
Sed contra est quod Augustinus dicit, in I de Lib. Arb., lex temporalis quamvis iusta sit, commutari tamen per
tempora iuste potest.
CO
Respondeo dicendum quod sicut supra dictum est, lex humana est quoddam dictamen rationis, quo diriguntur
humani actus. Et secundum hoc duplex causa potest esse quod lex humana iuste mutetur, una quidem ex parte
rationis; alia vero ex parte hominum, quorum actus lege regulantur. Ex parte quidem rationis, quia humanae
rationi naturale esse videtur ut gradatim ab imperfecto ad perfectum perveniat. Unde videmus in scientiis
speculativis quod qui primo philosophati sunt, quaedam imperfecta tradiderunt, quae postmodum per posteriores
sunt magis perfecta.
Ita etiam est in operabilibus. Nam primi qui intenderunt invenire aliquid utile communitati hominum, non
valentes omnia ex seipsis considerare, instituerunt quaedam imperfecta in multis deficientia quae posteriores
mutaverunt, instituentes aliqua quae in paucioribus deficere possent a communi utilitate. Ex parte vero hominum,
quorum actus lege regulantur, lex recte mutari potest propter mutationem conditionum hominum, quibus
secundum diversas eorum conditiones diversa expediunt.
Sicut Augustinus ponit exemplum, in I de Lib. Arb., quod si populus sit bene moderatus et gravis, communisque
utilitatis diligentissimus custos, recte lex fertur qua tali populo liceat creare sibi magistratus, per quos respublica
administretur. Porro si paulatim idem populus depravatus habeat venale suffragium, et regimen flagitiosis
sceleratisque committat; recte adimitur tali populo potestas dandi honores, et ad paucorum bonorum redit
arbitrium.
RA1
Ad primum ergo dicendum quod naturalis lex est participatio quaedam legis aeternae, ut supra dictum est, et ideo
immobilis perseverat, quod habet ex immobilitate et perfectione divinae rationis instituentis naturam. Sed ratio
humana mutabilis est et imperfecta. Et ideo eius lex mutabilis est. Et praeterea lex naturalis continet quaedam
universalia praecepta, quae semper manent, lex vero posita ab homine continet praecepta quaedam particularia,
secundum diversos casus qui emergunt.
RA2
Ad secundum dicendum quod mensura debet esse permanens quantum est possibile. Sed in rebus mutabilibus
non potest esse aliquid omnino immutabiliter permanens.
Et ideo lex humana non potest esse omnino immutabilis.
RA3
Ad tertium dicendum quod rectum in rebus corporalibus dicitur absolute, et ideo semper, quantum est de se,
manet rectum. Sed rectitudo legis dicitur in ordine ad utilitatem communem, cui non semper proportionatur una
eademque res, sicut supra dictum est.
Et ideo talis rectitudo mutatur.
|a2 Articulus 2
AG1
Ad secundum sic proceditur. Videtur quod semper lex humana, quando aliquid melius occurrit, sit mutanda.
Leges enim humanae sunt adinventae per rationem humanam, sicut etiam aliae artes. Sed in aliis artibus mutatur
id quod prius tenebatur, si aliquid melius occurrat.
Ergo idem est etiam faciendum in legibus humanis.
1045

