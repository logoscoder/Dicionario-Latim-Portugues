Alia vero, quibus corpus maceratur, sicut vigiliae, ieiunia et si qua sunt huiusmodi, directe ordinantur ad votum
continentiae observandum. Si qua vero sunt in religionibus instituta pertinentia ad humanos actus, quibus aliquis
ordinatur ad religionis finem, scilicet ad dilectionem Dei et proximi, puta lectio, oratio, visitatio infirmorum, vel
si quid aliud est huiusmodi, comprehenduntur sub voto obedientiae, quod pertinet ad voluntatem, quae secundum
dispositionem alterius suos actus ordinat in finem. Determinatio autem habitus pertinet ad omnia tria vota,
tanquam signum obligationis. Unde habitus regularis simul datur, vel benedicitur, cum professione.
RA3
Ad tertium dicendum quod per obedientiam aliquis offert Deo suam voluntatem, cui etsi subiiciantur omnia
humana, quaedam tamen sunt quae specialiter sibi tantum subduntur, scilicet actiones humanae, nam passiones
pertinent etiam ad appetitum sensitivum.
Et ideo ad cohibendum passiones carnalium delectationum et exteriorum appetibilium impedientes perfectionem
vitae, necessarium fuit votum continentiae et paupertatis, sed ad disponendum actiones proprias secundum quod
requirit perfectionis status, requiritur votum obedientiae.
RA4
Ad quartum dicendum quod, sicut Philosophus dicit, in IV ethic., honor proprie et secundum veritatem non
debetur nisi virtuti, sed quia exteriora bona instrumentaliter deserviunt ad quosdam actus virtutum, ex
consequenti etiam eorum excellentiae honor aliquis exhibetur; et praecipue a vulgo, quod solam excellentiam
exteriorem recognoscit. Honorem igitur qui a Deo et sanctis viris hominibus exhibetur propter virtutem, prout
dicitur in Psalmo, mihi autem nimis honorati sunt amici tui, Deus, non competit religiosis abrenuntiare, qui ad
perfectionem virtutis tendunt. Honori autem qui exhibetur exteriori excellentiae, abrenuntiant ex hoc ipso quod
saecularem vitam derelinquunt. Unde ad hoc non requiritur speciale votum.
|a8 Articulus 8
AG1
Ad octavum sic proceditur. Videtur quod votum obedientiae non sit potissimum inter tria vota religionis.
Perfectio enim religiosae vitae a Christo sumpsit exordium. Sed Christus specialiter dedit consilium de
paupertate, non autem invenitur dedisse consilium de obedientia. Ergo votum paupertatis est potius quam votum
obedientiae.
AG2
Praeterea, Eccli. XXVI dicitur quod omnis ponderatio non est digna animae continentis.
Sed votum dignioris rei est eminentius. Ergo votum continentiae est eminentius quam votum obedientiae.
AG3
Praeterea, quanto aliquod votum est potius, tanto videtur esse magis indispensabile. Sed vota paupertatis et
continentiae sunt adeo annexa regulae monachali ut contra ea nec summus pontifex possit licentiam indulgere,
sicut dicit quaedam decretalis, de statu monachorum, qui tamen potest indulgere ut religiosus non obediat suo
praelato. Ergo videtur quod votum obedientiae sit minus voto paupertatis et continentiae.
SC
Sed contra est quod Gregorius dicit, XXXV Moral., obedientia victimis iure praeponitur, quia per victimas aliena
caro, per obedientiam vero voluntas propria mactatur.
Sed vota religionis sunt quaedam holocausta, sicut supra dictum est.
Ergo votum obedientiae est praecipuum inter omnia religionis vota.
CO
Respondeo dicendum quod votum obedientiae est praecipuum inter tria vota religionis. Et hoc, triplici ratione.
Primo quidem, quia per votum obedientiae aliquid maius homo offert Deo, scilicet ipsam voluntatem, quae est
potior quam corpus proprium, quod offert homo Deo per continentiam; et quam res exteriores, quas offert homo
Deo per votum paupertatis. Unde illud quod fit ex obedientia, est magis Deo acceptum quam id quod fit per
propriam voluntatem, secundum quod Hieronymus dicit, ad rusticum monachum, ad illud tendit oratio, ut
doceam te non tuo arbitrio dimittendum; et post pauca, non facias quod vis, comedas quod iuberis, habeas
quantum acceperis, vestiaris quod datur.
Unde et ieiunium non redditur Deo acceptum cum propria voluntate, secundum illud Isaiae LVIII, ecce, in
diebus ieiunii vestri invenitur voluntas vestra.
Secundo, quia votum obedientiae continet sub se alia vota, sed non convertitur. Nam religiosus etsi teneatur ex
voto continentiam servare et paupertatem, tamen haec etiam sub obedientia cadunt, ad quam pertinent multa alia
praeter continentiam et paupertatem.
Tertio, quia votum obedientiae proprie se extendit ad actus propinquos fini religionis. Quanto autem aliquid
propinquius est fini, tanto melius est. Et inde etiam est quod votum obedientiae est religioni essentialius. Si enim
aliquis, absque voto obedientiae, voluntariam paupertatem et continentiam etiam voto servet, non propter hoc
pertinet ad statum religionis, qui praefertur etiam ipsi virginitati ex voto observatae; dicit enim Augustinus, in
libro de virginitat., nemo, quantum puto, ausus fuerit virginitatem praeferre monasterio.
RA1
2012

