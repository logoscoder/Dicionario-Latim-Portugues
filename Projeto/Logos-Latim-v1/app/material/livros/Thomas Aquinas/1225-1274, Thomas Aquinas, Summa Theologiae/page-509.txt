Praeterea, alia animalia conservantur in loco suae generationis; sicut pisces in aquis, et animalia gressibilia in
terra, unde producta sunt. Homo autem conservatus fuisset in Paradiso, ut dictum est.
Ergo in Paradiso fieri debuit.
AG3
Praeterea, mulier in Paradiso facta fuit. Sed vir dignior est muliere. Ergo multo magis vir debuit fieri in Paradiso.
SC
Sed contra est quod dicitur Gen. II, tulit Deus hominem, et posuit eum in Paradiso.
CO
Respondeo dicendum quod Paradisus fuit locus congruus habitationi humanae, quantum ad incorruptionem primi
status.
Incorruptio autem illa non erat hominis secundum naturam, sed ex supernaturali Dei dono. Ut ergo hoc gratiae
Dei imputaretur, non humanae naturae, Deus hominem extra Paradisum fecit, et postea ipsum in Paradiso posuit,
ut habitaret ibi toto tempore animalis vitae, postmodum, cum spiritualem vitam adeptus esset, transferendus in
caelum.
RA1
Ad primum ergo dicendum quod caelum empyreum est locus congruus Angelis etiam quantum ad eorum
naturam, et ideo ibi sunt creati.
RA2
Et similiter dicendum ad secundum. Loca enim illa congruunt animalibus secundum suam naturam.
RA3
Ad tertium dicendum quod mulier facta fuit in Paradiso non propter dignitatem suam, sed propter dignitatem
principii ex quo corpus eius formabatur. Quia similiter et filii in Paradiso fuissent nati, in quo parentes iam erant
positi.
|q103 Quaestio 103
|a0 Prologus
Postquam praemissum est de creatione rerum et distinctione earum, restat nunc tertio considerandum de rerum
gubernatione.
Et primo, in communi; secundo, in speciali de effectibus gubernationis. Circa primum quaeruntur octo. Primo,
utrum mundus ab aliquo gubernetur. Secundo, quis sit finis gubernationis ipsius. Tertio, utrum gubernetur ab
uno. Quarto, de effectibus gubernationis. Quinto, utrum omnia divinae gubernationi subsint.
Sexto, utrum omnia immediate gubernentur a Deo. Septimo, utrum divina gubernatio cassetur in aliquo. Octavo,
utrum aliquid divinae providentiae contranitatur.
|a1 Articulus 1
AG1
Ad primum sic proceditur. Videtur quod mundus non gubernetur ab aliquo. Illorum enim est gubernari, quae
moventur vel operantur propter finem. Sed res naturales, quae sunt magna pars mundi, non moventur aut
operantur propter finem, quia non cognoscunt finem. Ergo mundus non gubernatur.
AG2
Praeterea, eorum est proprie gubernari, quae ad aliquid moventur.
Sed mundus non videtur ad aliquid moveri, sed in se stabilitatem habet. Ergo non gubernatur.
AG3
Praeterea, id quod in se habet necessitatem qua determinatur ad unum, non indiget exteriori gubernante. Sed
principaliores mundi partes quadam necessitate determinantur ad unum in suis actibus et motibus. Ergo mundus
gubernatione non indiget.
SC
Sed contra est quod dicitur Sap. XIV, tu autem, pater, gubernas omnia providentia.
Et boetius dicit, in libro de consol., o qui perpetua mundum ratione gubernas.
CO
Respondeo dicendum quod quidam antiqui Philosophi gubernationem mundo subtraxerunt, dicentes omnia
fortuito agi.
Sed haec positio ostenditur esse impossibilis ex duobus.
Primo quidem, ex eo quod apparet in ipsis rebus. Videmus enim in rebus naturalibus provenire quod melius est,
aut semper aut in pluribus, quod non contingeret, nisi per aliquam providentiam res naturales dirigerentur ad
finem boni, quod est gubernare. Unde ipse ordo certus rerum manifeste demonstrat gubernationem mundi, sicut
si quis intraret domum bene ordinatam, ex ipsa domus ordinatione ordinatoris rationem perpenderet; ut, ab
Aristotele dictum, tullius introducit in libro de natura deorum.

509

