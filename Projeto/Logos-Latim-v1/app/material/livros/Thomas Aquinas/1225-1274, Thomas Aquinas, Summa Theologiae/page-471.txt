SC
Sed contra est quod dicitur Gen. II, non est bonum hominem esse solum; faciamus ei adiutorium simile sibi.
CO
Respondeo dicendum quod necessarium fuit feminam fieri, sicut Scriptura dicit, in adiutorium viri, non quidem
in adiutorium alicuius alterius operis, ut quidam dixerunt, cum ad quodlibet aliud opus convenientius iuvari
possit vir per alium virum quam per mulierem; sed in adiutorium generationis.
Quod manifestius videri potest, si in viventibus modus generationis consideretur. Sunt enim quaedam viventia,
quae in seipsis non habent virtutem activam generationis, sed ab agente alterius speciei generantur; sicut plantae
et animalia quae generantur sine semine ex materia convenienti per virtutem activam caelestium corporum.
Quaedam vero habent virtutem generationis activam et passivam coniunctam; sicut accidit in plantis quae
generantur ex semine. Non enim est in plantis aliquod nobilius opus vitae quam generatio, unde convenienter
omni tempore in eis virtuti passivae coniungitur virtus activa generationis. Animalibus vero perfectis competit
virtus activa generationis secundum sexum masculinum, virtus vero passiva secundum sexum femininum. Et
quia est aliquod opus vitae nobilius in animalibus quam generatio, ad quod eorum vita principaliter ordinatur;
ideo non omni tempore sexus masculinus feminino coniungitur in animalibus perfectis, sed solum tempore
coitus; ut imaginemur per coitum sic fieri unum ex mare et femina, sicut in planta omni tempore coniunguntur
vis masculina et feminina, etsi in quibusdam plus abundet una harum, in quibusdam plus altera. Homo autem
adhuc ordinatur ad nobilius opus vitae, quod est intelligere. Et ideo adhuc in homine debuit esse maiori ratione
distinctio utriusque virtutis, ut seorsum produceretur femina a mare, et tamen carnaliter coniungerentur in unum
ad generationis opus.
Et ideo statim post formationem mulieris, dicitur Gen. II, erunt duo in carne una.
RA1
Ad primum ergo dicendum quod per respectum ad naturam particularem, femina est aliquid deficiens et
occasionatum. Quia virtus activa quae est in semine maris, intendit producere sibi simile perfectum, secundum
masculinum sexum, sed quod femina generetur, hoc est propter virtutis activae debilitatem, vel propter aliquam
materiae indispositionem, vel etiam propter aliquam transmutationem ab extrinseco, puta a ventis Australibus,
qui sunt humidi, ut dicitur in libro de generat. Animal..
Sed per comparationem ad naturam universalem, femina non est aliquid occasionatum, sed est de intentione
naturae ad opus generationis ordinata. Intentio autem naturae universalis dependet ex Deo, qui est universalis
auctor naturae. Et ideo instituendo naturam, non solum marem, sed etiam feminam produxit.
RA2
Ad secundum dicendum quod duplex est subiectio. Una servilis, secundum quam praesidens utitur subiecto ad
sui ipsius utilitatem et talis subiectio introducta est post peccatum. Est autem alia subiectio oeconomica vel
civilis, secundum quam praesidens utitur subiectis ad eorum utilitatem et bonum. Et ista subiectio fuisset etiam
ante peccatum, defuisset enim bonum ordinis in humana multitudine, si quidam per alios sapientiores gubernati
non fuissent. Et sic ex tali subiectione naturaliter femina subiecta est viro, quia naturaliter in homine magis
abundat discretio rationis. Nec inaequalitas hominum excluditur per innocentiae statum, ut infra dicetur.
RA3
Ad tertium dicendum quod, si omnia ex quibus homo sumpsit occasionem peccandi, Deus subtraxisset a mundo,
remansisset universum imperfectum. Nec debuit bonum commune tolli, ut vitaretur particulare malum,
praesertim cum Deus sit adeo potens, ut quodlibet malum possit ordinare in bonum.
|a2 Articulus 2
AG1
Ad secundum sic proceditur. Videtur quod mulier non debuit fieri ex viro. Sexus enim communis est homini et
aliis animalibus. Sed in aliis animalibus feminae non sunt factae ex maribus.
Ergo nec in homine fieri debuit.
AG2
Praeterea, eorum quae sunt eiusdem speciei, eadem est materia. Sed mas et femina sunt eiusdem speciei. Cum
igitur vir fuerit factus ex limo terrae, ex eodem debuit fieri femina, et non ex viro.
AG3
Praeterea, mulier facta est in adiutorium viro ad generationem.
Sed nimia propinquitas reddit personam ad hoc ineptam, unde personae propinquae a matrimonio excluduntur, ut
patet Levit. XVIII.
Ergo mulier non debuit fieri ex viro.
SC
Sed contra est quod dicitur Eccli. XVII, creavit ex ipso, scilicet viro, adiutorium sibi simile, idest mulierem.
CO
Respondeo dicendum quod conveniens fuit mulierem, in prima rerum institutione, ex viro formari, magis quam
in aliis animalibus.
471

