spiritualiter manducassent. Frustra etiam esset sacramentalis manducatio, si sine ea spiritualis esse posset. Non
ergo convenienter distinguitur duplex manducatio, scilicet sacramentalis et spiritualis.
SC
Sed contra est quod, super illud I Cor. XI, qui manducat et bibit indigne etc., dicit Glossa, duos dicimus esse
modos manducandi, unum sacramentalem, et alium spiritualem.
CO
Respondeo dicendum quod in sumptione huius sacramenti duo sunt consideranda, scilicet ipsum sacramentum,
et effectus ipsius, de quorum utroque supra iam dictum est.
Perfectus igitur modus sumendi hoc sacramentum est quando aliquis ita hoc sacramentum suscipit quod percipit
eius effectum. Contingit autem quandoque, sicut supra dictum est, quod aliquis impeditur a percipiendo effectum
huius sacramenti, et talis sumptio huius sacramenti est imperfecta. Sicut igitur perfectum contra imperfectum
dividitur, ita sacramentalis manducatio, per quam sumitur solum sacramentum sine effectu ipsius, dividitur
contra spiritualem manducationem, per quam aliquis percipit effectum huius sacramenti quo spiritualiter homo
Christo coniungitur per fidem et caritatem.
RA1
Ad primum ergo dicendum quod etiam circa baptismum, et alia huiusmodi sacramenta, similis distinctio
adhibetur, nam quidam suscipiunt tantum sacramentum, quidam vero sacramentum et rem sacramenti. Hic tamen
differt quia, cum alia sacramenta perficiantur in usu materiae, percipere sacramentum est ipsa perfectio
sacramenti, hoc autem sacramentum perficitur in consecratione materiae, et ideo uterque usus est consequens
hoc sacramentum. In baptismo autem, et aliis sacramentis characterem imprimentibus, illi qui accipiunt
sacramentum, recipiunt aliquem spiritualem effectum, scilicet characterem, quod non accidit in hoc sacramento.
Et ideo magis in hoc sacramento distinguitur usus sacramentalis a spirituali quam in baptismo.
RA2
Ad secundum dicendum quod sacramentalis manducatio quae pertingit ad spiritualem, non dividitur contra
spiritualem, sed includitur ab ea. Sed illa sacramentalis manducatio contra spiritualem dividitur quae effectum
non consequitur, sicut imperfectum quod non pertingit ad perfectionem speciei, dividitur contra perfectum.
RA3
Ad tertium dicendum quod, sicut supra dictum est, effectus sacramenti potest ab aliquo percipi, si sacramentum
habeatur in voto, quamvis non habeatur in re. Et ideo, sicut aliqui baptizantur baptismo flaminis, propter
desiderium baptismi, antequam baptizentur baptismo aquae; ita etiam aliqui manducant spiritualiter hoc
sacramentum antequam sacramentaliter sumant.
Sed hoc contingit dupliciter. Uno modo, propter desiderium sumendi ipsum sacramentum, et hoc modo dicuntur
baptizari et manducare spiritualiter et non sacramentaliter, illi qui desiderant sumere haec sacramenta iam
instituta. Alio modo, propter figuram, sicut dicit apostolus, I Cor. X, quod antiqui patres baptizati sunt in nube et
in mari, et quod spiritualem escam manducaverunt et spiritualem potum biberunt.
Nec tamen frustra adhibetur sacramentalis manducatio, quia plenius inducit sacramenti effectum ipsa sacramenti
susceptio quam solum desiderium, sicut supra circa baptismum dictum est.
|a2 Articulus 2
AG1
Ad secundum sic proceditur. Videtur quod non solius hominis sit hoc sacramentum sumere spiritualiter, sed
etiam Angelorum.
Quia super illud Psalmi, panem Angelorum manducavit homo, dicit Glossa, idest, corpus Christi, qui est vere
cibus Angelorum.
Sed hoc non esset si Angeli spiritualiter Christum non manducarent. Ergo Angeli spiritualiter Christum
manducant.
AG2
Praeterea, Augustinus dicit, super Ioan., hunc cibum et potum societatem vult intelligi corporis et membrorum
suorum, quod est ecclesia in praedestinatis.
Sed ad istam societatem non solum pertinent homines, sed etiam sancti Angeli. Ergo etiam sancti Angeli
spiritualiter manducant.
AG3
Praeterea, Augustinus, in libro de verbis Domini, dicit, spiritualiter manducandus est Christus, quomodo ipse
dicit, qui manducat meam carnem et bibit meum sanguinem, in me manet et ego in eo.
Sed hoc convenit non solum hominibus, sed etiam sanctis Angelis, in quibus per caritatem est Christus, et ipsi in
eo. Ergo videtur quod spiritualiter manducare non solum sit hominum, sed etiam Angelorum.
SC
Sed contra est quod Augustinus dicit, super Ioan., panem de altari spiritualiter manducate, innocentiam ad altare
portate.

2517

