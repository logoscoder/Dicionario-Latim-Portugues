circa passiones concupiscibilis; fortitudo circa timores et audacias; magnanimitas circa spem et desperationem;
mansuetudo circa iras.
RA1
Ad primum ergo dicendum quod omnes passiones conveniunt in uno principio et fine communi, non autem in
uno proprio principio seu fine. Unde hoc non sufficit ad unitatem virtutis moralis.
RA2
Ad secundum dicendum quod, sicut in naturalibus idem est principium quo receditur ab uno principio, et
acceditur ad aliud; et in rationalibus est eadem ratio contrariorum, ita etiam virtus moralis, quae in modum
naturae rationi consentit, est eadem contrariarum passionum.
RA3
Ad tertium dicendum quod illae tres passiones ad idem obiectum ordinantur secundum quendam ordinem, ut
dictum est.
Et ideo ad eandem virtutem moralem pertinent.
|a5 Articulus 5
AG1
Ad quintum sic proceditur. Videtur quod virtutes morales non distinguantur secundum obiecta passionum. Sicut
enim sunt obiecta passionum, ita sunt obiecta operationum. Sed virtutes morales quae sunt circa operationes, non
distinguuntur secundum obiecta operationum, ad eandem enim virtutem iustitiae pertinet emere vel vendere
domum, et equum. Ergo etiam nec virtutes morales quae sunt circa passiones, diversificantur per obiecta
passionum.
AG2
Praeterea, passiones sunt quidam actus vel motus appetitus sensitivi. Sed maior diversitas requiritur ad
diversitatem habituum, quam ad diversitatem actuum. Diversa igitur obiecta quae non diversificant speciem
passionis, non diversificabunt speciem virtutis moralis. Ita scilicet quod de omnibus delectabilibus erit una virtus
moralis, et similiter est de aliis.
AG3
Praeterea, magis et minus non diversificant speciem. Sed diversa delectabilia non differunt nisi secundum magis
et minus. Ergo omnia delectabilia pertinent ad unam speciem virtutis.
Et eadem ratione, omnia terribilia, et similiter de aliis. Non ergo virtus moralis distinguitur secundum obiecta
passionum.
AG4
Praeterea, sicut virtus est operativa boni, ita est impeditiva mali. Sed circa concupiscentias bonorum sunt
diversae virtutes, sicut temperantia circa concupiscentias delectationum tactus, et eutrapelia circa delectationes
ludi. Ergo etiam circa timores malorum debent esse diversae virtutes.
SC
Sed contra est quod castitas est circa delectabilia venereorum; abstinentia vero est circa delectabilia ciborum; et
eutrapelia circa delectabilia ludorum.
CO
Respondeo dicendum quod perfectio virtutis ex ratione dependet, perfectio autem passionis, ex ipso appetitu
sensitivo. Unde oportet quod virtutes diversificentur secundum ordinem ad rationem, passiones autem,
secundum ordinem ad appetitum.
Obiecta igitur passionum, secundum quod diversimode comparantur ad appetitum sensitivum, causant diversas
passionum species, secundum vero quod comparantur ad rationem, causant diversas species virtutum. Non est
autem idem motus rationis, et appetitus sensitivi. Unde nihil prohibet aliquam differentiam obiectorum causare
diversitatem passionum, quae non causat diversitatem virtutum, sicut quando una virtus est circa multas
passiones, ut dictum est, et aliquam etiam differentiam obiectorum causare diversitatem virtutum, quae non
causat diversitatem passionum, cum circa unam passionem, puta delectationem, diversae virtutes ordinentur. Et
quia diversae passiones ad diversas potentias pertinentes, semper pertinent ad diversas virtutes, ut dictum est;
ideo diversitas obiectorum quae respicit diversitatem potentiarum, semper diversificat species virtutum; puta
quod aliquid sit bonum absolute, et aliquid bonum cum aliqua arduitate. Et quia ordine quodam ratio inferiores
hominis partes regit, et etiam se ad exteriora extendit; ideo etiam secundum quod unum obiectum passionis
apprehenditur sensu vel imaginatione, aut etiam ratione; et secundum etiam quod pertinet ad animam, corpus, vel
exteriores res; diversam habitudinem habet ad rationem; et per consequens natum est diversificare virtutes.
Bonum igitur hominis, quod est obiectum amoris, concupiscentiae et delectationis, potest accipi vel ad sensum
corporis pertinens; vel ad interiorem animae apprehensionem. Et hoc, sive ordinetur ad bonum hominis in seipso,
vel quantum ad corpus vel quantum ad animam; sive ordinetur ad bonum hominis in ordine ad alios. Et omnis
talis diversitas, propter diversum ordinem ad rationem, diversificat virtutem.

861

