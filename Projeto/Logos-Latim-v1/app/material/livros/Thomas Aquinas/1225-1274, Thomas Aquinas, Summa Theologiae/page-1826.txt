|a0 Prologus
Deinde considerandum est de gula. Et circa hoc quaeruntur sex.
Primo, utrum gula sit peccatum. Secundo, utrum sit peccatum mortale.
Tertio, utrum sit maximum peccatorum. Quarto, de speciebus eius.
Quinto, utrum sit vitium capitale.
Sexto, de filiabus eius.
|a1 Articulus 1
AG1
Ad primum sic proceditur. Videtur quod gula non sit peccatum.
Dicit enim Dominus, Matth. XV, quod intrat in os, non coinquinat hominem.
Sed gula est circa cibos, qui intrant in hominem. Cum ergo omne peccatum coinquinet hominem, videtur quod
gula non sit peccatum.
AG2
Praeterea, nullus peccat in eo quod vitare non potest. Sed gula consistit in immoderantia cibi, quam non potest
homo vitare, dicit enim Gregorius, XXX Moral., quia per esum voluptas necessitati miscetur, quid necessitas
petat, et quid voluptas suppetat, ignoratur; et Augustinus dicit, X confess., quis est, Domine, qui aliquantulum
extra metas necessitatis cibum non sumit? ergo gula non est peccatum.
AG3
Praeterea, in quolibet genere peccati primus motus est peccatum.
Sed primus motus sumendi cibum non est peccatum, alioquin fames et sitis essent peccata. Ergo gula non est
peccatum.
SC
Sed contra est quod Gregorius dicit, XXX Moral., quod ad conflictum spiritualis agonis non assurgitur, si non
prius intra nosmetipsos hostis positus, gulae videlicet appetitus, edomatur.
Sed interior hostis hominis est peccatum. Ergo gula est peccatum.
CO
Respondeo dicendum quod gula non nominat quemlibet appetitum edendi et bibendi, sed inordinatum. Dicitur
autem appetitus inordinatus ex eo quod recedit ab ordine rationis, in quo bonum virtutis moralis consistit. Ex hoc
autem dicitur aliquid esse peccatum quod virtuti contrariatur.
Unde manifestum est quod gula est peccatum.
RA1
Ad primum ergo dicendum quod id quod intrat in hominem per modum cibi, secundum suam substantiam et
naturam, non coinquinat hominem spiritualiter, sed Iudaei, contra quos Dominus loquitur, et Manichaei
opinabantur quod aliqui cibi immundos facerent, non propter figuram, sed secundum propriam naturam.
Inordinata tamen ciborum concupiscentia hominem spiritualiter coinquinat.
RA2
Ad secundum dicendum quod, sicut dictum est, vitium gulae non consistit in substantia cibi, sed in
concupiscentia non regulata ratione. Et ideo si aliquis excedat in quantitate cibi non propter cibi
concupiscentiam, sed aestimans id sibi necessarium esse, non pertinet hoc ad gulam, sed ad aliquam imperitiam.
Sed hoc solum pertinet ad gulam, quod aliquis, propter concupiscentiam cibi delectabilis, scienter excedat
mensuram in edendo.
RA3
Ad tertium dicendum quod duplex est appetitus. Unus quidem naturalis, qui pertinet ad vires animae vegetabilis,
in quibus non potest esse virtus et vitium, eo quod non possunt subiici rationi. Unde et vis appetitiva dividitur
contra retentivam, digestivam, expulsivam. Et ad talem appetitum pertinet esuries et sitis. Est autem et alius
appetitus sensitivus, in cuius concupiscentia vitium gulae consistit. Unde primus motus gulae importat
inordinationem in appetitu sensitivo, quae non est sine peccato.
|a2 Articulus 2
AG1
Ad secundum sic proceditur. Videtur quod gula non sit peccatum mortale. Omne enim peccatum mortale
contrariatur alicui praecepto Decalogi. Quod de gula non videtur.
Ergo gula non est peccatum mortale.
AG2
Praeterea, omne peccatum mortale contrariatur caritati, ut ex supra dictis patet.
Sed gula non opponitur caritati, neque quantum ad dilectionem Dei, neque quantum ad dilectionem proximi.
Ergo gula nunquam est peccatum mortale.
AG3
1826

