quasi securius ad profectum intendunt; ex una tamen parte facientes opus, et ex alia parte habentes manum ad
gladium, ut dicitur in esdra de aedificatoribus ierusalem.
RA3
Ad tertium dicendum quod perfecti etiam in caritate proficiunt, sed non est ad hoc principalis eorum cura, sed
iam eorum studium circa hoc maxime versatur ut Deo inhaereant.
Et quamvis hoc etiam quaerant et incipientes et proficientes, tamen magis sentiunt circa alia sollicitudinem,
incipientes quidem de vitatione peccatorum, proficientes vero de profectu virtutum.
|a10 Articulus 10
AG1
Ad decimum sic proceditur. Videtur quod caritas possit diminui.
Contraria enim nata sunt fieri circa idem. Sed diminutio et augmentum sunt contraria. Cum igitur caritas
augeatur, ut dictum est supra, videtur quod etiam possit diminui.
AG2
Praeterea, Augustinus, X confess., ad Deum loquens, dicit, minus te amat qui tecum aliquid amat.
Et in libro octogintatrium quaest. Dicit quod nutrimentum caritatis est diminutio cupiditatis, ex quo videtur quod
etiam e converso augmentum cupiditatis sit diminutio caritatis. Sed cupiditas, qua amatur aliquid aliud quam
Deus, potest in homine crescere. Ergo caritas potest diminui.
AG3
Praeterea, sicut Augustinus dicit, VIII super Gen. Ad litt., non ita Deus operatur hominem iustum iustificando
eum, ut, si abscesserit, maneat in absente quod fecit, ex quo potest accipi quod eodem modo Deus operatur in
homine caritatem eius conservando, quo operatur primo ei caritatem infundendo. Sed in prima caritatis infusione
minus se praeparanti Deus minorem caritatem infundit.
Ergo etiam in conservatione caritatis minus se praeparanti minorem caritatem conservat. Potest ergo caritas
diminui.
SC
Sed contra est quod caritas in Scriptura igni comparatur, secundum illud Cant. VIII, lampades eius, scilicet
caritatis, lampades ignis atque flammarum.
Sed ignis, quandiu manet, semper ascendit. Ergo caritas, quandiu manet, ascendere potest; sed descendere, idest
diminui, non potest.
CO
Respondeo dicendum quod quantitas caritatis quam habet in comparatione ad obiectum proprium, minui non
potest, sicut nec augeri, ut supra dictum est.
Sed cum augeatur secundum quantitatem quam habet per comparationem ad subiectum, hic oportet considerare
utrum ex hac parte diminui possit. Si autem diminuatur, oportet quod vel diminuatur per aliquem actum; vel per
solam cessationem ab actu. Per cessationem quidem ab actu diminuuntur virtutes ex actibus acquisitae, et
quandoque etiam corrumpuntur, ut supra dictum est, unde de amicitia Philosophus dicit, in VIII ethic., quod
multas amicitias inappellatio solvit, idest non appellare amicum vel non colloqui ei.
Sed hoc ideo est quia conservatio uniuscuiusque rei dependet ex sua causa; causa autem virtutis acquisitae est
actus humanus; unde, cessantibus humanis actibus, virtus acquisita diminuitur et tandem totaliter corrumpitur.
Sed hoc in caritate locum non habet, quia caritas non causatur ab humanis actibus, sed solum a Deo, ut supra
dictum est.
Unde relinquitur quod etiam cessante actu, propter hoc nec diminuitur nec corrumpitur, si desit peccatum in ipsa
cessatione.
Relinquitur ergo quod diminutio caritatis non possit causari nisi vel a Deo, vel ab aliquo peccato. A Deo quidem
non causatur aliquis defectus in nobis nisi per modum poenae, secundum quod subtrahit gratiam in poenam
peccati. Unde nec ei competit diminuere caritatem nisi per modum poenae. Poena autem debetur peccato. Unde
relinquitur quod, si caritas diminuatur, quod causa diminutionis eius sit peccatum, vel effective vel meritorie.
Neutro autem modo peccatum mortale diminuit caritatem, sed totaliter corrumpit ipsam, et effective, quia omne
peccatum mortale contrariatur caritati, ut infra dicetur; et etiam meritorie, quia qui peccando mortaliter aliquid
contra caritatem agit, dignum est ut Deus ei subtrahat caritatem.
Similiter etiam nec per peccatum veniale caritas diminui potest, neque effective, neque meritorie. Effective
quidem non, quia ad ipsam caritatem non attingit. Caritas enim est circa finem ultimum, veniale autem peccatum
est quaedam inordinatio circa ea quae sunt ad finem. Non autem diminuitur amor finis ex hoc quod aliquis
inordinationem aliquam committit circa ea quae sunt ad finem, sicut aliquando contingit quod aliqui infirmi,
multum amantes sanitatem, inordinate tamen se habent circa diaetae observationem; sicut etiam et in speculativis
falsae opiniones circa ea quae deducuntur ex principiis, non diminuunt certitudinem principiorum.
Similiter etiam veniale peccatum non meretur diminutionem caritatis. Cum enim aliquis delinquit in minori, non
meretur detrimentum pati in maiori. Deus enim non plus se avertit ab homine quam homo se avertit ab ipso.

1298

