Praeterea, sicut contingit peccatum in actibus moralibus, ita et in actibus artis, quia, ut dicitur in II physic.,
peccat grammaticus non recte scribens, et medicus non recte dans potionem.
Sed non culpatur artifex ex hoc quod aliquod malum facit, quia ad industriam artificis pertinet quod possit et
bonum opus facere et malum, cum voluerit. Ergo videtur quod etiam actus moralis, ex hoc quod est malus, non
habeat rationem culpabilis.
AG3
Praeterea, dionysius dicit, in IV cap. De div. Nom., quod malum est infirmum et impotens.
Sed infirmitas vel impotentia vel tollit vel diminuit rationem culpae.
Non ergo actus humanus est culpabilis ex hoc quod est malus.
SC
Sed contra est quod Philosophus dicit, quod laudabilia sunt virtutum opera; vituperabilia autem, vel culpabilia,
opera contraria.
Sed actus boni sunt actus virtutis, quia virtus est quae bonum facit habentem, et opus eius bonum reddit, ut
dicitur in II ethic., unde actus oppositi sunt actus mali.
Ergo actus humanus ex hoc quod est bonus vel malus, habet rationem laudabilis vel culpabilis.
CO
Respondeo dicendum quod, sicut malum est in plus quam peccatum, ita peccatum est in plus quam culpa. Ex hoc
enim dicitur aliquis actus culpabilis vel laudabilis, quod imputatur agenti, nihil enim est aliud laudari vel culpari,
quam imputari alicui malitiam vel bonitatem sui actus. Tunc autem actus imputatur agenti, quando est in
potestate ipsius, ita quod habeat dominium sui actus. Hoc autem est in omnibus actibus voluntariis, quia per
voluntatem homo dominium sui actus habet, ut ex supradictis patet.
Unde relinquitur quod bonum vel malum in solis actibus voluntariis constituit rationem laudis vel culpae; in
quibus idem est malum, peccatum et culpa.
RA1
Ad primum ergo dicendum quod actus naturales non sunt in potestate naturalis agentis, cum natura sit
determinata ad unum.
Et ideo, licet in actibus naturalibus sit peccatum, non tamen est ibi culpa.
RA2
Ad secundum dicendum quod ratio aliter se habet in artificialibus et aliter in moralibus. In artificialibus enim
ratio ordinatur ad finem particularem, quod est aliquid per rationem excogitatum.
In moralibus autem ordinatur ad finem communem totius humanae vitae. Finis autem particularis ordinatur ad
finem communem.
Cum ergo peccatum sit per deviationem ab ordine ad finem, ut dictum est, in actu artis contingit dupliciter esse
peccatum.
Uno modo, per deviationem a fine particulari intento ab artifice, et hoc peccatum erit proprium arti; puta si
artifex, intendens facere bonum opus, faciat malum, vel intendens facere malum, faciat bonum. Alio modo, per
deviationem a fine communi humanae vitae, et hoc modo dicetur peccare, si intendat facere malum opus, et
faciat, per quod alius decipiatur. Sed hoc peccatum non est proprium artificis inquantum artifex, sed inquantum
homo est. Unde ex primo peccato culpatur artifex inquantum artifex, sed ex secundo culpatur homo inquantum
homo.
Sed in moralibus, ubi attenditur ordo rationis ad finem communem humanae vitae, semper peccatum et malum
attenditur per deviationem ab ordine rationis ad finem communem humanae vitae. Et ideo culpatur ex tali
peccato homo et inquantum est homo, et inquantum est moralis.
Unde Philosophus dicit, in VI ethic., quod in arte volens peccans est eligibilior; circa prudentiam autem minus,
sicut et in virtutibus moralibus, quarum prudentia est directiva.
RA3
Ad tertium dicendum quod illa infirmitas quae est in malis voluntariis, subiacet potestati hominis. Et ideo nec
tollit nec diminuit rationem culpae.
|a3 Articulus 3
AG1
Ad tertium sic proceditur. Videtur quod actus humanus non habeat rationem meriti et demeriti, propter suam
bonitatem vel malitiam.
Meritum enim et demeritum dicitur per ordinem ad retributionem, quae locum solum habet in his quae ad
alterum sunt. Sed non omnes actus humani boni vel mali sunt ad alterum, sed quidam sunt ad seipsum. Ergo non
omnis actus humanus bonus vel malus habet rationem meriti vel demeriti.
AG2
Praeterea, nullus meretur poenam vel praemium ex hoc quod disponit ut vult de eo cuius est Dominus, sicut si
homo destruat rem suam, non punitur, sicut si destrueret rem alterius. Sed homo est Dominus suorum actuum.
Ergo ex hoc quod bene vel male disponit de suo actu, non meretur poenam vel praemium.
699

