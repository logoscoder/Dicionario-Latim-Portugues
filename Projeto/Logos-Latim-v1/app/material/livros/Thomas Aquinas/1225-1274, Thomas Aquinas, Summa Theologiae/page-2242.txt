Est autem et alia ratio.
Quia, ut Gregorius dicit, Iudaeis, tanquam ratione utentibus, rationale animal, idest Angelus, praedicare debuit.
Gentiles vero, qui uti ratione nesciebant ad cognoscendum Deum, non per vocem, sed per signa perducuntur.
Et sicut Dominum iam loquentem annuntiaverunt gentibus praedicatores loquentes, ita eum nondum loquentem
elementa muta praedicaverunt.
Est autem et alia ratio. Quia, ut Augustinus dicit, in sermone epiphaniae, Abrahae innumerabilis erat promissa
successio non carnis semine, sed fidei fecunditate generanda. Et ideo stellarum multitudini est comparata, ut
caelestis progenies speraretur.
Et ideo gentiles, in sideribus designati, ortu novi sideris excitantur ut perveniant ad Christum, per quem
efficiuntur semen Abrahae.
RA1
Ad primum ergo dicendum quod illud manifestatione indiget quod de se est occultum, non autem illud quod de
se est manifestum.
Caro autem eius qui nascebatur erat manifesta, sed divinitas erat occulta. Et ideo convenienter manifestata est
illa nativitas per Angelos, qui sunt Dei ministri. Unde et cum claritate Angelus apparuit, ut ostenderetur quod ille
qui nascebatur erat splendor paternae gloriae.
RA2
Ad secundum dicendum quod iusti non indigebant visibili apparitione Angelorum, sed eis sufficiebat interior
instinctus spiritus sancti, propter eorum perfectionem.
RA3
Ad tertium dicendum quod stella quae nativitatem Christi manifestavit, omnem occasionem erroris subtraxit.
Ut enim Augustinus dicit, contra faustum, nulli astrologi constituerunt ita nascentium hominum fata sub stellis,
ut aliquam stellarum, homine aliquo nato, circuitus sui ordinem reliquisse, et ad eum qui natus est perrexisse
asseverent, sicut accidit circa stellam quae demonstravit nativitatem Christi.
Et ideo per hoc non confirmatur error eorum qui sortem nascentium hominum astrorum ordini colligari
arbitrantur, non autem credunt astrorum ordinem ad hominis nativitatem posse mutari.
Similiter etiam, ut chrysostomus dicit, non est hoc astronomiae opus, a stellis scire eos qui nascuntur, sed ab hora
nativitatis futura praedicere. Magi autem tempus nativitatis non cognoverunt, ut, hinc sumentes initium, a
stellarum motu futura cognoscerent, sed potius e converso.
RA4
Ad quartum dicendum quod, sicut chrysostomus refert, in quibusdam scriptis apocryphis legitur quod quaedam
gens in extremo orientis, iuxta Oceanum, quandam Scripturam habebat, ex nomine seth, de hac stella et
muneribus huiusmodi offerendis.
Quae gens diligenter observabat huius stellae exortum, positis exploratoribus duodecim, qui certis temporibus
devote ascendebant in montem. In quo postmodum viderunt eam habentem in se quasi parvuli formam, et super
se similitudinem crucis.
Vel dicendum quod, sicut dicitur in libro de quaest. Nov. Et vet. Test., magi illi traditionem Balaam sequebantur,
qui dixit, orietur stella ex Iacob. Unde, videntes stellam extra ordinem mundi, hanc esse intellexerunt quam
Balaam futuram indicem regis Iudaeorum prophetaverat.
Vel dicendum, sicut Augustinus dicit, in sermone de epiphania, quod ab Angelis aliqua monitione revelationis
audierunt magi quod stella Christum natum significaret. Et probabile videtur quod a bonis, quando in Christo
adorando salus eorum iam quaerebatur.
Vel, sicut leo Papa dicit, in sermone de epiphania, praeter illam speciem quae corporeum incitavit obtutum,
fulgentior veritatis radius eorum corda perdocuit quod ad illuminationem fidei pertinebat.
|a6 Articulus 6
AG1
Ad sextum sic proceditur. Videtur quod inconvenienti ordine Christi nativitas fuit manifestata. Illis enim debuit
primo manifestari Christi nativitas qui Christo propinquiores fuerunt, et qui magis Christum desiderabant,
secundum illud Sap. VI, praeoccupat eos qui se concupiscunt, ut se priorem illis ostendat.
Sed iusti propinquissimi erant Christo per fidem, et maxime eius adventum desiderabant, unde dicitur Luc. II de
simeone quod erat homo iustus et timoratus, expectans redemptionem Israel.
Ergo prius debuisset manifestari Christi nativitas simeoni quam pastoribus et magis.
AG2
Praeterea, magi fuerunt primitiae gentium Christo crediturarum.
Sed primo plenitudo gentium intrat ad fidem, et postmodum omnis Israel salvus fiet, ut dicitur Rom. XI.
Ergo primo debuit manifestari Christi nativitas magis quam pastoribus.
AG3
Praeterea, Matth. II dicitur quod Herodes occidit omnes pueros qui erant in bethlehem et in omnibus finibus eius
a bimatu et infra, secundum tempus quod exquisierat a magis, et sic videtur quod per duos annos post Christi
2242

