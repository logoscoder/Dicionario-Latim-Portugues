|a1 Articulus 1
AG1
Ad primum sic proceditur. Videtur quod stultitia non opponatur sapientiae. Sapientiae enim directe videtur
opponi insipientia.
Sed stultitia non videtur esse idem quod insipientia, quia insipientia videtur esse solum circa divina, sicut et
sapientia; stultitia autem se habet et circa divina et circa humana.
Ergo sapientiae non opponitur stultitia.
AG2
Praeterea, unum oppositorum non est via perveniendi ad aliud.
Sed stultitia est via perveniendi ad sapientiam, dicitur enim I ad Cor. III, si quis videtur inter vos sapiens esse in
hoc saeculo, stultus fiat, ut sit sapiens.
AG3
Praeterea, unum oppositorum non est causa alterius.
Sapientia autem est causa stultitiae, dicitur enim Ierem. X, stultus factus est omnis homo a scientia sua; sapientia
autem quaedam scientia est.
Et Isaiae XLVII dicitur, sapientia tua et scientia tua, haec decepit te, decipi autem ad stultitiam pertinet.
Ergo sapientiae non opponitur stultitia.
AG4
Praeterea, Isidorus dicit, in libro etymol., quod stultus est qui per ignominiam non commovetur ad dolorem, et
qui non movetur iniuria.
Sed hoc pertinet ad sapientiam spiritualem; ut Gregorius dicit, in X Moral..
SC
Sed contra est quod Gregorius dicit, in II Moral., quod donum sapientiae datur contra stultitiam.
CO
Respondeo dicendum quod nomen stultitiae a stupore videtur esse sumptum, unde Isidorus dicit, in libro etymol.,
stultus est qui propter stuporem non movetur.
Et differt stultitia a fatuitate, sicut ibidem dicitur, quia stultitia importat hebetudinem cordis et obtusionem
sensuum; fatuitas autem importat totaliter spiritualis sensus privationem.
Et ideo convenienter stultitia sapientiae opponitur.
Sapiens enim, ut ibidem Isidorus dicit, dictus est a sapore, quia sicut gustus est aptus ad discretionem saporis
ciborum, sic sapiens ad dignoscentiam rerum atque causarum.
Unde patet quod stultitia opponitur sapientiae sicut contrarium; fatuitas autem sicut pura negatio. Nam fatuus
caret sensu iudicandi; stultus autem habet, sed hebetatum; sapiens autem subtilem ac perspicacem.
RA1
Ad primum ergo dicendum quod, sicut Isidorus ibidem dicit, insipiens contrarius est sapienti, eo quod est sine
sapore discretionis et sensus.
Unde idem videtur esse insipientia cum stultitia. Praecipue autem videtur aliquis esse stultus quando patitur
defectum in sententia iudicii quae attenditur secundum causam altissimam, nam si deficiat in iudicio circa
aliquid modicum, non ex hoc vocatur aliquis stultus.
RA2
Ad secundum dicendum quod sicut est quaedam sapientia mala, ut supra dictum est, quae dicitur sapientia
saeculi, quia accipit pro causa altissima et fine ultimo aliquod terrenum bonum; ita etiam est aliqua stultitia bona,
huic sapientiae malae opposita, per quam aliquis terrena contemnit.
Et de hac stultitia loquitur apostolus.
RA3
Ad tertium dicendum quod sapientia saeculi est quae decipit et facit esse stultum apud Deum, ut patet per
apostolum, I ad Cor. III.
RA4
Ad quartum dicendum quod non moveri iniuriis quandoque quidem contingit ex hoc quod homini non sapiunt
terrena, sed sola caelestia. Unde hoc pertinet ad stultitiam mundi, sed ad sapientiam Dei, ut Gregorius ibidem
dicit.
Quandoque autem contingit ex hoc quod homo est simpliciter circa omnia stupidus, ut patet in amentibus, qui
non discernunt quid sit iniuria.
Et hoc pertinet ad stultitiam simpliciter.
|a2 Articulus 2
AG1
Ad secundum sic proceditur. Videtur quod stultitia non sit peccatum. Nullum enim peccatum provenit in nobis a
natura. Sed quidam sunt stulti naturaliter. Ergo stultitia non est peccatum.
AG2
1408

