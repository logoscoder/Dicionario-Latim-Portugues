discipulis tradidit. A nobis autem celebratur hora dominicae passionis, scilicet vel in diebus festis in tertia,
quando crucifixus est linguis Iudaeorum, ut dicitur Marc. XV, et quando spiritus sanctus descendit super
discipulos; vel diebus profestis in sexta, quando crucifixus est manibus militum, ut habetur Ioan. XIX; vel diebus
ieiuniorum in nona, quando voce magna clamans emisit spiritum, ut dicitur Matth. XXVII.
Potest tamen tardari, maxime quando sunt ordines faciendi, et praecipue in sabbato sancto; tum propter
prolixitatem officii; tum etiam quia ordines pertinent ad diem dominicum, ut habetur in decretis, dist. Lxxv, cap.
Quod a patribus.
Possunt tamen etiam Missae celebrari in prima parte diei propter aliquam necessitatem, ut habetur de consecr.,
dist. I, cap. Necesse est etc..
RA4
Ad quartum dicendum quod regulariter Missa debet celebrari in die, et non in nocte, quia ipse Christus est
praesens in hoc sacramento, qui dicit, Ioan. IX, me oportet operari opera eius qui misit me, donec dies est.
Venit nox, quando nemo potest operari. Quandiu in mundo sum, lux sum mundi.
Ita tamen quod principium diei sumatur non a media nocte; nec etiam ab ortu solis, idest quando substantia solis
apparet super terram; sed quando incipit apparere aurora. Tunc enim quodammodo dicitur sol ortus, inquantum
claritas radiorum eius apparet.
Unde et Marc. XVI dicitur quod mulieres venerunt ad monumentum orto iam sole; cum tamen venerint, cum
adhuc tenebrae essent, ad monumentum, ut dicitur Ioan. XX; sic enim hanc contrarietatem solvit Augustinus, in
libro de consensu evangelistarum.
Specialiter tamen in nocte natalis Missa celebratur, propter hoc quod Dominus nocte natus est, ut habetur de
consecr., dist. I, cap. Nocte etc..
Et similiter etiam in sabbato sancto circa noctis principium, propter hoc quod Dominus nocte surrexit, idest, cum
adhuc tenebrae essent, ante manifestum solis ortum.
RA5
Ad quintum dicendum quod, sicut habetur de consecr., dist. I, ex decreto Alexandri Papae, sufficit sacerdoti in
die unam Missam celebrare, quia Christus semel passus est et totum mundum redemit; et valde felix est qui
unam digne celebrare potest. Quidam tamen pro defunctis unam faciunt et alteram diei, si necesse est. Qui vero
pro pecunia aut adulationibus saecularium uno die praesumunt plures celebrare Missas, non aestimo evadere
damnationem.
Et extra, de celebr., dicit innocentius III quod, excepto die nativitatis dominicae, nisi causa necessitatis suaderet,
sufficit sacerdoti semel in die unam Missam solummodo celebrare.
|a3 Articulus 3
AG1
Ad tertium sic proceditur. Videtur quod non oporteat hoc sacramentum celebrare in domo et vasis sacris. Hoc
enim sacramentum est repraesentativum dominicae passionis. Sed Christus non est passus in domo, sed extra
portam civitatis, secundum illud Heb. Ult., Iesus, ut per suum sanguinem sanctificaret populum, extra portam
passus est.
Ergo videtur quod hoc sacramentum non debeat celebrari in domo, sed magis sub divo.
AG2
Praeterea, in celebratione huius sacramenti debet ecclesia imitari morem Christi et apostolorum. Sed domus in
qua Christus primo hoc sacramentum confecit, non fuit consecrata, sed fuit quoddam commune cenaculum a
quodam patrefamilias praeparatum, ut habetur Luc. XXII.
Legitur etiam Act. II quod apostoli erant perdurantes unanimiter in templo; et frangentes circa domos panem,
sumebant cum exultatione.
Ergo nec modo oportet domos esse consecratas in quibus hoc sacramentum celebratur.
AG3
Praeterea, nihil fieri frustra in ecclesia debet, quae spiritu sancto gubernatur. Sed frustra videtur adhiberi
consecratio ecclesiae vel altari, et huiusmodi rebus inanimatis, quae non sunt susceptiva gratiae vel spiritualis
virtutis.
Inconvenienter igitur huiusmodi consecrationes in ecclesia fiunt.
AG4
Praeterea, solum divina opera debent recoli cum quadam solemnitate, secundum illud Psalmi, in operibus
manuum tuarum exultabo.
Sed ecclesia vel altare opere humano consecratur, sicut et calix et ministri et alia huiusmodi. Sed horum
consecrationes non recoluntur celebriter in ecclesia. Ergo neque consecratio ecclesiae vel altaris cum solemnitate
recoli debet.
AG5

2545

