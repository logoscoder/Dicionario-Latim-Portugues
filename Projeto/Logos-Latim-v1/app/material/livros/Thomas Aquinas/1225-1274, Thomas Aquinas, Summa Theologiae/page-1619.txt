AG3
Praeterea, homines ad hoc ore laudantur ut ad meliora provocentur.
Sicut enim mali ex suis laudibus superbiunt, ita boni ex suis laudibus ad meliora provocantur, unde dicitur Prov.
XXVII, quomodo probatur in conflatorio argentum, sic probatur homo ore laudantium.
Sed Deus per verba hominum non provocatur ad meliora, tum quia immutabilis est; tum quia summe bonus est,
et non habet quo crescat. Ergo Deus non est laudandus ore.
SC
Sed contra est quod dicitur in psalm., labiis exultationis laudabit os meum.
CO
Respondeo dicendum quod verbis alia ratione utimur ad Deum, et alia ratione ad hominem. Ad hominem enim
utimur verbis ut conceptum nostri cordis, quem non potest cognoscere, verbis nostris ei exprimamus. Et ideo
laude oris ad hominem utimur ut vel ei vel aliis innotescat quod bonam opinionem de laudato habemus, ut per
hoc et ipsum qui laudatur ad meliora provocemus; et alios, apud quos laudatur, in bonam opinionem et
reverentiam et imitationem ipsius inducamus. Sed ad Deum verbis utimur non quidem ut ei, qui est inspector
cordium, nostros conceptus manifestemus, sed ut nos ipsos et alios audientes ad eius reverentiam inducamus. Et
ideo necessaria est laus oris, non quidem propter Deum, sed propter ipsum laudantem, cuius affectus excitatur in
Deum ex laude ipsius, secundum illud psalm., sacrificium laudis honorificabit me, et illic iter quo ostendam illi
salutare Dei.
Et inquantum homo per divinam laudem affectu ascendit in Deum, intantum per hoc retrahitur ab his quae sunt
contra Deum, secundum illud Isaiae XLVIII, laude mea infrenabo te, ne intereas.
Proficit etiam laus oris ad hoc quod aliorum affectus provocetur in Deum.
Unde dicitur in psalm., semper laus eius in ore meo, et postea subditur, audiant mansueti, et laetentur.
Magnificate Dominum mecum.
RA1
Ad primum ergo dicendum quod de Deo dupliciter possumus loqui. Uno modo, quantum ad eius essentiam. Et
sic, cum sit incomprehensibilis et ineffabilis, maior est omni laude.
Debetur autem ei secundum hanc comparationem reverentia et latriae honor.
Unde in Psalterio Hieronymi dicitur, tibi silet laus, Deus, quantum ad primum; et, tibi reddetur votum, quantum
ad secundum.
Alio modo, secundum effectus ipsius, qui in nostram utilitatem ordinantur. Et secundum hoc debetur Deo laus.
Unde dicitur Isaiae LXIII, miserationum Domini recordabor, laudem Domini super omnibus quae reddidit nobis
Dominus.
Et dionysius dicit, I cap. De div. Nom., omnem sanctum theologorum hymnum, idest divinam laudem, invenies
ad bonos thearchiae, idest divinitatis, processus manifestative et laudative Dei nominationes dividentem.
RA2
Ad secundum dicendum quod laus oris inutilis est laudanti si sit sine laude cordis, quod loquitur Deo laudem
dum magnalia eius operum recogitat cum affectu. Valet tamen exterior laus oris ad excitandum interiorem
affectum laudantis, et ad provocandum alios ad Dei laudem, sicut dictum est.
RA3
Ad tertium dicendum quod Deum non laudamus propter utilitatem suam, sed propter utilitatem nostram, ut
dictum est.
|a2 Articulus 2
AG1
Ad secundum sic proceditur. Videtur quod cantus non sint assumendi ad laudem divinam.
Dicit enim apostolus, ad Coloss. III, docentes et commonentes vosmetipsos in Psalmis et hymnis et canticis
spiritualibus.
Sed nihil assumere debemus in divinum cultum praeter ea quae nobis auctoritate Scripturae traduntur. Ergo
videtur quod non debemus uti in divinis laudibus canticis corporalibus, sed solum spiritualibus.
AG2
Praeterea, Hieronymus, super illud ad Ephes. V, cantantes et psallentes in cordibus vestris Domino, dicit, audiant
haec adolescentuli quibus in ecclesia est psallendi officium, Deo non voce, sed corde cantandum, nec in
tragoediarum modum guttur et fauces medicamine liniendae sunt, ut in ecclesia theatrales moduli audiantur et
cantica.
Non ergo in laudes Dei sunt cantus assumendi.
AG3
Praeterea, laudare Deum convenit parvis et magnis, secundum illud Apoc. XIX, laudem dicite Deo nostro,
omnes servi eius et qui timetis illum, pusilli et magni.
Sed maiores qui sunt in ecclesia non decet cantare, dicit enim Gregorius, et habetur in decretis, dist. Xcii, cap.
In sancta Romana ecclesia, praesenti decreto constituo ut in sede hac sacri altaris ministri cantare non debeant.
1619

