Hoc autem non posito, sed supposito quod substantiae immateriales sint omnino alterius rationis a quidditatibus
materialium rerum; quantumcumque intellectus noster abstrahat quidditatem rei materialis a materia, nunquam
perveniet ad aliquid simile substantiae immateriali. Et ideo per substantias materiales non possumus perfecte
substantias immateriales intelligere.
RA1
Ad primum ergo dicendum quod ex rebus materialibus ascendere possumus in aliqualem cognitionem
immaterialium rerum, non tamen in perfectam, quia non est sufficiens comparatio rerum materialium ad
immateriales, sed similitudines si quae a materialibus accipiuntur ad immaterialia intelligenda, sunt multum
dissimiles, ut dionysius dicit, II cap. Cael. Hier..
RA2
Ad secundum dicendum quod de superioribus rebus in scientiis maxime tractatur per viam remotionis, sic enim
corpora caelestia notificat Aristoteles per negationem proprietatum inferiorum corporum. Unde multo magis
immateriales substantiae a nobis cognosci non possunt, ut earum quidditates apprehendamus, sed de eis nobis in
scientiis documenta traduntur per viam remotionis et alicuius habitudinis ad res materiales.
RA3
Ad tertium dicendum quod anima humana intelligit seipsam per suum intelligere, quod est actus proprius eius,
perfecte demonstrans virtutem eius et naturam. Sed neque per hoc, neque per alia quae in rebus materialibus
inveniuntur, perfecte cognosci potest immaterialium substantiarum virtus et natura, quia huiusmodi non
adaequant earum virtutes.
RA4
Ad quartum dicendum quod substantiae immateriales creatae in genere quidem naturali non conveniunt cum
substantiis materialibus, quia non est in eis eadem ratio potentiae et materiae, conveniunt tamen cum eis in
genere logico, quia etiam substantiae immateriales sunt in praedicamento substantiae, cum earum quidditas non
sit earum esse. Sed Deus non convenit cum rebus materialibus neque secundum genus naturale, neque secundum
genus logicum, quia Deus nullo modo est in genere, ut supra dictum est.
Unde per similitudines rerum materialium aliquid affirmative potest cognosci de Angelis secundum rationem
communem, licet non secundum rationem speciei; de Deo autem nullo modo.
|a3 Articulus 3
AG1
Ad tertium sic proceditur. Videtur quod Deus sit primum quod a mente humana cognoscitur. Illud enim in quo
omnia alia cognoscuntur, et per quod de aliis iudicamus, est primo cognitum a nobis; sicut lux ab oculo, et
principia prima ab intellectu.
Sed omnia in luce primae veritatis cognoscimus, et per eam de omnibus iudicamus; ut dicit Augustinus in libro
de Trin., et in libro de vera relig..
Ergo Deus est id quod primo cognoscitur a nobis.
AG2
Praeterea, propter quod unumquodque, et illud magis. Sed Deus est causa omnis nostrae cognitionis, ipse enim
est lux vera, quae illuminat omnem hominem venientem in hunc mundum, ut dicitur Ioan. I.
Ergo Deus est id quod primo et maxime est cognitum nobis.
AG3
Praeterea, id quod primo cognoscitur in imagine, est exemplar quo imago formatur.
Sed in mente nostra est Dei imago, ut Augustinus dicit.
Ergo id quod primo cognoscitur in mente nostra est Deus.
SC
Sed contra est quod dicitur Ioan. I, Deum nemo vidit unquam.
CO
Respondeo dicendum quod, cum intellectus humanus, secundum statum praesentis vitae, non possit intelligere
substantias immateriales creatas, ut dictum est; multo minus potest intelligere essentiam substantiae increatae.
Unde simpliciter dicendum est quod Deus non est primum quod a nobis cognoscitur; sed magis per creaturas in
Dei cognitionem pervenimus, secundum illud apostoli ad Rom. I, invisibilia Dei per ea quae facta sunt,
intellecta, conspiciuntur.
Primum autem quod intelligitur a nobis secundum statum praesentis vitae, est quidditas rei materialis, quae est
nostri intellectus obiectum, ut multoties supra dictum est.
RA1
Ad primum ergo dicendum quod in luce primae veritatis omnia intelligimus et iudicamus, inquantum ipsum
lumen intellectus nostri, sive naturale sive gratuitum, nihil aliud est quam quaedam impressio veritatis primae, ut
supra dictum est.
Unde cum ipsum lumen intellectus nostri non se habeat ad intellectum nostrum sicut quod intelligitur, sed sicut
quo intelligitur; multo minus Deus est id quod primo a nostro intellectu intelligitur.
454

