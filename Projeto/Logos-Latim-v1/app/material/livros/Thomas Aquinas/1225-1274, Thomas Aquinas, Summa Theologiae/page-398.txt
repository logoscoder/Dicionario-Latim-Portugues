RA3
Ad tertium dicendum quod, sicut una potentia oritur ab anima, alia mediante, ut supra dictum est; ita etiam anima
subiicitur alii potentiae, mediante alia. Et secundum hunc modum, phantasticum et memorativum dicuntur
passiones primi sensitivi.
RA4
Ad quartum dicendum quod, licet intellectus operatio oriatur a sensu, tamen in re apprehensa per sensum
intellectus multa cognoscit quae sensus percipere non potest.
Et similiter aestimativa, licet inferiori modo.
RA5
Ad quintum dicendum quod illam eminentiam habet cogitativa et memorativa in homine, non per id quod est
proprium sensitivae partis; sed per aliquam affinitatem et propinquitatem ad rationem universalem, secundum
quandam refluentiam. Et ideo non sunt aliae vires, sed eaedem, perfectiores quam sint in aliis animalibus.
RA6
Ad sextum dicendum quod Augustinus spiritualem visionem dicit esse, quae fit per similitudines corporum in
absentia corporum.
Unde patet quod communis est omnibus interioribus apprehensionibus.
|q79 Quaestio 79
|a0 Prologus
Deinde quaeritur de potentiis intellectivis. Circa quod quaeruntur tredecim. Primo, utrum intellectus sit potentia
animae, vel eius essentia. Secundo, si est potentia, utrum sit potentia passiva. Tertio, si est potentia passiva,
utrum sit ponere aliquem intellectum agentem. Quarto, utrum sit aliquid animae. Quinto, utrum intellectus agens
sit unus omnium. Sexto, utrum memoria sit in intellectu. Septimo, utrum sit alia potentia ab intellectu.
Octavo, utrum ratio sit alia potentia ab intellectu.
Nono, utrum ratio superior et inferior sint diversae potentiae.
Decimo, utrum intelligentia sit alia potentia praeter intellectum.
Undecimo, utrum intellectus speculativus et practicus sint diversae potentiae. Duodecimo, utrum synderesis sit
aliqua potentia intellectivae partis. Tertiodecimo, utrum conscientia sit aliqua potentia intellectivae partis.
|a1 Articulus 1
AG1
Ad primum sic proceditur. Videtur quod intellectus non sit aliqua potentia animae, sed sit ipsa eius essentia.
Intellectus idem enim videtur esse quod mens. Sed mens non est potentia animae sed essentia, dicit enim
Augustinus, IX de Trin., mens et spiritus non relative dicuntur, sed essentiam demonstrant.
Ergo intellectus est ipsa essentia animae.
AG2
Praeterea, diversa genera potentiarum animae non uniuntur in aliqua potentia una, sed in sola essentia animae.
Appetitivum autem et intellectivum sunt diversa genera potentiarum animae, ut dicitur in II de anima;
conveniunt autem in mente, quia Augustinus, X de Trin., ponit intelligentiam et voluntatem in mente.
Ergo mens et intellectus est ipsa essentia animae, et non aliqua eius potentia.
AG3
Praeterea, secundum Gregorium, in homilia ascensionis, homo intelligit cum Angelis.
Sed Angeli dicuntur mentes et intellectus. Ergo mens et intellectus hominis non est aliqua potentia animae, sed
ipsa anima.
AG4
Praeterea, ex hoc convenit alicui substantiae quod sit intellectiva, quia est immaterialis. Sed anima est
immaterialis per suam essentiam. Ergo videtur quod anima per suam essentiam sit intellectiva.
SC
Sed contra est quod Philosophus ponit intellectivum potentiam animae, ut patet in II de anima.
CO
Respondeo dicendum quod necesse est dicere, secundum praemissa, quod intellectus sit aliqua potentia animae,
et non ipsa animae essentia. Tunc enim solum immediatum principium operationis est ipsa essentia rei operantis,
quando ipsa operatio est eius esse, sicut enim potentia se habet ad operationem ut ad suum actum, ita se habet
essentia ad esse. In solo Deo autem idem est intelligere quod suum esse. Unde in solo Deo intellectus est eius
essentia, in aliis autem creaturis intellectualibus intellectus est quaedam potentia intelligentis.
RA1
Ad primum ergo dicendum quod sensus accipitur aliquando pro potentia, aliquando vero pro ipsa anima
sensitiva, denominatur enim anima sensitiva nomine principalioris suae potentiae, quae est sensus. Et similiter
anima intellectiva quandoque nominatur nomine intellectus, quasi a principaliori sua virtute; sicut dicitur in I de
398

