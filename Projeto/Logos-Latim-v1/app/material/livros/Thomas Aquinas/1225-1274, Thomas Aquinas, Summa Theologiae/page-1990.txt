Minores autem dicuntur presbyteri. Dicere autem presbyteros non differre ab episcopis, inter dogmata haeretica
numerat Augustinus, in libro de haeres., ubi dicit quod aeriani dicebant presbyterum ab episcopo nulla differentia
debere discerni.
RA2
Ad secundum dicendum quod episcopi principaliter habent curam omnium suae dioecesis, presbyteri autem
curati et archidiaconi habent aliquas subministrationes sub episcopis.
Unde super illud I ad Cor. XII, alii opitulationes, alii gubernationes, dicit Glossa, opitulationes, idest, eos qui
maioribus ferunt opem, ut titus apostolo, vel archidiaconi episcopis. Gubernationes, scilicet minorum
personarum praelationes, ut presbyteri sunt, qui plebi documento sunt.
Et dionysius dicit, V cap. Eccles. Hier., quod sicut universam hierarchiam videmus in Iesu terminatam, ita
unamquamque in proprio divino hierarcha, idest episcopo.
Et XVI, qu. I, dicitur, omnibus presbyteris et diaconibus attendendum est ut nihil absque proprii episcopi licentia
agant.
Ex quo patet quod ita se habent ad episcopum sicut ballivi vel praepositi ad regem. Et propter hoc, sicut in
mundanis potestatibus solus rex solemnem benedictionem accipit, alii vero per simplicem commissionem
instituuntur; ita etiam in ecclesia cura episcopalis cum solemnitate consecrationis committitur, cura autem
archidiaconatus vel plebanatus cum simplici iniunctione.
Consecrantur tamen in susceptione ordinis, etiam antequam curam habeant.
RA3
Ad tertium dicendum quod sicut plebani et archidiaconi non habent principaliter curam, sed administrationem
quandam secundum quod eis ab episcopo committitur; ita etiam ad eos non pertinet principaliter pastorale
officium, nec obligatio ponendi animam pro ovibus, sed inquantum participant de cura.
Unde magis habent quoddam officium ad perfectionem pertinens, quam obtineant perfectionis statum.
|a7 Articulus 7
AG1
Ad septimum sic proceditur. Videtur quod status religiosorum sit perfectior quam status praelatorum.
Dominus enim dicit, Matth. XIX, si vis perfectus esse, vade et vende omnia quae habes et da pauperibus, quod
faciunt religiosi. Non autem ad hoc tenentur episcopi, dicitur enim XII, qu. I, episcopi de rebus propriis vel
acquisitis, vel quidquid de proprio habent, heredibus suis derelinquant.
Ergo religiosi sunt in perfectiori statu quam episcopi.
AG2
Praeterea, perfectio principalius consistit in dilectione Dei quam in dilectione proximi. Sed status religiosorum
directe ordinatur ad dilectionem Dei, unde et ex Dei servitio et famulatu nominantur, ut dionysius dicit, VI cap.
Eccles. Hier..
Status autem episcoporum videtur ordinari ad dilectionem proximi, cuius curae superintendunt, unde et
nominantur, ut patet per Augustinum, XIX de CIV. Dei.
Ergo videtur quod status religiosorum sit perfectior quam status episcoporum.
AG3
Praeterea, status religiosorum ordinatur ad vitam contemplativam, quae potior est quam vita activa, ad quam
ordinatur status episcoporum, dicit enim Gregorius, in pastoral., quod per activam vitam prodesse proximis
cupiens Isaias officium praedicationis appetiit, per contemplationem vero ieremias, amori conditoris sedulo
inhaerere desiderans, ne mitti ad praedicandum debeat, contradicit.
Ergo videtur quod status religiosorum sit perfectior quam status episcoporum.
SC
Sed contra, nulli licet a maiori statu ad minorem transire, hoc enim esset retro aspicere. Sed potest aliquis a statu
religionis transire ad statum episcopalem, dicitur enim XVIII, qu. I, quod sacra ordinatio de monacho episcopum
facit.
Ergo status episcoporum est perfectior quam religiosorum.
CO
Respondeo dicendum quod, sicut Augustinus dicit, XII super Gen. Ad litt., semper agens praestantius est
patiente.
In genere autem perfectionis, episcopi, secundum dionysium, se habent ut perfectores, religiosi autem ut perfecti,
quorum unum pertinet ad actionem, alterum autem ad passionem. Unde manifestum est quod status perfectionis
potius est in episcopis quam in religiosis.
RA1
Ad primum ergo dicendum quod abrenuntiatio propriarum facultatum dupliciter considerari potest. Uno modo,
secundum quod est in actu. Et sic in ea non consistit essentialiter perfectio, sed est quoddam perfectionis
instrumentum, sicut supra dictum est.

1990

