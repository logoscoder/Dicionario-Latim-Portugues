Sed melius est dicendum quod idem iudicium sit de malis animabus et malis Angelis; sicut idem iudicium est de
bonis animabus et bonis Angelis. Unde dicendum est quod, sicut locus caelestis pertinet ad gloriam Angelorum,
tamen gloria eorum non minuitur cum ad nos veniunt, quia considerant illum locum esse suum (eo modo quo
dicimus honorem episcopi non minui dum actu non sedet in cathedra); similiter dicendum est quod Daemones
licet non actu alligentur gehennali igni, dum sunt in aere isto caliginoso, tamen ex hoc ipso quod sciunt illam
alligationem sibi deberi, eorum poena non diminuitur.
Unde dicitur in quadam Glossa Iacobi III, quod portant secum ignem Gehennae quocumque vadant.
Nec est contra hoc, quod rogaverunt Dominum ut non mitteret eos in abyssum, ut dicitur Lucae VIII, quia hoc
petierunt reputantes sibi poenam, si excluderentur a loco in quo possunt hominibus nocere.
Unde marci V, dicitur quod deprecabantur eum ne expelleret eos extra regionem.
|q65 Quaestio 65
|a0 Prologus
Post considerationem spiritualis creaturae, considerandum est de creatura corporali. In cuius productione tria
opera Scriptura commemorat, scilicet opus creationis, cum dicitur, in principio creavit Deus caelum et terram,
etc.; opus distinctionis, cum dicitur, divisit lucem a tenebris, et aquas quae sunt supra firmamentum, ab aquis
quae sunt sub firmamento; et opus ornatus, cum dicitur, fiant luminaria in firmamento etc..
Primo ergo considerandum est de opere creationis; secundo, de opere distinctionis; tertio, de opere ornatus.
Circa primum quaeruntur quatuor. Primo, utrum creatura corporalis sit a Deo. Secundo, utrum sit facta propter
bonitatem Dei. Tertio, utrum sit facta a Deo mediantibus Angelis. Quarto, utrum formae corporum sint ab
Angelis, an immediate a Deo.
|a1 Articulus 1
AG1
Ad primum sic proceditur. Videtur quod creatura corporalis non sit a Deo.
Dicitur enim Eccle. III, didici quod omnia quae fecit Deus, perseverant in aeternum.
Sed corpora visibilia non perseverant in aeternum, dicitur enim II Cor. IV, quae videntur temporalia sunt; quae
autem non videntur, aeterna.
Ergo Deus non fecit corpora visibilia.
AG2
Praeterea, Gen. I, dicitur, vidit Deus cuncta quae fecerat, et erant valde bona.
Sed creaturae corporales sunt malae, experimur enim eas in multis noxias, ut patet in multis serpentibus, in aestu
solis, et huiusmodi; ideo autem aliquid dicitur malum, quia nocet.
Creaturae igitur corporales non sunt a Deo.
AG3
Praeterea, id quod est a Deo, non retrahit a Deo, sed ducit in ipsum. Sed creaturae corporales retrahunt a Deo,
unde apostolus dicit, II Cor. IV, non contemplantibus nobis quae videntur.
Ergo creaturae corporales non sunt a Deo.
SC
Sed contra est quod dicitur in Psalmo CXLV, qui fecit caelum et terram, mare, et omnia quae in eis sunt.
CO
Respondeo dicendum quod quorundam haereticorum positio est, quod visibilia ista non sunt creata a bono Deo,
sed a malo principio.
Et ad argumentum sui erroris assumunt quod apostolus dicit II, Cor. IV, Deus huius saeculi excaecavit mentes
infidelium.
Haec autem positio est omnino impossibilis. Si enim diversa in aliquo uniantur, necesse est huius unionis causam
esse aliquam, non enim diversa secundum se uniuntur. Et inde est quod, quandocumque in diversis invenitur
aliquid unum, oportet quod illa diversa illud unum ab aliqua una causa recipiant; sicut diversa corpora calida
habent calorem ab igne. Hoc autem quod est esse, communiter invenitur in omnibus rebus, quantumcumque
diversis. Necesse est ergo esse unum essendi principium, a quo esse habeant quaecumque sunt quocumque
modo, sive sint invisibilia et spiritualia, sive sint visibilia et corporalia.
Dicitur autem diabolus esse Deus huius saeculi, non creatione, sed quia saeculariter viventes ei serviunt; eo
modo loquendi quo apostolus loquitur, ad philipp. III, quorum Deus venter est.
RA1
Ad primum ergo dicendum quod omnes creaturae Dei secundum aliquid in aeternum perseverant, ad minus
secundum materiam, quia creaturae nunquam in nihilum redigentur, etiam si sint corruptibiles. Sed quanto
creaturae magis appropinquant ad Deum, qui est omnino immobilis, tanto magis sunt immobiles. Nam creaturae
corruptibiles in perpetuum manent secundum materiam, sed mutantur secundum formam substantialem.

329

