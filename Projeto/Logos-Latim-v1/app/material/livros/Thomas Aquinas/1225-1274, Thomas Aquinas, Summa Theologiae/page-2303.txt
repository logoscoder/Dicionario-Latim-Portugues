Tertio, ut chrysostomus dicit, in sermone de passione, noluit Dominus pati sub tecto, non in templo Iudaico, ne
Iudaei subtraherent sacrificium salutare, ne putares pro illa tantum plebe oblatum. Et ideo foras civitatem, foras
muros, ut scias sacrificium esse commune quod totius terrae est oblatio, quod communis est purificatio.
RA3
Ad tertium dicendum quod, sicut Hieronymus dicit, super Matth., quidam exposuit calvariae locum, in quo
sepultus est Adam, et ideo sic appellatum quia ibi antiqui hominis sit conditum caput. Favorabilis interpretatio,
et mulcens aures populi, nec tamen vera. Extra urbem enim et foris portam, loca sunt in quibus truncantur capita
damnatorum; et calvariae, idest decollatorum, sumpsere nomen. Propterea autem ibi crucifixus est Iesus, ut ubi
prius erat area damnatorum, ibi erigerentur vexilla martyrii.
Adam vero sepultum iuxta Hebron, in libro Iesu filii Nave legimus.
Magis autem Christus crucifigendus erat in loco communi damnatorum quam iuxta sepulcrum Adae, ut
ostenderetur quod crux Christi non solum erat in remedium contra peccatum personale Adae, sed etiam contra
peccatum totius mundi.
|a11 Articulus 11
AG1
Ad undecimum sic proceditur. Videtur quod non fuerit conveniens Christum cum latronibus crucifigi.
Dicitur enim II Cor. VI, quae participatio iustitiae cum iniquitate? sed Christus factus est nobis iustitia a Deo;
iniquitas autem pertinet ad latrones. Non ergo fuit conveniens ut Christus simul cum latronibus crucifigeretur.
AG2
Praeterea, super illud Matth. XXVI, si oportuerit me mori tecum, non te negabo, dicit Origenes, mori cum Iesu
pro omnibus moriente, hominum non erat.
Et Ambrosius dicit, super illud Luc. XXII, paratus sum tecum et in carcerem et in mortem ire, passio, inquit,
Domini aemulos habet, pares non habet.
Multo igitur minus conveniens videtur quod Christus simul cum latronibus pateretur.
AG3
Praeterea, Matth. XXVII dicitur quod latrones qui crucifixi erant, improperabant ei.
Sed Luc. XXIII dicitur quod unus eorum qui crucifixi erant cum Christo, ei dicebat, memento mei, Domine, cum
veneris in regnum tuum.
Ergo videtur quod, praeter latrones blasphemantes, fuerit cum eo crucifixus alius non blasphemans. Et sic videtur
inconvenienter ab evangelistis narratum quod Christus fuerit cum latronibus crucifixus.
SC
Sed contra est quod Isaiae LIII fuerat prophetatum, et cum sceleratis reputatus est.
CO
Respondeo dicendum quod Christus inter latrones crucifixus est, alia quidem ratione quantum ad intentionem
Iudaeorum, alia vero quantum ad Dei ordinationem. Quantum enim ad intentionem Iudaeorum, duos latrones
utrinque crucifixerunt, sicut dicit chrysostomus, ut eorum suspicionis fieret particeps. Sed non ita evenit. Nam de
illis nil dicitur, huius autem ubique crux honoratur. Reges, diademata deponentes, assumunt crucem, in purpuris,
in diadematibus, in armis, in mensa sacrata, ubique terrarum crux emicat.
Quantum vero ad Dei ordinationem, Christus cum latronibus crucifixus est, quia, ut Hieronymus dicit, super
Matth., sicut pro nobis maledictum crucis factus est Christus, sic, pro omnium salute, inter noxios quasi noxius
crucifigitur.
Secundo, ut dicit leo Papa, in sermone de passione, duo latrones unus ad dexteram alius ad sinistram
crucifiguntur, ut in ipsa patibuli specie demonstraretur illa quae in iudicio ipsius omnium hominum facienda est
discretio.
Et Augustinus dicit, super Ioan., ipsa crux, si attendas, tribunal fuit. In medio enim iudice constituto, unus, qui
credidit, liberatus; alius, qui insultavit, damnatus est. Iam significabat quid facturus est de vivis et mortuis, alios
positurus ad dextram et alios ad sinistram.
Tertio, secundum Hilarium, duo latrones laevae ac dextrae affiguntur, omnem humani generis diversitatem
vocari ad sacramentum passionis Domini ostendentes.
Sed quia per diversitatem fidelium atque infidelium fit omnium secundum dextram et sinistram divisio, unus ex
duobus, ad dextram situs, fidei iustificatione salvatur.
Quarto quia, ut beda dicit, super Marc., latrones qui cum Domino crucifixi sunt, significant eos qui, sub fide et
confessione Christi, vel agonem martyrii vel quaelibet arctioris disciplinae instituta subeunt. Sed qui hoc pro
aeterna gloria gerunt, dextri latronis fide designantur, qui vero humanae laudis intuitu, sinistri latronis mentem
imitantur et actus.
RA1
Ad primum ergo dicendum quod, sicut Christus debitum mortis non habuit, sed mortem voluntarie subiit ut sua
virtute vinceret mortem, ita etiam non habuit meritum ut cum latronibus poneretur, sed voluit cum iniquis
deputari ut sua virtute iniquitatem destrueret.
2303

