Ad secundum dicendum quod divina virtus operabatur in Christo secundum quod erat necessarium ad salutem
humanam, propter quam carnem assumpserat. Et ideo sic miracula fecit virtute divina ut fidei de veritate carnis
eius praeiudicium non fieret.
RA3
Ad tertium dicendum quod hoc ipsum ad laudem discipulorum pertinet, quod Christum secuti sunt cum nulla
eum miracula facere vidissent, sicut Gregorius dicit, in quadam homilia. Et, ut chrysostomus dicit, maxime tunc
signa necessarium erat facere, quando discipuli iam congregati erant et devoti, et attendentes his quae fiebant.
Unde subditur, et crediderunt in eum discipuli eius, non quia tunc primum crediderunt; sed quia tunc diligentius
et perfectius crediderunt.
Vel discipulos vocat eos qui futuri erant discipuli, sicut exponit Augustinus, in libro de consensu evangelistarum.
|a4 Articulus 4
AG1
Ad quartum sic proceditur. Videtur quod miracula quae Christus fecit, non fuerunt sufficientia ad ostendendam
divinitatem ipsius.
Esse enim Deum et hominem proprium est Christo. Sed miracula quae Christus fecit, etiam ab aliis sunt facta.
Ergo videtur quod non fuerint sufficientia ad ostendendam divinitatem ipsius.
AG2
Praeterea, virtute divinitatis nihil est maius. Sed aliqui fecerunt maiora miracula quam Christus, dicitur enim
Ioan. XIV, qui credit in me, opera quae ego facio, et ipse faciet, et maiora horum faciet.
Ergo videtur quod miracula quae Christus fecit, non fuerint sufficientia ad ostendendum divinitatem ipsius.
AG3
Praeterea, ex particulari non sufficienter ostenditur universale.
Sed quodlibet miraculorum Christi fuit quoddam particulare opus.
Ergo ex nullo eorum potuit manifestari sufficienter divinitas Christi, ad quam pertinet universalem virtutem
habere de omnibus.
SC
Sed contra est quod Dominus dicit, Ioan. V, opera quae dedit mihi pater ut faciam, ipsa testimonium perhibent de
me.
CO
Respondeo dicendum quod miracula quae Christus fecit, sufficientia erant ad manifestandum divinitatem ipsius,
secundum tria. Primo quidem, secundum ipsam speciem operum, quae transcendebant omnem potestatem
creatae virtutis, et ideo non poterant fieri nisi virtute divina. Et propter hoc caecus illuminatus dicebat, Ioan. IX a
saeculo non est auditum quia aperuit quis oculos caeci nati.
Nisi esset hic a Deo, non posset facere quidquam.
Secundo, propter modum miracula faciendi, quia scilicet quasi propria potestate miracula faciebat, non autem
orando, sicut alii.
Unde dicitur Luc. VI, quod virtus de illo exibat et sanabat omnes.
Per quod ostenditur, sicut Cyrillus dicit, quod non accipiebat alienam virtutem, sed, cum esset naturaliter Deus,
propriam virtutem super infirmos ostendebat. Et propter hoc etiam innumerabilia miracula faciebat.
Unde super illud Matth. VIII, eiiciebat spiritus verbo, et omnes male habentes curavit, dicit chrysostomus,
intende quantam multitudinem curatam transcurrunt evangelistae, non unumquemque curatum enarrantes, sed
uno verbo pelagus ineffabile miraculorum inducentes.
Et ex hoc ostendebatur quod haberet virtutem coaequalem Deo patri, secundum illud Ioan. V, quaecumque pater
facit, haec et filius similiter facit; et ibidem, sicut pater suscitat mortuos et vivificat, sic et filius quos vult
vivificat.
Tertio, ex ipsa doctrina qua se Deum dicebat, quae nisi vera esset, non confirmaretur miraculis divina virtute
factis.
Et ideo dicitur marci I, quaenam doctrina haec nova? quia in potestate spiritibus immundis imperat, et obediunt
ei?
RA1
Ad primum ergo dicendum quod haec erat obiectio gentilium.
Unde Augustinus dicit, in epistola ad volusianum, nulla, inquiunt, competentibus signis tantae maiestatis indicia
claruerunt. Quia larvalis illa purgatio, qua scilicet Daemones effugabat, debilium cura, reddita vita defunctis, si
et alia considerentur, Deo parva sunt.
Et ad hoc respondet Augustinus, fatemur et nos talia quidem fecisse prophetas. Sed et ipse Moyses et ceteri
prophetae Dominum Iesum prophetaverunt, et ei gloriam magnam dederunt. Qui propterea talia et ipse facere
voluit, ne esset absurdum, quod per illos fecerat, si ipse non faceret. Sed tamen et aliquid proprium facere debuit,
nasci de virgine, resurgere a mortuis, in caelum ascendere. Hoc Deo qui parum putat, quid plus expectet ignoro.
Num, homine assumpto, alium mundum facere debuit, ut eum esse crederemus per quem factus est mundus? sed
2279

