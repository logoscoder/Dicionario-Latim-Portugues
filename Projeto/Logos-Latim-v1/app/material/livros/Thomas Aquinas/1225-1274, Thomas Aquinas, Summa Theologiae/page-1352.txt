Respondeo dicendum quod, sicut Augustinus dicit, in I de doct. Christ., illi qui sunt nobis magis coniuncti quasi
quadam sorte nobis obveniunt, ut eis magis providere debemus.
Est tamen circa hoc discretionis ratio adhibenda, secundum differentiam coniunctionis et sanctitatis et utilitatis.
Nam multo sanctiori magis indigentiam patienti, et magis utili ad commune bonum, est magis eleemosyna danda
quam personae propinquiori; maxime si non sit multum coniuncta, cuius cura specialis nobis immineat, et si
magnam necessitatem non patiatur.
RA1
Ad primum ergo dicendum quod peccatori non est subveniendum inquantum peccator est, idest ut per hoc in
peccato foveatur, sed inquantum homo est, idest ut natura sustentetur.
RA2
Ad secundum dicendum quod opus eleemosynae ad mercedem retributionis aeternae dupliciter valet. Uno
quidem modo, ex radice caritatis. Et secundum hoc eleemosyna est meritoria prout in ea servatur ordo caritatis,
secundum quem propinquioribus magis providere debemus, ceteris paribus.
Unde Ambrosius dicit, in I de offic., est illa probanda liberalitas, ut proximos sanguinis tui non despicias, si
egere cognoscas, melius est enim ut ipse subvenias tuis, quibus pudor est ab aliis sumptum deposcere.
Alio modo valet eleemosyna ad retributionem vitae aeternae ex merito eius cui donatur, qui orat pro eo qui
eleemosynam dedit.
Et secundum hoc loquitur ibi Augustinus.
RA3
Ad tertium dicendum quod, cum eleemosyna sit opus misericordiae, sicut misericordia non est proprie ad
seipsum, sed per quandam similitudinem, ut supra dictum est; ita etiam, proprie loquendo, nullus sibi
eleemosynam facit, nisi forte ex persona alterius.
Puta, cum aliquis distributor ponitur eleemosynarum, potest et ipse sibi accipere, si indigeat, eo tenore quo et
aliis ministrat.
|a10 Articulus 10
AG1
Ad decimum sic proceditur. Videtur quod eleemosyna non sit abundanter facienda. Eleemosyna enim maxime
debet fieri coniunctioribus.
Sed illis non debet sic dari ut ditiores inde fieri velint; sicut Ambrosius dicit, in I de offic..
Ergo nec aliis debet abundanter dari.
AG2
Praeterea, Ambrosius dicit ibidem, non debent simul effundi opes, sed dispensari.
Sed abundantia eleemosynarum ad effusionem pertinet.
Ergo eleemosyna non debet fieri abundanter.
AG3
Praeterea, II ad Cor. VIII dicit apostolus, non ut aliis sit remissio, idest ut alii de nostris otiose vivant; vobis
autem sit tribulatio, idest paupertas.
Sed hoc contingeret si eleemosyna daretur abundanter.
Ergo non est abundanter eleemosyna largienda.
SC
Sed contra est quod dicitur Tob. IV, si multum tibi fuerit, abundanter tribue.
CO
Respondeo dicendum quod abundantia eleemosynae potest considerari et ex parte dantis, et ex parte recipientis.
Ex parte quidem dantis cum scilicet aliquis dat quod est multum secundum proportionem propriae facultatis. Et
sic laudabile est abundanter dare, unde et Dominus, Luc. XXI, laudavit viduam, quae ex eo quod deerat illi,
omnem victum quem habuit misit, observatis tamen his quae supra dicta sunt de eleemosyna facienda de
necessariis. Ex parte vero eius cui datur est abundans eleemosyna dupliciter. Uno modo, quod suppleat
sufficienter eius indigentiam. Et sic laudabile est abundanter eleemosynam tribuere. Alio modo, ut superabundet
ad superfluitatem.
Et hoc non est laudabile, sed melius est pluribus indigentibus elargiri.
Unde et apostolus dicit, I ad Cor. XIII, si distribuero in cibos pauperum; ubi Glossa dicit, per hoc cautela
eleemosynae docetur, ut non uni sed multis detur, ut pluribus prosit.
RA1
Ad primum ergo dicendum quod ratio illa procedit de abundantia superexcedente necessitatem recipientis
eleemosynam.
RA2
Ad secundum dicendum quod auctoritas illa loquitur de abundantia eleemosynae ex parte dantis.
Sed intelligendum est quod Deus non vult simul effundi omnes opes, nisi in mutatione status.

1352

