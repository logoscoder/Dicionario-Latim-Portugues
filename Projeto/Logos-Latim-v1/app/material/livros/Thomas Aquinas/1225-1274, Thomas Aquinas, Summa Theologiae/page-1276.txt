et virtuosus; ita oppositus motus desperationis, qui se habet conformiter existimationi falsae de Deo, est vitiosus
et peccatum.
RA1
Ad primum ergo dicendum quod in quolibet peccato mortali est quodammodo aversio a bono incommutabili et
conversio ad bonum commutabile, sed aliter et aliter. Nam principaliter consistunt in aversione a bono
incommutabili peccata quae opponuntur virtutibus theologicis, ut odium Dei, desperatio et infidelitas, quia
virtutes theologicae habent Deum pro obiecto, ex consequenti autem important conversionem ad bonum
commutabile, inquantum anima deserens Deum consequenter necesse est quod ad alia convertatur. Peccata vero
alia principaliter consistunt in conversione ad commutabile bonum, ex consequenti vero in aversione ab
incommutabili bono, non enim qui fornicatur intendit a Deo recedere, sed carnali delectatione frui, ex quo
sequitur quod a Deo recedat.
RA2
Ad secundum dicendum quod ex radice virtutis potest aliquid procedere dupliciter. Uno modo, directe ex parte
ipsius virtutis, sicut actus procedit ex habitu, et hoc modo ex virtuosa radice non potest aliquod peccatum
procedere; hoc enim sensu Augustinus dicit, in libro de Lib. Arb., quod virtute nemo male utitur.
Alio modo procedit aliquid ex virtute indirecte sive occasionaliter. Et sic nihil prohibet aliquod peccatum ex
aliqua virtute procedere, sicut interdum de virtutibus aliqui superbiunt, secundum illud Augustini, superbia bonis
operibus insidiatur ut pereant.
Et hoc modo ex timore Dei vel ex horrore propriorum peccatorum contingit desperatio, inquantum his bonis
aliquis male utitur, occasionem ab eis accipiens desperandi.
RA3
Ad tertium dicendum quod damnati non sunt in statu sperandi, propter impossibilitatem reditus ad beatitudinem.
Et ideo quod non sperant non imputatur eis ad culpam, sed est pars damnationis ipsorum. Sicut etiam in statu
viae si quis desperaret de eo quod non est natus adipisci, vel quod non est debitum adipisci, non esset peccatum,
puta si medicus desperat de curatione alicuius infirmi, vel si aliquis desperat se fore divitias adepturum.
|a2 Articulus 2
AG1
Ad secundum sic proceditur. Videtur quod desperatio sine infidelitate esse non possit. Certitudo enim spei a fide
derivatur. Sed manente causa non tollitur effectus. Ergo non potest aliquis certitudinem spei amittere desperando
nisi fide sublata.
AG2
Praeterea, praeferre culpam propriam bonitati vel misericordiae divinae est negare infinitatem divinae
misericordiae vel bonitatis, quod est infidelitatis. Sed qui desperat culpam suam praefert misericordiae vel
bonitati divinae, secundum illud Gen. IV, maior est iniquitas mea quam ut veniam merear.
Ergo quicumque desperat est infidelis.
AG3
Praeterea, quicumque incidit in haeresim damnatam est infidelis.
Sed desperans videtur incidere in haeresim damnatam, scilicet Novatianorum, qui dicunt peccata non remitti post
baptismum.
Ergo videtur quod quicumque desperat sit infidelis.
SC
Sed contra est quod remoto posteriori non removetur prius.
Sed spes est posterior fide, ut supra dictum est.
Ergo remota spe potest remanere fides.
Non ergo quicumque desperat est infidelis.
CO
Respondeo dicendum quod infidelitas pertinet ad intellectum, desperatio vero ad vim appetitivam. Intellectus
autem universalium est, sed vis appetitiva movetur ad particularia, est enim motus appetitivus ab anima ad res,
quae in seipsis particulares sunt. Contingit autem aliquem habentem rectam existimationem in universali circa
motum appetitivum non recte se habere, corrupta eius aestimatione in particulari, quia necesse est quod ab
aestimatione in universali ad appetitum rei particularis perveniatur mediante aestimatione particulari, ut dicitur in
III de anima; sicut a propositione universali non infertur conclusio particularis nisi assumendo particularem. Et
inde est quod aliquis habens rectam fidem in universali deficit in motu appetitivo circa particulare, corrupta
particulari eius aestimatione per habitum vel per passionem. Sicut ille qui fornicatur, eligendo fornicationem ut
bonum sibi ut nunc, habet corruptam aestimationem in particulari, cum tamen retineat universalem
aestimationem veram secundum fidem, scilicet quod fornicatio sit mortale peccatum. Et similiter aliquis,
retinendo in universali veram aestimationem fidei, scilicet quod est remissio peccatorum in ecclesia, potest pati
motum desperationis, quasi sibi in tali statu existenti non sit sperandum de venia, corrupta aestimatione eius
circa particulare. Et per hunc modum potest esse desperatio sine infidelitate, sicut et alia peccata mortalia.
1276

