Sicut medicina perfecte bona est quae hominem sanat, imperfecta autem est quae hominem adiuvat, sed tamen
sanare non potest.
Est autem sciendum quod est alius finis legis humanae, et alius legis divinae. Legis enim humanae finis est
temporalis tranquillitas civitatis, ad quem finem pervenit lex cohibendo exteriores actus, quantum ad illa mala
quae possunt perturbare pacificum statum civitatis.
Finis autem legis divinae est perducere hominem ad finem felicitatis aeternae; qui quidem finis impeditur per
quodcumque peccatum, et non solum per actus exteriores, sed etiam per interiores. Et ideo illud quod sufficit ad
perfectionem legis humanae, ut scilicet peccata prohibeat et poenam apponat, non sufficit ad perfectionem legis
divinae, sed oportet quod hominem totaliter faciat idoneum ad participationem felicitatis aeternae. Quod quidem
fieri non potest nisi per gratiam spiritus sancti, per quam diffunditur caritas in cordibus nostris, quae legem
adimplet, gratia enim Dei vita aeterna, ut dicitur Rom. VI.
Hanc autem gratiam lex vetus conferre non potuit, reservabatur enim hoc Christo, quia, ut dicitur Ioan. I, lex per
Moysen data est; gratia et veritas per Iesum Christum facta est.
Et inde est quod lex vetus bona quidem est, sed imperfecta; secundum illud Heb. VII, nihil ad perfectum adduxit
lex.
RA1
Ad primum ergo dicendum quod Dominus loquitur ibi de praeceptis caeremonialibus; quae quidem dicuntur non
bona, quia gratiam non conferebant, per quam homines a peccato mundarentur, cum tamen per huiusmodi se
peccatores ostenderent.
Unde signanter dicitur, et iudicia in quibus non vivent, idest per quae vitam gratiae obtinere non possunt; et
postea subditur, et pollui eos in muneribus suis, idest pollutos ostendi, cum offerrent omne quod aperit vulvam,
propter delicta sua.
RA2
Ad secundum dicendum quod lex dicitur occidisse, non quidem effective, sed occasionaliter, ex sua
imperfectione, inquantum scilicet gratiam non conferebat, per quam homines implere possent quod mandabat,
vel vitare quod vetabat.
Et sic occasio ista non erat data, sed sumpta ab hominibus.
Unde et apostolus ibidem dicit, occasione accepta peccatum per mandatum seduxit me, et per illud occidit.
Et ex hac etiam ratione dicitur quod lex subintravit ut abundaret delictum, ut ly ut teneatur consecutive, non
causaliter, inquantum scilicet homines, accipientes occasionem a lege, abundantius peccaverunt; tum quia
gravius fuit peccatum post legis prohibitionem; tum etiam quia concupiscentia crevit, magis enim concupiscimus
quod nobis prohibetur.
RA3
Ad tertium dicendum quod iugum legis servari non poterat sine gratia adiuvante, quam lex non dabat, dicitur
enim Rom. IX, non est volentis neque currentis, scilicet velle et currere in praeceptis Dei, sed miserentis Dei.
Unde et in Psalmo CXVIII dicitur, viam mandatorum tuorum cucurri, cum dilatasti cor meum, scilicet per
donum gratiae et caritatis.
|a2 Articulus 2
AG1
Ad secundum sic proceditur. Videtur quod lex vetus non fuerit a Deo.
Dicitur enim Deut. XXXII, Dei perfecta sunt opera.
Sed lex fuit imperfecta, ut supra dictum est.
Ergo lex vetus non fuit a Deo.
AG2
Praeterea, Eccle. III dicitur, didici quod omnia opera quae fecit Deus, perseverent in aeternum.
Sed lex vetus non perseverat in aeternum, dicit enim apostolus, ad Heb. VII, reprobatio fit quidem praecedentis
mandati, propter infirmitatem eius et inutilitatem.
AG3
Praeterea, ad sapientem legislatorem pertinet non solum mala auferre, sed etiam occasiones malorum. Sed vetus
lex fuit occasio peccati, ut supra dictum est.
Ergo ad Deum, cui nullus est similis in legislatoribus, ut dicitur iob XXXVI, non pertinebat legem talem dare.
AG4
Praeterea, I ad Tim. II, dicitur quod Deus vult omnes homines salvos fieri.
Sed lex vetus non sufficiebat ad salutem hominum, ergo ad Deum non pertinebat talem legem dare. Lex ergo
vetus non est a Deo.
SC
Sed contra est quod Dominus dicit, Matth. XV, loquens Iudaeis, quibus erat lex vetus data, irritum fecistis
mandatum Dei propter traditiones vestras.

1049

