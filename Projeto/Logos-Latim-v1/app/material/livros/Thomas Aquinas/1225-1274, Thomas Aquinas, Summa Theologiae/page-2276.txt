Respondeo dicendum conveniens fuisse Christum doctrinam suam non scripsisse. Primo quidem, propter
dignitatem ipsius. Excellentiori enim doctori excellentior modus doctrinae debetur. Et ideo Christo, tanquam
excellentissimo doctori, hic modus competebat, ut doctrinam suam auditorum cordibus imprimeret.
Propter quod dicitur Matth. VII, quod erat docens eos sicut potestatem habens.
Unde etiam apud gentiles Pythagoras et socrates, qui fuerunt excellentissimi doctores, nihil scribere voluerunt.
Scripta enim ordinantur ad impressionem doctrinae in cordibus auditorum sicut ad finem. Secundo, propter
excellentiam doctrinae Christi, quae litteris comprehendi non potest, secundum illud Ioan. Ult., sunt et alia multa
quae fecit Iesus, quae si scribantur per singula, nec ipsum arbitror mundum capere eos qui scribendi sunt libros.
Quos, sicut Augustinus dicit, non spatio locorum credendum est mundum capere non posse, sed capacitate
legentium comprehendi non posse.
Si autem Christus scripto suam doctrinam mandasset, nihil altius de eius doctrina homines existimarent quam
quod Scriptura contineret. Tertio, ut ordine quodam ab ipso doctrina ad omnes perveniret, dum ipse scilicet
discipulos suos immediate docuit, qui postmodum alios verbo et scripto docuerunt. Si autem ipsemet scripsisset,
eius doctrina immediate ad omnes pervenisset.
Unde et de sapientia dicitur, Prov. IX, quod misit ancillas suas vocare ad arcem.
Sciendum tamen est, sicut Augustinus dicit, in I de consens. Evang., aliquos gentiles existimasse Christum
quosdam libros scripsisse continentes quaedam magica, quibus miracula faciebat, quae disciplina christiana
condemnat.
Et tamen illi qui Christi libros tales se legisse affirmant, nulla talia faciunt qualia illum de libris talibus fecisse
mirantur. Divino etiam iudicio sic errant ut eosdem libros ad Petrum et Paulum dicant tanquam epistolari titulo
praenotatos, eo quod in pluribus locis simul eos cum Christo pictos viderunt.
Nec mirum si a pingentibus fingentes decepti sunt. Toto enim tempore quo Christus in carne mortali cum suis
discipulis vixit, nondum erat Paulus discipulus eius.
RA1
Ad primum ergo dicendum quod, sicut Augustinus dicit, in eodem libro, omnibus discipulis suis tanquam
membris sui corporis Christus caput est. Itaque, cum illi scripserunt quae ille ostendit et dixit, nequaquam
dicendum est quod ipse non scripserit.
Quandoquidem membra eius id operata sunt quod, dictante capite, cognoverunt. Quidquid enim ille de suis factis
et dictis nos legere voluit, hoc scribendum illis tanquam suis manibus imperavit.
RA2
Ad secundum dicendum quod, quia lex vetus in sensibilibus figuris dabatur, ideo etiam convenienter sensibilibus
signis scripta fuit.
Sed doctrina Christi, quae est lex spiritus vitae, scribi debuit, non atramento, sed spiritu Dei vivi, non in tabulis
lapideis, sed in tabulis cordis carnalibus, ut apostolus dicit, II Cor. III.
RA3
Ad tertium dicendum quod illi qui Scripturae apostolorum de Christo credere nolunt, nec ipsi Christo scribenti
credidissent, de quo opinabantur quod magicis artibus fecisset miracula.
|q43 Quaestio 43
|a0 Prologus
Deinde considerandum est de miraculis a Christo factis. Et primo, in generali; secundo, in speciali de singulis
miraculorum generibus; tertio, in particulari de transfiguratione ipsius. Circa primum quaeruntur quatuor. Primo,
utrum Christus debuerit miracula facere. Secundo, utrum fecerit ea virtute divina. Tertio, quo tempore incoeperit
miracula facere. Quarto, utrum per miracula fuerit sufficienter ostensa eius divinitas.
|a1 Articulus 1
AG1
Ad primum sic proceditur. Videtur quod Christus miracula facere non debuit. Factum enim Christi verbo ipsius
debuit concordare.
Sed ipse dixit, Matth. XVI, generatio mala et adultera signum quaerit, et signum non dabitur ei, nisi signum
ionae prophetae.
Ergo non debuit miracula facere.
AG2
Praeterea, sicut Christus in secundo adventu venturus est in virtute magna et maiestate, ut dicitur Matth. XXIV;
ita in primo adventu venit in infirmitate, secundum illud Isaiae LIII, virum dolorum et scientem infirmitatem.
Sed operatio miraculorum magis pertinet ad virtutem quam ad infirmitatem. Ergo non fuit conveniens ut in
primo adventu miracula faceret.
AG3

2276

