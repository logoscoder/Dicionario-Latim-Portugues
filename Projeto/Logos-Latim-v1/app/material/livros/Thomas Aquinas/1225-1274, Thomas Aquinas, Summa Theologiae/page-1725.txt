Ad quartum dicendum quod illa quae ponit Aristoteles sunt illiberalitatis vel avaritiae species magis quam filiae.
Potest enim aliquis dici illiberalis vel avarus ex eo quod deficit in dando, et si quidem parum det, vocatur parcus;
si autem nihil, tenax; si autem cum magna difficultate det, vocatur kimibilis, quasi kimini venditor, quia de
parvis magnam vim facit.
Quandoque autem aliquis dicitur illiberalis vel avarus quia excedit in accipiendo. Et hoc dupliciter. Uno modo,
quia turpiter lucratur, vel vilia et servilia opera exercendo per illiberales operationes; vel quia de aliquibus
vitiosis actibus lucratur, sicut de meretricio, vel de aliquo huiusmodi; vel quia lucratur de eo quod gratis oportet
concedere, sicut usurarii; vel quia lucratur parva cum magno labore.
Alio modo, quia iniuste lucratur, vel vivis vim inferendo, sicut latrones; vel mortuos spoliando; vel ab amicis
auferendo, sicut aleatores.
RA5
Ad quintum dicendum quod sicut liberalitas est circa mediocres pecunias, ita et illiberalitas. Unde tyranni, qui
magna per violentiam auferunt, non dicuntur illiberales, sed iniusti.
|q119 Quaestio 119
|a0 Prologus
Deinde considerandum est de prodigalitate. Et circa hoc quaeruntur tria. Primo, utrum prodigalitas avaritiae
opponatur. Secundo, utrum prodigalitas sit peccatum. Tertio, utrum sit gravius peccatum quam avaritia.
|a1 Articulus 1
AG1
Ad primum sic proceditur. Videtur quod prodigalitas non opponatur avaritiae. Opposita enim non possunt esse
simul in eodem. Sed aliqui sunt simul prodigi et illiberales.
Ergo prodigalitas non opponitur avaritiae.
AG2
Praeterea, opposita sunt circa idem. Sed avaritia, secundum quod opponitur liberalitati, est circa passiones
quasdam quibus homo afficitur ad pecuniam. Prodigalitas autem non videtur esse circa aliquas animae passiones,
non enim afficitur circa pecunias, nec circa aliquid aliud huiusmodi.
Non ergo prodigalitas opponitur avaritiae.
AG3
Praeterea, peccatum principaliter recipit speciem a fine, ut supra habitum est.
Sed prodigalitas semper videtur ordinari ad aliquem finem illicitum, propter quem bona sua expendit, et
praecipue propter voluptates, unde et Luc. XV dicitur de filio prodigo quod dissipavit substantiam suam
luxuriose vivendo.
Ergo videtur quod prodigalitas opponatur magis temperantiae et insensibilitati quam avaritiae et liberalitati.
SC
Sed contra est quod Philosophus, in II et IV ethic., ponit prodigalitatem oppositam liberalitati et illiberalitati,
quam nunc avaritiam dicimus.
CO
Respondeo dicendum quod in moralibus attenditur oppositio vitiorum ad invicem et ad virtutem secundum
superabundantiam et defectum. Differunt autem avaritia et prodigalitas secundum superabundantiam et
defectum, diversimode. Nam in affectione divitiarum, avarus superabundat, plus debito eas diligens, prodigus
autem deficit, minus debito earum sollicitudinem gerens. Circa exteriora vero, ad prodigalitatem pertinet
excedere quidem in dando, deficere autem in retinendo et acquirendo, ad avaritiam autem pertinet e contrario
deficere quidem in dando, superabundare autem in accipiendo et retinendo.
Unde patet quod prodigalitas avaritiae opponitur.
RA1
Ad primum ergo dicendum quod nihil prohibet eidem inesse opposita secundum diversa, ab illo tamen aliquid
magis denominatur quod est principalius. Sicut autem in liberalitate, quae medium tenet, praecipua est datio, ad
quam acceptio et retentio ordinantur; ita etiam avaritia et prodigalitas praecipue attenduntur secundum dationem.
Unde ille qui superabundat in dando vocatur prodigus; qui autem deficit in dando vocatur avarus. Contingit
autem quandoque quod aliquis deficit in dando qui tamen non excedit in accipiendo, ut Philosophus dicit, in IV
ethic..
Similiter etiam contingit quod aliquis excedat in dando, et ex hoc est prodigus; et simul cum hoc, excedat in
accipiendo. Vel ex quadam necessitate, quia, dum superabundant in dando, deficiunt eis propria bona, unde
coguntur indebite acquirere, quod pertinet ad avaritiam. Vel etiam propter animi inordinationem, dum enim non
dant propter bonum, quasi contempta virtute, non curant undecumque et qualitercumque accipiant.
Et sic non secundum idem sunt prodigi et avari.
RA2
1725

