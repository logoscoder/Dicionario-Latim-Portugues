AG1
Ad quartum sic proceditur. Videtur quod dolus non sit peccatum ad astutiam pertinens. Peccatum enim in
perfectis viris non invenitur, praecipue mortale.
Invenitur autem in eis aliquis dolus, secundum illud II ad Cor. XII, cum essem astutus, dolo vos cepi.
Ergo dolus non est semper peccatum.
AG2
Praeterea, dolus maxime ad linguam pertinere videtur, secundum illud psalm., linguis suis dolose agebant.
Astutia autem, sicut et prudentia, est in ipso actu rationis.
Ergo dolus non pertinet ad astutiam.
AG3
Praeterea, Prov. XII dicitur, dolus in corde cogitantium mala.
Sed non omnis malorum cogitatio pertinet ad astutiam.
Ergo dolus non videtur ad astutiam pertinere.
SC
Sed contra est quod astutia ad circumveniendum ordinatur, secundum illud apostoli, ad Ephes. IV, in astutia ad
circumventionem erroris.
Ad quod etiam dolus ordinatur. Ergo dolus pertinet ad astutiam.
CO
Respondeo dicendum quod, sicut supra dictum est, ad astutiam pertinet assumere vias non veras, sed simulatas et
apparentes, ad aliquem finem prosequendum vel bonum vel malum.
Assumptio autem harum viarum potest dupliciter considerari. Uno quidem modo, in ipsa excogitatione viarum
huiusmodi, et hoc proprie pertinet ad astutiam, sicut etiam excogitatio rectarum viarum ad debitum finem
pertinet ad prudentiam. Alio modo potest considerari talium viarum assumptio secundum executionem operis, et
secundum hoc pertinet ad dolum. Et ideo dolus importat quandam executionem astutiae. Et secundum hoc ad
astutiam pertinet.
RA1
Ad primum ergo dicendum quod sicut astutia proprie accipitur in malo, abusive autem in bono; ita etiam et
dolus, qui est astutiae executio.
RA2
Ad secundum dicendum quod executio astutiae ad decipiendum primo quidem et principaliter fit per verba, quae
praecipuum locum tenent inter signa quibus homo significat aliquid alteri, ut patet per Augustinum, in libro de
doct. Christ..
Et ideo dolus maxime attribuitur locutioni.
Contingit tamen esse dolum et in factis, secundum illud psalm., et dolum facerent in servos eius.
Est etiam et dolus in corde, secundum illud Eccli. XIX.
Interiora eius plena sunt dolo.
Sed hoc est secundum quod aliquis dolos excogitat, secundum illud psalm., dolos tota die meditabantur.
RA3
Ad tertium dicendum quod quicumque cogitant aliquod malum facere, necesse est quod excogitent aliquas vias
ad hoc quod suum propositum impleant, et ut plurimum excogitant vias dolosas, quibus facilius propositum
consequantur. Quamvis contingat quandoque quod absque astutia et dolo aliqui aperte et per violentiam malum
operentur.
Sed hoc, quia difficilius fit, in paucioribus accidit.
|a5 Articulus 5
AG1
Ad quintum sic proceditur. Videtur quod fraus ad astutiam non pertineat. Non enim est laudabile quod aliquis
decipi se patiatur, ad quod astutia tendit. Est autem laudabile quod aliquis patiatur fraudem, secundum illud I ad
Cor. VI, quare non magis fraudem patimini? ergo fraus non pertinet ad astutiam.
AG2
Praeterea, fraus pertinere videtur ad illicitam acceptionem vel receptionem exteriorum rerum, dicitur enim Act.
V quod vir quidam nomine Ananias, cum Saphira uxore sua, vendidit agrum et fraudavit de pretio agri.
Sed illicite usurpare vel retinere res exteriores pertinet ad iniustitiam vel illiberalitatem.
Ergo fraus non pertinet ad astutiam, quae opponitur prudentiae.
AG3
Praeterea, nullus astutia utitur contra seipsum.
Sed aliquorum fraudes sunt contra seipsos, dicitur enim Prov. I de quibusdam quod moliuntur fraudes contra
animas suas.
Ergo fraus non pertinet ad astutiam.
SC
1449

