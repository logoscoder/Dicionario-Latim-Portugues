RA3
Ad tertium dicendum quod vituperantur qui sperant in homine sicut in principali auctore salutis, non autem qui
sperant in homine sicut in adiuvante ministerialiter sub Deo.
Et similiter reprehensibile esset si quis proximum diligeret tanquam principalem finem, non autem si quis
proximum diligat propter Deum, quod pertinet ad caritatem.
|a2 Articulus 2
AG1
Ad secundum sic proceditur. Videtur quod caritas non sit ex caritate diligenda. Ea enim quae sunt ex caritate
diligenda, duobus praeceptis caritatis concluduntur, ut patet Matth. XXII.
Sed sub neutro eorum caritas continetur, quia nec caritas est Deus nec est proximus. Ergo caritas non est ex
caritate diligenda.
AG2
Praeterea, caritas fundatur super communicatione beatitudinis, ut supra dictum est.
Sed caritas non potest esse particeps beatitudinis. Ergo caritas non est ex caritate diligenda.
AG3
Praeterea, caritas est amicitia quaedam, sed nullus potest habere amicitiam ad caritatem, vel ad aliquod accidens,
quia huiusmodi reamare non possunt, quod est de ratione amicitiae, ut dicitur in VIII ethic..
Ergo caritas non est ex caritate diligenda.
SC
Sed contra est quod Augustinus dicit, VIII de Trin., qui diligit proximum, consequens est ut etiam ipsam
dilectionem diligat.
Sed proximus diligitur ex caritate.
Ergo consequens est ut etiam caritas ex caritate diligatur.
CO
Respondeo dicendum quod caritas amor quidam est. Amor autem ex natura potentiae cuius est actus habet quod
possit supra seipsum reflecti. Quia enim voluntatis obiectum est bonum universale, quidquid sub ratione boni
continetur potest cadere sub actu voluntatis; et quia ipsum velle est quoddam bonum, potest velle se velle, sicut
etiam intellectus, cuius obiectum est verum, intelligit se intelligere, quia hoc etiam est quoddam verum.
Sed amor etiam ex ratione propriae speciei habet quod supra se reflectatur, quia est spontaneus motus amantis in
amatum; unde ex hoc ipso quod amat aliquis, amat se amare.
Sed caritas non est simplex amor, sed habet rationem amicitiae, ut supra dictum est.
Per amicitiam autem amatur aliquid dupliciter. Uno modo, sicut ipse amicus ad quem amicitiam habemus et cui
bona volumus. Alio modo, sicut bonum quod amico volumus. Et hoc modo caritas per caritatem amatur, et non
primo, quia caritas est illud bonum quod optamus omnibus quos ex caritate diligimus. Et eadem ratio est de
beatitudine et de aliis virtutibus.
RA1
Ad primum ergo dicendum quod Deus et proximus sunt illi ad quos amicitiam habemus. Sed in illorum
dilectione includitur dilectio caritatis, diligimus enim proximum et Deum inquantum hoc amamus, ut nos et
proximus Deum diligamus, quod est caritatem habere.
RA2
Ad secundum dicendum quod caritas est ipsa communicatio spiritualis vitae, per quam ad beatitudinem
pervenitur. Et ideo amatur sicut bonum desideratum omnibus quos ex caritate diligimus.
RA3
Ad tertium dicendum quod ratio illa procedit secundum quod per amicitiam amantur illi ad quos amicitiam
habemus.
|a3 Articulus 3
AG1
Ad tertium sic proceditur. Videtur quod etiam creaturae irrationales sint ex caritate diligendae. Per caritatem
enim maxime conformamur Deo. Sed Deus diligit creaturas irrationales ex caritate, diligit enim omnia quae sunt,
ut habetur Sap. XI; et omne quod diligit, seipso diligit, qui est caritas. Ergo et nos debemus creaturas irrationales
ex caritate diligere.
AG2
Praeterea, caritas principaliter fertur in Deum, ad alia autem se extendit secundum quod ad Deum pertinent. Sed
sicut creatura rationalis pertinet ad Deum inquantum habet similitudinem imaginis, ita etiam creatura irrationalis
inquantum habet similitudinem vestigii.
Ergo caritas etiam se extendit ad creaturas irrationales.
AG3
Praeterea, sicut caritatis obiectum est Deus, ita et fidei.
1303

