Praeterea, quanto magis impeditur ratio, tanto diminuitur manifestatio.
Sed Philosophus dicit in VII ethic., quod iracundus non est insidiator, sed manifestus.
Ergo ira non videtur impedire usum rationis, sicut concupiscentia; quae est insidiosa, ut ibidem dicitur.
AG3
Praeterea, iudicium rationis evidentius fit ex adiunctione contrarii, quia contraria iuxta se posita magis
elucescunt.
Sed ex hoc etiam crescit ira, dicit enim Philosophus, in II rhetoric., quod magis homines irascuntur, si contraria
praeexistunt, sicut honorati si dehonorentur; et sic de aliis. Ergo ex eodem et ira crescit, et iudicium rationis
adiuvatur. Non ergo ira impedit iudicium rationis.
SC
Sed contra est quod Gregorius dicit, in V Moral., quod ira intelligentiae lucem subtrahit, cum mentem
permovendo confundit.
CO
Respondeo dicendum quod mens vel ratio quamvis non utatur organo corporali in suo proprio actu; tamen, quia
indiget ad sui actum quibusdam viribus sensitivis, quorum actus impediuntur corpore perturbato; necesse est
quod perturbationes corporales etiam iudicium rationis impediant, sicut patet in ebrietate et somno.
Dictum est autem quod ira maxime facit perturbationem corporalem circa cor, ita ut etiam usque ad exteriora
membra derivetur. Unde ira, inter ceteras passiones, manifestius impedit iudicium rationis; secundum illud
Psalmi XXX, conturbatus est in ira oculus meus.
RA1
Ad primum ergo dicendum quod a ratione est principium irae, quantum ad motum appetitivum, qui est formalis
in ira. Sed perfectum iudicium rationis passio irae praeoccupat quasi non perfecte rationem audiens, propter
commotionem caloris velociter impellentis, quae est materialis in ira.
Et quantum ad hoc, impedit iudicium rationis.
RA2
Ad secundum dicendum quod iracundus dicitur esse manifestus, non quia manifestum sit sibi quid facere debeat,
sed quia manifeste operatur, non quaerens aliquam occultationem. Quod partim contingit propter impedimentum
rationis, quae non potest discernere quid sit occultandum et quid manifestandum, nec etiam excogitare
occultandi vias. Partim vero est ex ampliatione cordis, quae pertinet ad magnanimitatem, quam facit ira, unde et
de magnanimo Philosophus dicit, in IV ethic., quod est manifestus oditor et amator et manifeste dicit et operatur.
Concupiscentia autem dicitur esse latens et insidiosa, quia, ut plurimum, delectabilia quae concupiscuntur,
habent turpitudinem quandam et mollitiem, in quibus homo vult latere.
In his autem quae sunt virilitatis et excellentiae, cuiusmodi sunt vindictae, quaerit homo manifestus esse.
RA3
Ad tertium dicendum quod, sicut dictum est, motus irae a ratione incipit, et ideo secundum idem appositio
contrarii ad contrarium adiuvat iudicium rationis, et auget iram. Cum enim aliquis habet honorem vel divitias, et
postea incurrit alicuius detrimentum, illud detrimentum apparet maius, tum propter vicinitatem contrarii; tum
quia erat inopinatum. Et ideo causat maiorem tristitiam, sicut etiam magna bona ex inopinato venientia, causant
maiorem delectationem.
Et secundum augmentum tristitiae praecedentis, consequenter augetur et ira.
|a4 Articulus 4
AG1
Ad quartum sic proceditur. Videtur quod ira non causet taciturnitatem. Taciturnitas enim locutioni opponitur.
Sed per crementum irae usque ad locutionem pervenitur, ut patet per gradus irae quos Dominus assignat, Matth.
V, dicens, qui irascitur fratri suo; et, qui dixerit fratri suo, raca; et, qui dixerit fratri suo, fatue.
Ergo ira non causat taciturnitatem.
AG2
Praeterea, ex hoc quod custodia rationis deficit, contingit quod homo prorumpat ad verba inordinata, unde dicitur
Prov. XXV, sicut urbs patens et absque murorum ambitu, ita vir qui non potest cohibere in loquendo spiritum
suum.
Sed ira maxime impedit iudicium rationis, ut dictum est.
Ergo facit maxime profluere in verba inordinata.
Non ergo causat taciturnitatem.
AG3
Praeterea, Matth. XII dicitur, ex abundantia cordis os loquitur.
Sed per iram cor maxime perturbatur, ut dictum est.
Ergo maxime causat locutionem.
Non ergo causat taciturnitatem.
SC
808

