Ergo peccatum ex hoc aggravatur, quod est ex industria, seu certa malitia.
CO
Respondeo dicendum quod peccatum quod est ex certa malitia, est gravius peccato quod est ex passione, triplici
ratione.
Primo quidem quia, cum peccatum principaliter in voluntate consistat, quanto motus peccati est magis proprius
voluntati, tanto peccatum est gravius, ceteris paribus. Cum autem ex certa malitia peccatur, motus peccati est
magis proprius voluntati, quae ex seipsa in malum movetur, quam quando ex passione peccatur, quasi ex
quodam extrinseco impulsu ad peccandum. Unde peccatum ex hoc ipso quod est ex malitia, aggravatur, et tanto
magis, quanto fuerit vehementior malitia.
Ex eo vero quod est ex passione, diminuitur, et tanto magis, quanto passio fuerit magis vehemens.
Secundo, quia passio quae inclinat voluntatem ad peccandum, cito transit, et sic homo cito redit ad bonum
propositum, poenitens de peccato. Sed habitus, quo homo ex malitia peccat, est qualitas permanens, et ideo qui
ex malitia peccat, diuturnius peccat.
Unde Philosophus, in VII ethic., comparat intemperatum, qui peccat ex malitia, infirmo qui continue laborat;
incontinentem autem, qui peccat ex passione, ei qui laborat interpolate.
Tertio, quia ille qui peccat ex certa malitia, est male dispositus quantum ad ipsum finem, qui est principium in
operabilibus. Et sic eius defectus est periculosior quam eius qui ex passione peccat, cuius propositum tendit in
bonum finem, licet hoc propositum interrumpatur ad horam propter passionem. Semper autem defectus principii
est pessimus. Unde manifestum est quod gravius est peccatum quod est ex malitia, quam quod est ex passione.
RA1
Ad primum ergo dicendum quod ignorantia electionis, de qua obiectio procedit, neque excusat neque diminuit
peccatum, ut supra dictum est.
Unde neque maior ignorantia talis facit esse minus peccatum.
RA2
Ad secundum dicendum quod impulsio quae est ex passione, est quasi ex exteriori respectu voluntatis, sed per
habitum inclinatur voluntas quasi ab interiori.
Unde non est similis ratio.
RA3
Ad tertium dicendum quod aliud est peccare eligentem, et aliud peccare ex electione. Ille enim qui peccat ex
passione, peccat quidem eligens, non tamen ex electione, quia electio non est in eo primum peccati principium,
sed inducitur ex passione ad eligendum id quod extra passionem existens non eligeret. Sed ille qui peccat ex
certa malitia, secundum se eligit malum, eo modo quo dictum est.
Et ideo electio in ipso est principium peccati; et propter hoc dicitur ex electione peccare.
|q79 Quaestio 79
|a0 Prologus
Deinde considerandum est de causis exterioribus peccati. Et primo, ex parte Dei; secundo, ex parte diaboli;
tertio, ex parte hominis.
Circa primum quaeruntur quatuor. Primo, utrum Deus sit causa peccati. Secundo, utrum actus peccati sit a Deo.
Tertio, utrum Deus sit causa excaecationis et obdurationis. Quarto, utrum haec ordinentur ad salutem eorum qui
excaecantur vel obdurantur.
|a1 Articulus 1
AG1
Ad primum sic proceditur. Videtur quod Deus sit causa peccati.
Dicit enim apostolus, Rom. I, de quibusdam, tradidit eos Deus in reprobum sensum, ut faciant ea quae non
conveniunt.
Et Glossa ibidem dicit quod Deus operatur in cordibus hominum, inclinando voluntates eorum in quodcumque
voluerit, sive in bonum sive in malum.
Sed facere quae non conveniunt, et inclinari secundum voluntatem ad malum, est peccatum.
Ergo Deus hominibus est causa peccati.
AG2
Praeterea, Sap. XIV, dicitur, creaturae Dei in odium factae sunt, et in tentationem animae hominum.
Sed tentatio solet dici provocatio ad peccandum.
Cum ergo creaturae non sint factae nisi a Deo, ut in primo habitum est, videtur quod Deus sit causa peccati
provocans homines ad peccandum.
AG3
Praeterea, quidquid est causa causae, est causa effectus. Sed Deus est causa liberi arbitrii, quod est causa peccati.
Ergo Deus est causa peccati.
964

