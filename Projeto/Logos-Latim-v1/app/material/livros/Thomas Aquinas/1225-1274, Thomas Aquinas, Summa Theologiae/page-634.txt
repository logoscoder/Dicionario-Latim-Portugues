Ad secundum dicendum quod iste modus qui est bene vel male, non ponitur circumstantia, sed consequens ad
omnes circumstantias.
Sed specialis circumstantia ponitur modus qui pertinet ad qualitatem actus, puta quod aliquis ambulet velociter
vel tarde, et quod aliquis percutit fortiter vel remisse, et sic de aliis.
RA3
Ad tertium dicendum quod illa conditio causae ex qua substantia actus dependet, non dicitur circumstantia; sed
aliqua conditio adiuncta. Sicut in obiecto non dicitur circumstantia furti quod sit alienum, hoc enim pertinet ad
substantiam furti; sed quod sit magnum vel parvum. Et similiter est de aliis circumstantiis quae accipiuntur ex
parte aliarum causarum.
Non enim finis qui dat speciem actus, est circumstantia; sed aliquis finis adiunctus. Sicut quod fortis fortiter agat
propter bonum fortitudinis, non est circumstantia; sed si fortiter agat propter liberationem civitatis, vel populi
christiani, vel aliquid huiusmodi. Similiter etiam ex parte eius quod est quid, nam quod aliquis perfundens
aliquem aqua, abluat ipsum, non est circumstantia ablutionis; sed quod abluendo infrigidet vel calefaciat, et sanet
vel noceat, hoc est circumstantia.
|a4 Articulus 4
AG1
Ad quartum sic proceditur. Videtur quod non sint principales circumstantiae propter quid, et ea in quibus est
operatio, ut dicitur in III ethic..
Ea enim in quibus est operatio, videntur esse locus et tempus, quae non videntur esse principalia inter
circumstantias, cum sint maxime extrinseca ab actu. Ea ergo in quibus est operatio non sunt principalissimae
circumstantiarum.
AG2
Praeterea, finis est extrinsecus rei.
Non ergo videtur esse principalissima circumstantiarum.
AG3
Praeterea, principalissimum in unoquoque est causa eius et forma ipsius. Sed causa ipsius actus est persona
agens; forma autem actus est modus ipsius.
Ergo istae duae circumstantiae videntur esse principalissimae.
SC
Sed contra est quod Gregorius Nyssenus dicit, quod principalissimae circumstantiae sunt cuius gratia agitur, et
quid est quod agitur.
CO
Respondeo dicendum quod actus proprie dicuntur humani, sicut supra dictum est, prout sunt voluntarii.
Voluntatis autem motivum et obiectum est finis. Et ideo principalissima est omnium circumstantiarum illa quae
attingit actum ex parte finis, scilicet cuius gratia, secundaria vero, quae attingit ipsam substantiam actus, idest
quid fecit. Aliae vero circumstantiae sunt magis vel minus principales, secundum quod magis vel minus ad has
appropinquant.
RA1
Ad primum ergo dicendum quod per ea in quibus est operatio, Philosophus non intelligit tempus et locum, sed ea
quae adiunguntur ipsi actui.
Unde Gregorius Nyssenus, quasi exponens dictum Philosophi, loco eius quod Philosophus dixit, in quibus est
operatio, dicit quid agitur.
RA2
Ad secundum dicendum quod finis, etsi non sit de substantia actus, est tamen causa actus principalissima,
inquantum movet ad agendum. Unde et maxime actus moralis speciem habet ex fine.
RA3
Ad tertium dicendum quod persona agens causa est actus secundum quod movetur a fine; et secundum hoc
principaliter ordinatur ad actum. Aliae vero conditiones personae non ita principaliter ordinantur ad actum.
Modus etiam non est substantialis forma actus, hoc enim attenditur in actu secundum obiectum et terminum vel
finem, sed est quasi quaedam qualitas accidentalis.
|q8 Quaestio 8
|a0 Prologus
Deinde considerandum est de ipsis actibus voluntariis in speciali. Et primo, de actibus qui sunt immediate ipsius
voluntatis velut ab ipsa voluntate eliciti; secundo de actibus imperatis a voluntate. Voluntas autem movetur et in
finem, et in ea quae sunt ad finem. Primo igitur considerandum est de actibus voluntatis quibus movetur in
finem; et deinde de actibus eius quibus movetur in ea quae sunt ad finem. Actus autem voluntatis in finem
videntur esse tres, scilicet velle, frui et intendere. Primo ergo considerabimus de voluntate; secundo, de fruitione;
634

