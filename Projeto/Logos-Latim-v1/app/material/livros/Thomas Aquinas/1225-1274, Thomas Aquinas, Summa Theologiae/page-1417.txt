RA3
Ad tertium dicendum quod magnanimus dicitur esse piger et otiosus, non quia de nullo sit sollicitus, sed quia
non est superflue sollicitus de multis, sed confidit in his de quibus confidendum est, et circa illa non superflue
sollicitatur. Superfluitas enim timoris et diffidentiae facit superfluitatem sollicitudinis, quia timor facit
consiliativos, ut supra dictum est cum de passione timoris ageretur.
|a10 Articulus 10
AG1
Ad decimum sic proceditur. Videtur quod prudentia non se extendat ad regimen multitudinis, sed solum ad
regimen sui ipsius.
Dicit enim Philosophus, in V ethic., quod virtus relata ad bonum commune est iustitia.
Sed prudentia differt a iustitia.
Ergo prudentia non refertur ad bonum commune.
AG2
Praeterea, ille videtur esse prudens qui sibi ipsi bonum quaerit et operatur. Sed frequenter illi qui quaerunt bona
communia negligunt sua. Ergo non sunt prudentes.
AG3
Praeterea, prudentia dividitur contra temperantiam et fortitudinem. Sed temperantia et fortitudo videntur dici
solum per comparationem ad bonum proprium. Ergo etiam et prudentia.
SC
Sed contra est quod Dominus dicit, Matth. XXIV, quis, putas, est fidelis servus et prudens, quem constituit
Dominus super familiam suam?
CO
Respondeo dicendum quod, sicut Philosophus dicit, in VI ethic., quidam posuerunt quod prudentia non se
extendit ad bonum commune, sed solum ad bonum proprium. Et hoc ideo quia existimabant quod non oportet
hominem quaerere nisi bonum proprium.
Sed haec aestimatio repugnat caritati, quae non quaerit quae sua sunt, ut dicitur I ad Cor. XIII.
Unde et apostolus de seipso dicit, I ad Cor. X, non quaerens quod mihi utile sit, sed quod multis, ut salvi fiant.
Repugnat etiam rationi rectae, quae hoc iudicat, quod bonum commune sit melius quam bonum unius. Quia
igitur ad prudentiam pertinet recte consiliari, iudicare et praecipere de his per quae pervenitur ad debitum finem,
manifestum est quod prudentia non solum se habet ad bonum privatum unius hominis, sed etiam ad bonum
commune multitudinis.
RA1
Ad primum ergo dicendum quod Philosophus ibi loquitur de virtute morali. Sicut autem omnis virtus moralis
relata ad bonum commune dicitur legalis iustitia, ita prudentia relata ad bonum commune vocatur politica, ut sic
se habeat politica ad iustitiam legalem, sicut se habet prudentia simpliciter dicta ad virtutem moralem.
RA2
Ad secundum dicendum quod ille qui quaerit bonum commune multitudinis ex consequenti etiam quaerit bonum
suum, propter duo.
Primo quidem, quia bonum proprium non potest esse sine bono communi vel familiae vel civitatis aut regni.
Unde et maximus valerius dicit de antiquis Romanis quod malebant esse pauperes in divite imperio quam divites
in paupere imperio.
Secundo quia, cum homo sit pars domus et civitatis, oportet quod homo consideret quid sit sibi bonum ex hoc
quod est prudens circa bonum multitudinis, bona enim dispositio partis accipitur secundum habitudinem ad
totum; quia ut Augustinus dicit, in libro confess., turpis est omnis pars suo toti non congruens.
RA3
Ad tertium dicendum quod etiam temperantia et fortitudo possunt referri ad bonum commune, unde de actibus
earum dantur praecepta legis, ut dicitur in V ethic..
Magis tamen prudentia et iustitia, quae pertinent ad partem rationalem, ad quam directe pertinent communia,
sicut ad partem sensitivam pertinent singularia.
|a11 Articulus 11
AG1
Ad undecimum sic proceditur. Videtur quod prudentia quae est respectu boni proprii sit eadem specie cum ea
quae se extendit ad bonum commune.
Dicit enim Philosophus, in VI ethic., quod politica et prudentia idem habitus est, esse autem non idem ipsis.
AG2
Praeterea, Philosophus dicit, in III polit., quod eadem est virtus boni viri et boni principis.
Sed politica maxime est in principe, in quo est sicut architectonica. Cum ergo prudentia sit virtus boni viri,
videtur quod sit idem habitus prudentia et politica.
1417

