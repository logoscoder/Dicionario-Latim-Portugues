|a4 Articulus 4
AG1
Ad quartum sic proceditur. Videtur quod misericordia sit maxima virtutum. Maxime enim ad virtutem pertinere
videtur cultus divinus. Sed misericordia cultui divino praefertur, secundum illud Osee VI et Matth. XII,
misericordiam volo, et non sacrificium.
Ergo misericordia est maxima virtus.
AG2
Praeterea, super illud I ad Tim. IV, pietas ad omnia utilis est, dicit Glossa Ambrosii, omnis summa disciplinae
christianae in misericordia et pietate est.
Sed disciplina christiana continet omnem virtutem.
Ergo summa totius virtutis in misericordia consistit.
AG3
Praeterea, virtus est quae bonum facit habentem.
Ergo tanto aliqua virtus est melior quanto facit hominem Deo similiorem, quia per hoc melior est homo quod
Deo est similior.
Sed hoc maxime facit misericordia, quia de Deo dicitur in psalm. Quod miserationes eius sunt super omnia opera
eius.
Unde et Luc. VI Dominus dicit, estote misericordes, sicut et pater vester misericors est.
Misericordia igitur est maxima virtutum.
SC
Sed contra est quod apostolus, ad Coloss. III, cum dixisset, induite vos, sicut dilecti Dei, viscera misericordiae
etc., postea subdit, super omnia, caritatem habete.
Ergo misericordia non est maxima virtutum.
CO
Respondeo dicendum quod aliqua virtus potest esse maxima dupliciter, uno modo, secundum se; alio modo, per
comparationem ad habentem. Secundum se quidem misericordia maxima est. Pertinet enim ad misericordiam
quod alii effundat; et, quod plus est, quod defectus aliorum sublevet; et hoc est maxime superioris. Unde et
misereri ponitur proprium Deo, et in hoc maxime dicitur eius omnipotentia manifestari.
Sed quoad habentem, misericordia non est maxima, nisi ille qui habet sit maximus, qui nullum supra se habeat,
sed omnes sub se.
Ei enim qui supra se aliquem habet maius est et melius coniungi superiori quam supplere defectum inferioris. Et
ideo quantum ad hominem, qui habet Deum superiorem, caritas, per quam Deo unitur, est potior quam
misericordia, per quam defectus proximorum supplet. Sed inter omnes virtutes quae ad proximum pertinent
potissima est misericordia, sicut etiam est potioris actus, nam supplere defectum alterius, inquantum huiusmodi,
est superioris et melioris.
RA1
Ad primum ergo dicendum quod Deum non colimus per exteriora sacrificia aut munera propter ipsum, sed
propter nos et propter proximos, non enim indiget sacrificiis nostris, sed vult ea sibi offerri propter nostram
devotionem et proximorum utilitatem.
Et ideo misericordia, qua subvenitur defectibus aliorum, est sacrificium ei magis acceptum, utpote propinquius
utilitatem proximorum inducens, secundum illud Heb. Ult., beneficentiae et communionis nolite oblivisci,
talibus enim hostiis promeretur Deus.
RA2
Ad secundum dicendum quod summa religionis christianae in misericordia consistit quantum ad exteriora opera.
Interior tamen affectio caritatis, qua coniungimur Deo, praeponderat et dilectioni et misericordiae in proximos.
RA3
Ad tertium dicendum quod per caritatem assimilamur Deo tanquam ei per affectum uniti. Et ideo potior est quam
misericordia, per quam assimilamur Deo secundum similitudinem operationis.
|q31 Quaestio 31
|a0 Prologus
Deinde considerandum est de exterioribus actibus vel effectibus caritatis. Et primo, de beneficentia; secundo, de
eleemosyna, quae est quaedam pars beneficentiae; tertio, de correctione fraterna, quae est quaedam eleemosyna.
Circa primum quaeruntur quatuor.
Primo, utrum beneficentia sit actus caritatis. Secundo, utrum sit omnibus benefaciendum. Tertio, utrum magis
coniunctis sit magis benefaciendum. Quarto, utrum beneficentia sit virtus specialis.
|a1 Articulus 1
AG1
1339

