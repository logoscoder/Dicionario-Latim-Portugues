|a5 Articulus 5
AG1
Ad quintum sic proceditur. Videtur quod gula non sit vitium capitale. Vitia enim capitalia dicuntur ex quibus alia
oriuntur secundum rationem causae finalis. Sed cibus, circa quem est gula, non habet rationem finis, non enim
propter se quaeritur, sed propter corporis nutritionem.
Ergo gula non est vitium capitale.
AG2
Praeterea, vitium capitale aliquam principalitatem habere videtur in ratione peccati. Sed hoc non competit gulae,
quae videtur esse secundum suum genus minimum peccatorum, utpote plus appropinquans ad id quod est
secundum naturam.
Ergo gula non videtur esse vitium capitale.
AG3
Praeterea, peccatum contingit ex hoc quod aliquis recedit a bono honesto propter aliquid utile praesenti vitae, vel
delectabile sensui. Sed circa bona quae habent rationem utilis, ponitur unum tantum vitium capitale, scilicet
avaritia.
Ergo et circa delectationes videtur esse ponendum unum tantum vitium capitale. Ponitur autem luxuria, quae est
maius vitium quam gula, et circa maiores delectationes.
Ergo gula non est vitium capitale.
SC
Sed contra est quod Gregorius, XXXI Moral., computat gulam inter vitia capitalia.
CO
Respondeo dicendum quod, sicut supra dictum est, vitium capitale dicitur ex quo alia vitia oriuntur secundum
rationem causae finalis, inquantum scilicet habet finem multum appetibilem, unde ex eius appetitu homines
provocantur multipliciter ad peccandum. Ex hoc autem aliquis finis redditur multum appetibilis quod habet
aliquam de conditionibus felicitatis, quae est naturaliter appetibilis. Pertinet autem ad rationem felicitatis
delectatio, ut patet in I et X ethic..
Et ideo vitium gulae, quod est circa delectationes tactus, quae sunt praecipuae inter alias, convenienter ponitur
inter vitia capitalia.
RA1
Ad primum ergo dicendum quod ipse cibus ordinatur quidem ad aliquid sicut ad finem, sed quia ille finis, scilicet
conservatio vitae, est maxime appetibilis, quae sine cibo conservari non potest, inde etiam est quod ipse cibus est
maxime appetibilis; et ad hoc fere totus labor humanae vitae ordinatur, secundum illud Eccle. VI, omnis labor
hominis in ore eius.
Et tamen gula magis videtur esse circa delectationes cibi quam circa cibos.
Propter quod, ut Augustinus dicit, in libro de vera relig., quibus vilis est corporis salus, malunt vesci, in quo
scilicet est delectatio, quam saturari, cum omnis finis illius voluptatis sit non sitire atque esurire.
RA2
Ad secundum dicendum quod finis in peccato accipitur ex parte conversionis, sed gravitas peccati accipitur ex
parte aversionis.
Et ideo non oportet vitium capitale, quod habet finem maxime appetibilem, habere magnam gravitatem.
RA3
Ad tertium dicendum quod delectabile est appetibile secundum se.
Et ideo secundum eius diversitatem ponuntur duo vitia capitalia, scilicet gula et luxuria. Utile autem non habet
ex se rationem appetibilis, sed secundum quod ad aliud ordinatur. Et ideo in omnibus utilibus videtur esse una
ratio appetibilitatis. Et propter hoc circa huiusmodi non ponitur nisi unum vitium capitale.
|a6 Articulus 6
AG1
Ad sextum sic proceditur. Videtur quod inconvenienter assignentur gulae quinque filiae, scilicet inepta laetitia,
scurrilitas, immunditia, multiloquium, hebetudo mentis circa intelligentiam.
Inepta enim laetitia consequitur omne peccatum, secundum illud Prov. II, qui laetantur cum male fecerint, et
exultant in rebus pessimis.
Similiter etiam hebetudo mentis invenitur in omni peccato, secundum illud Prov. XIV, errant qui operantur
malum.
Ergo inconvenienter ponuntur filiae gulae.
AG2
Praeterea, immunditia, quae maxime consequitur gulam, videtur ad vomitum pertinere, secundum illud Isaiae
XXVIII, omnes mensae repletae sunt vomitu sordium.

1829

