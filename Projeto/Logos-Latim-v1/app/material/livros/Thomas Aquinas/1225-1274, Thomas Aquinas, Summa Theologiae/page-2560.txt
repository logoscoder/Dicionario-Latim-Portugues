Huiusmodi autem absolutiones in publico factae non sunt sacramentales, sed sunt orationes quaedam ordinatae
ad remissionem venialium peccatorum. Unde in sacramentali absolutione non sufficeret dicere, misereatur tui
omnipotens Deus, vel, absolutionem et remissionem tribuat tibi Deus, quia per haec verba sacerdos absolutionem
non significat fieri, sed petit ut fiat. Praemittitur tamen etiam in sacramentali absolutione talis oratio, ne
impediatur effectus sacramenti ex parte poenitentis, cuius actus materialiter se habent in hoc sacramento, non
autem in baptismo vel in confirmatione.
RA2
Ad secundum dicendum quod verbum leonis Papae est intelligendum quantum ad deprecationem quae
praemittitur absolutioni.
Non autem removet quin sacerdotes absolvant.
RA3
Ad tertium dicendum quod solus Deus per auctoritatem et a peccato absolvit et peccata remittit. Sacerdotes
autem utrumque faciunt per ministerium, inquantum scilicet verba sacerdotis in hoc sacramento instrumentaliter
operantur, sicut etiam in aliis sacramentis; nam virtus divina est quae interius operatur in omnibus
sacramentalibus signis, sive sint res sive sint verba, sicut ex supra dictis patet.
Unde et Dominus utrumque expressit, nam Matth. XVI dixit Petro, quodcumque solveris super terram, etc.; et
Ioan. XX dixit discipulis, quorum remiseritis peccata, remittuntur eis.
Ideo tamen sacerdos potius dicit, ego te absolvo, quam, ego tibi peccata remitto, quia hoc magis congruit verbis
quae Dominus dixit virtutem clavium ostendens, per quas sacerdotes absolvunt. Quia tamen sacerdos sicut
minister absolvit, convenienter apponitur aliquid quod pertineat ad primam auctoritatem Dei, scilicet ut dicatur,
ego te absolvo in nomine patris et filii et spiritus sancti, vel, per virtutem passionis Christi, vel, auctoritate Dei,
sicut dionysius exponit, XIII cap. Caelest. Hier..
Quia tamen hoc non est determinatum ex verbis Christi, sicut in baptismo, talis appositio relinquitur arbitrio
sacerdotis.
RA4
Ad quartum dicendum quod apostolis non est data potestas ut ipsi sanarent infirmos, sed ut ad eorum orationem
infirmi sanarentur. Est autem eis collata potestas operandi instrumentaliter, sive ministerialiter, in sacramentis. Et
ideo magis possunt in formis sacramentalibus exprimere actum suum quam in sanationibus infirmitatum. In
quibus tamen non semper utebantur modo deprecativo, sed quandoque etiam modo indicativo et imperativo,
sicut Act. III legitur quod Petrus dixit claudo, quod habeo, hoc tibi do. In nomine Iesu Christi, surge et ambula.
RA5
Ad quintum dicendum quod ista expositio, ego te absolvo, idest, absolutum ostendo, quantum ad aliquid quidem
vera est, non tamen est perfecta.
Sacramenta enim novae legis non solum significant, sed etiam faciunt quod significant. Unde sicut sacerdos,
baptizando aliquem, ostendit hominem interius ablutum per verba et facta, non solum significative, sed etiam
effective; ita etiam cum dicit, ego te absolvo, ostendit hominem absolutum non solum significative, sed etiam
effective.
Nec tamen loquitur quasi de re incerta. Quia sicut alia sacramenta novae legis habent de se certum effectum ex
virtute passionis Christi, licet possit impediri ex parte recipientis, ita etiam est et in hoc sacramento.
Unde Augustinus dicit, in libro de adult. Coniug., non est turpis nec difficilis post patrata et purgata adulteria
reconciliatio coniugii, ubi per claves regni caelorum non dubitatur fieri remissio peccatorum.
Unde nec sacerdos indiget speciali revelatione sibi facta, sed sufficit generalis revelatio fidei, per quam
remittuntur peccata. Unde revelatio fidei dicitur Petro facta fuisse.
Esset autem perfectior expositio, ego te absolvo, idest, sacramentum absolutionis tibi impendo.
|a4 Articulus 4
AG1
Ad quartum sic proceditur. Videtur quod impositio manuum sacerdotis requiratur ad hoc sacramentum.
Dicitur enim Marc. Ult., super aegros manus imponent, et bene habebunt.
Aegri autem spiritualiter sunt peccatores, qui recipiunt bonam habitudinem per hoc sacramentum.
Ergo in hoc sacramento est manus impositio facienda.
AG2
Praeterea, in sacramento poenitentiae recuperat homo spiritum sanctum amissum, unde ex persona poenitentis
dicitur in Psalmo, redde mihi laetitiam salutaris tui, et spiritu principali confirma me.
Sed spiritus sanctus datur per impositionem manuum, legitur enim Act. VIII, quod apostoli imponebant manus
super illos, et accipiebant spiritum sanctum; et Matth. XIX dicitur quod oblati sunt Domino parvuli ut eis manus
imponeret.
Ergo in hoc sacramento est manus impositio facienda.
AG3

2560

