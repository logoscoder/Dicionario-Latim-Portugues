CO
Respondeo dicendum quod in viribus sensitivis apprehensivis interius, ponuntur aliqui habitus. Quod patet ex
hoc praecipue quod Philosophus dicit, in libro de memoria, quod in memorando unum post aliud, operatur
consuetudo, quae est quasi quaedam natura, nihil autem est aliud habitus consuetudinalis quam habitudo
acquisita per consuetudinem, quae est in modum naturae.
Unde de virtute dicit tullius, in sua rhetorica, quod est habitus in modum naturae, rationi consentaneus.
In homine tamen id quod ex consuetudine acquiritur in memoria, et in aliis viribus sensitivis apprehensivis, non
est habitus per se; sed aliquid annexum habitibus intellectivae partis, ut supra dictum est.
Sed tamen si qui sunt habitus in talibus viribus, virtutes dici non possunt. Virtus enim est habitus perfectus, quo
non contingit nisi bonum operari, unde oportet quod virtus sit in illa potentia quae est consummativa boni operis.
Cognitio autem veri non consummatur in viribus sensitivis apprehensivis; sed huiusmodi vires sunt quasi
praeparatoriae ad cognitionem intellectivam. Et ideo in huiusmodi viribus non sunt virtutes, quibus cognoscitur
verum; sed magis in intellectu vel ratione.
RA1
Ad primum ergo dicendum quod appetitus sensitivus se habet ad voluntatem, quae est appetitus rationis, sicut
motus ab eo.
Et ideo opus appetitivae virtutis consummatur in appetitu sensitivo. Et propter hoc, appetitus sensitivus est
subiectum virtutis. Virtutes autem sensitivae apprehensivae magis se habent ut moventes respectu intellectus, eo
quod phantasmata se habent ad animam intellectivam, sicut colores ad visum, ut dicitur in III de anima.
Et ideo opus cognitionis in intellectu terminatur. Et propter hoc, virtutes cognoscitivae sunt in ipso intellectu vel
ratione.
RA2
Et per hoc patet solutio ad secundum.
RA3
Ad tertium dicendum quod memoria non ponitur pars prudentiae, sicut species est pars generis, quasi ipsa
memoria sit quaedam virtus per se, sed quia unum eorum quae requiruntur ad prudentiam, est bonitas memoriae;
ut sic quodammodo se habeat per modum partis integralis.
|a6 Articulus 6
AG1
Ad sextum sic proceditur. Videtur quod voluntas non sit subiectum alicuius virtutis. Ad id enim quod convenit
potentiae ex ipsa ratione potentiae, non requiritur aliquis habitus. Sed de ipsa ratione voluntatis, cum sit in
ratione, secundum Philosophum in III de anima, est quod tendat in id quod est bonum secundum rationem, ad
quod ordinatur omnis virtus, quia unumquodque naturaliter appetit proprium bonum, virtus enim est habitus per
modum naturae, consentaneus rationi, ut tullius dicit in sua rhetorica.
Ergo voluntas non est subiectum virtutis.
AG2
Praeterea, omnis virtus aut est intellectualis, aut moralis, ut dicitur in I et II ethic..
Sed virtus intellectualis est, sicut in subiecto, in intellectu et ratione, non autem in voluntate, virtus autem
moralis est, sicut in subiecto, in irascibili et concupiscibili, quae sunt rationales per participationem.
Ergo nulla virtus est in voluntate sicut in subiecto.
AG3
Praeterea, omnes actus humani, ad quos virtutes ordinantur, sunt voluntarii. Si igitur respectu aliquorum
humanorum actuum sit aliqua virtus in voluntate, pari ratione respectu omnium actuum humanorum erit virtus in
voluntate. Aut ergo in nulla alia potentia erit aliqua virtus, aut ad eundem actum ordinabuntur duae virtutes, quod
videtur inconveniens.
Voluntas ergo non potest esse subiectum virtutis.
SC
Sed contra est quod maior perfectio requiritur in movente quam in moto. Sed voluntas movet irascibilem et
concupiscibilem.
Multo ergo magis debet esse virtus in voluntate, quam in irascibili et concupiscibili.
CO
Respondeo dicendum quod, cum per habitum perficiatur potentia ad agendum, ibi indiget potentia habitu
perficiente ad bene agendum, qui quidem habitus est virtus, ubi ad hoc non sufficit propria ratio potentiae.
Omnis autem potentiae propria ratio attenditur in ordine ad obiectum. Unde cum, sicut dictum est, obiectum
voluntati sit bonum rationis voluntati proportionatum, quantum ad hoc non indiget voluntas virtute perficiente.
Sed si quod bonum immineat homini volendum, quod excedat proportionem volentis; sive quantum ad totam
speciem humanam, sicut bonum divinum, quod transcendit limites humanae naturae, sive quantum ad
individuum, sicut bonum proximi; ibi voluntas indiget virtute. Et ideo huiusmodi virtutes quae ordinant affectum
hominis in Deum vel in proximum, sunt in voluntate sicut in subiecto; ut caritas, iustitia et huiusmodi.
842

