Ad sextum sic proceditur. Videtur quod perfectio corporis non requiratur ad beatitudinem hominis perfectam.
Perfectio enim corporis est quoddam corporale bonum.
Sed supra ostensum est quod beatitudo non consistit in corporalibus bonis. Ergo ad beatitudinem hominis non
requiritur aliqua perfecta dispositio corporis.
AG2
Praeterea, beatitudo hominis consistit in visione divinae essentiae, ut ostensum est.
Sed ad hanc operationem nihil exhibet corpus, ut dictum est.
Ergo nulla dispositio corporis requiritur ad beatitudinem.
AG3
Praeterea, quanto intellectus est magis abstractus a corpore, tanto perfectius intelligit. Sed beatitudo consistit in
perfectissima operatione intellectus. Ergo oportet omnibus modis animam esse abstractam a corpore. Nullo ergo
modo requiritur aliqua dispositio corporis ad beatitudinem.
SC
Sed contra, praemium virtutis est beatitudo, unde dicitur Ioan. XIII, beati eritis, si feceritis ea.
Sed sanctis repromittitur pro praemio non solum visio Dei et delectatio, sed etiam corporis bona dispositio,
dicitur enim Isaiae ult., videbitis, et gaudebit cor vestrum, et ossa vestra quasi herba germinabunt.
Ergo bona dispositio corporis requiritur ad beatitudinem.
CO
Respondeo dicendum quod, si loquamur de beatitudine hominis qualis in hac vita potest haberi, manifestum est
quod ad eam ex necessitate requiritur bona dispositio corporis. Consistit enim haec beatitudo, secundum
Philosophum, in operatione virtutis perfectae. Manifestum est autem quod per invaletudinem corporis, in omni
operatione virtutis homo impediri potest. Sed si loquamur de beatitudine perfecta, sic quidam posuerunt quod
non requiritur ad beatitudinem aliqua corporis dispositio, immo requiritur ad eam ut omnino anima sit a corpore
separata.
Unde Augustinus, XXII de CIV. Dei, introducit verba Porphyrii dicentis quod ad hoc quod beata sit anima, omne
corpus fugiendum est.
Sed hoc est inconveniens. Cum enim naturale sit animae corpori uniri, non potest esse quod perfectio animae
naturalem eius perfectionem excludat. Et ideo dicendum est quod ad beatitudinem omnibus modis perfectam,
requiritur perfecta dispositio corporis et antecedenter et consequenter.
Antecedenter quidem, quia, ut Augustinus dicit XII super Gen. Ad litt., si tale sit corpus, cuius sit difficilis et
gravis administratio, sicut caro quae corrumpitur et aggravat animam, avertitur mens ab illa visione summi caeli.
Unde concludit quod, cum hoc corpus iam non erit animale, sed spirituale, tunc Angelis adaequabitur, et erit ei
ad gloriam, quod sarcinae fuit.
Consequenter vero, quia ex beatitudine animae fiet redundantia ad corpus, ut et ipsum sua perfectione potiatur.
Unde Augustinus dicit, in Epist. Ad dioscorum, tam potenti natura Deus fecit animam, ut ex eius plenissima
beatitudine redundet in inferiorem naturam incorruptionis vigor.
RA1
Ad primum ergo dicendum quod in corporali bono non consistit beatitudo sicut in obiecto beatitudinis, sed
corporale bonum potest facere ad aliquem beatitudinis decorem vel perfectionem.
RA2
Ad secundum dicendum quod, etsi corpus nihil conferat ad illam operationem intellectus qua Dei essentia
videtur, tamen posset ab hac impedire. Et ideo requiritur perfectio corporis, ut non impediat elevationem mentis.
RA3
Ad tertium dicendum quod ad perfectam operationem intellectus requiritur quidem abstractio ab hoc corruptibili
corpore, quod aggravat animam, non autem a corpore spirituali, quod erit totaliter spiritui subiectum, de quo in
tertia parte huius operis dicetur.
|a7 Articulus 7
AG1
Ad septimum sic proceditur. Videtur quod ad beatitudinem requirantur etiam exteriora bona. Quod enim in
praemium sanctis promittitur, ad beatitudinem pertinet. Sed sanctis repromittuntur exteriora bona, sicut cibus et
potus, divitiae et regnum, dicitur enim Luc. XXII, ut edatis et bibatis super mensam meam in regno meo; et
Matth. VI, thesaurizate vobis thesauros in caelo; et Matth. XXV, venite, benedicti patris mei, possidete regnum.
Ergo ad beatitudinem requiruntur exteriora bona.
AG2
Praeterea, secundum boetium, in III de consol., beatitudo est status omnium bonorum aggregatione perfectus.
Sed exteriora sunt aliqua hominis bona, licet minima, ut Augustinus dicit.
Ergo ipsa etiam requiruntur ad beatitudinem.
AG3
Praeterea, Dominus, Matth. V, dicit, merces vestra multa est in caelis.
615

