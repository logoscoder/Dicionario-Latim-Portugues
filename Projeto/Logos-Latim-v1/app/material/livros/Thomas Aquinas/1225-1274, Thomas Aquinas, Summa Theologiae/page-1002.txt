Dicit autem puniri peccata patrum in filiis, quia filii, in peccatis parentum nutriti, proniores sunt ad peccandum,
tum propter consuetudinem; tum etiam propter exemplum, patrum quasi auctoritatem sequentes. Sunt etiam
maiori poena digni, si, poenas patrum videntes, correcti non sunt.
Ideo autem addidit, in tertiam et quartam generationem, quia tantum consueverunt homines vivere, ut tertiam et
quartam generationem videant; et sic mutuo videre possunt et filii peccata patrum ad imitandum, et patres poenas
filiorum ad dolendum.
RA2
Ad secundum dicendum quod poenae illae sunt corporales et temporales quas iustitia humana uni pro peccato
alterius infligit. Et sunt remedia quaedam, vel medicinae, contra culpas sequentes, ut vel ipsi qui puniuntur, vel
alii, cohibeantur a similibus culpis.
RA3
Ad tertium dicendum quod magis dicuntur puniri pro peccatis aliorum propinqui quam extranei, tum quia poena
propinquorum quodammodo redundat in illos qui peccaverunt, ut dictum est, inquantum filius est quaedam res
patris. Tum etiam quia et domestica exempla, et domesticae poenae, magis movent. Unde quando aliquis nutritus
est in peccatis parentum, vehementius ea sequitur; et si ex eorum poenis non est deterritus, obstinatior videtur;
unde et maiori poena dignus.
|q88 Quaestio 88
|a0 Prologus
Deinde, quia peccatum veniale et mortale distinguuntur secundum reatum, considerandum est de eis. Et primo,
considerandum est de veniali per comparationem ad mortale; secundo, de veniali secundum se. Circa primum
quaeruntur sex. Primo, utrum veniale peccatum convenienter dividatur contra mortale. Secundo, utrum
distinguantur genere. Tertio, utrum veniale peccatum sit dispositio ad mortale. Quarto, utrum veniale peccatum
possit fieri mortale.
Quinto, utrum circumstantia aggravans possit de veniali peccato facere mortale. Sexto, utrum peccatum mortale
possit fieri veniale.
|a1 Articulus 1
AG1
Ad primum sic proceditur. Videtur quod veniale peccatum non convenienter dividatur contra mortale.
Dicit enim Augustinus, XXII libro contra faustum, peccatum est dictum vel factum vel concupitum contra legem
aeternam.
Sed esse contra legem aeternam, dat peccato quod sit mortale.
Ergo omne peccatum est mortale.
Non ergo peccatum veniale dividitur contra mortale.
AG2
Praeterea, apostolus dicit, I Cor. X, sive manducatis, sive bibitis, sive aliquid aliud facitis, omnia in gloriam Dei
facite.
Sed contra hoc praeceptum facit quicumque peccat, non enim peccatum fit propter gloriam Dei.
Cum ergo facere contra praeceptum sit peccatum mortale, videtur quod quicumque peccat, mortaliter peccet.
AG3
Praeterea, quicumque amore alicui rei inhaeret, inhaeret ei vel sicut fruens, vel sicut utens; ut patet per
Augustinum, in I de doctr. Christ..
Sed nullus peccans inhaeret bono commutabili quasi utens, non enim refert ipsum ad bonum quod nos beatos
facit, quod proprie est uti, ut Augustinus dicit ibidem.
Ergo quicumque peccat, fruitur bono commutabili.
Sed frui rebus utendis est humana perversitas, ut Augustinus dicit, in libro octoginta trium quaest..
Cum ergo perversitas peccatum mortale nominet, videtur quod quicumque peccat, mortaliter peccet.
AG4
Praeterea, quicumque accedit ad unum terminum, ex hoc ipso recedit ab alio. Sed quicumque peccat, accedit ad
bonum commutabile. Ergo recedit a bono incommutabili. Ergo peccat mortaliter. Non ergo convenienter
peccatum veniale contra mortale dividitur.
SC
Sed contra est quod Augustinus dicit, in homil. XLI super Ioan., quod crimen est quod damnationem meretur,
veniale autem est quod non meretur damnationem.
Sed crimen nominat peccatum mortale.
Ergo veniale peccatum convenienter dividitur contra mortale.
CO

1002

