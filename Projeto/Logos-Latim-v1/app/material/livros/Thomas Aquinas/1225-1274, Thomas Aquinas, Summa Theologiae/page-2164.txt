CO
Respondeo dicendum quod habere aliquod bonum per se est nobilius quam habere illud per aliud, semper enim
causa quae est per se, potior est ea quae est per aliud, ut dicitur in VIII physic..
Hoc autem dicitur aliquis habere per seipsum, cuius est sibi aliquo modo causa. Prima autem causa omnium
bonorum nostrorum per auctoritatem est Deus, et per hunc modum nulla creatura habet aliquid boni per seipsam,
secundum illud I Cor. IV, quid habes quod non accepisti? potest tamen secundario aliquis esse causa sibi alicuius
boni habendi, inquantum scilicet in hoc ipso Deo cooperatur. Et sic ille qui habet aliquid per meritum proprium,
habet quodammodo illud per seipsum. Unde nobilius habetur id quod habetur per meritum quam id quod habetur
sine merito. Quia autem omnis perfectio et nobilitas Christo est attribuenda, consequens est quod ipse per
meritum habuit illud quod alii per meritum habent, nisi sit tale quid cuius carentia magis dignitati Christi et
perfectioni praeiudicet quam per meritum accrescat. Unde nec gratiam, nec scientiam, nec beatitudinem animae,
nec divinitatem meruit, quia, cum meritum non sit nisi eius quod nondum habetur, oportet quod Christus
aliquando istis caruisset; quibus carere magis diminuit dignitatem Christi quam augeat meritum. Sed gloria
corporis, vel si quid aliud huiusmodi est, minus est quam dignitas merendi, quae pertinet ad virtutem caritatis. Et
ideo dicendum est quod Christus gloriam corporis, et ea quae pertinent ad exteriorem eius excellentiam, sicut est
ascensio, veneratio, et alia huiusmodi, habuit per meritum. Et sic patet quod aliquid sibi mereri potuit.
RA1
Ad primum ergo dicendum quod fruitio, quae est actus caritatis, pertinet ad gloriam animae, quam Christus non
meruit. Et ideo, si per caritatem aliquid meruit, non sequitur quod idem sit meritum et praemium. Nec tamen per
caritatem meruit inquantum erat caritas comprehensoris, sed inquantum erat viatoris, nam ipse fuit simul viator
et comprehensor, ut supra habitum est.
Et ideo, quia nunc non est viator, non est in statu merendi.
RA2
Ad secundum dicendum quod Christo, secundum quod est Deus et Dei filius per naturam, debetur gloria divina
et dominium omnium sicut primo et supremo Domino. Nihilominus tamen debetur ei gloria sicut homini beato,
quam quantum ad aliquid debuit habere sine merito, et quantum ad aliquid cum merito, ut ex supra dictis patet.
RA3
Ad tertium dicendum quod redundantia gloriae ex anima ad corpus est ex divina ordinatione secundum
congruentiam humanorum meritorum, ut scilicet, sicut homo meretur per actum animae quem exercet in corpore,
ita etiam remuneretur per gloriam animae redundantem ad corpus. Et propter hoc non solum gloria animae, sed
etiam gloria corporis cadit sub merito, secundum illud Rom. VIII, vivificabit mortalia corpora nostra, propter
inhabitantem spiritum eius in nobis.
Et ita potuit cadere sub merito Christi.
RA4
Ad quartum dicendum quod manifestatio excellentiae Christi pertinet ad bonum eius secundum esse quod habet
in notitia aliorum, quamvis principalius pertineat ad bonum eorum qui eum cognoscunt secundum esse quod
habent in seipsis. Sed hoc ipsum refertur ad Christum, inquantum sunt eius membra.
|a4 Articulus 4
AG1
Ad quartum sic proceditur. Videtur quod Christus aliis mereri non potuit.
Dicitur enim Ezech. XVIII, anima quae peccaverit ipsa morietur.
Ergo, pari ratione, anima quae meretur ipsa remunerabitur. Non est ergo possibile quod Christus aliis meruerit.
AG2
Praeterea, de plenitudine gratiae Christi omnes accipiunt, ut dicitur Ioan. I.
Sed alii homines, habentes gratiam Christi, non possunt aliis mereri, dicitur enim Ezech. XIV quod, si fuerint in
civitate Noe, Daniel et iob, filium et filiam non liberabunt, sed ipsi iustitia sua liberabunt animas suas.
Ergo nec Christus potuit aliquid nobis mereri.
AG3
Praeterea, merces quam quis meretur, debetur secundum iustitiam, et non secundum gratiam, ut patet Rom. IV.
Si ergo Christus meruit salutem nostram, sequitur quod salus nostra non sit ex gratia Dei, sed ex iustitia, et quod
iniuste agat cum eis quos non salvat, cum meritum Christi ad omnes se extendat.
SC
Sed contra est quod dicitur Rom. V, sicut per unius delictum in omnes homines in condemnationem, sic et per
unius iustitiam in omnes homines in iustificationem vitae.
Sed demeritum Adae derivatur ad condemnationem aliorum. Ergo multo magis meritum Christi ad alios
derivatur.
CO
Respondeo dicendum quod, sicut supra dictum est, in Christo non solum fuit gratia sicut in quodam homine
singulari, sed sicut in capite totius ecclesiae, cui omnes uniuntur sicut capiti membra, ex quibus constituitur
2164

