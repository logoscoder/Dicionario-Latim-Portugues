Respondeo dicendum quod aliqua, secundum quod proprie accipiuntur, non videntur esse opposita, quae si
metaphorice accipiantur, opponi inveniuntur, sicut ridere non opponitur ei quod est arescere; sed secundum quod
ridere metaphorice de prato dicitur propter eius floritionem et virorem, opponitur ei quod est arescere. Similiter
si mortale proprie accipiatur, prout refertur ad mortem corporalem, non videtur oppositionem habere cum
veniali, nec ad idem genus pertinere. Sed si mortale accipiatur metaphorice, secundum quod dicitur in peccatis,
mortale opponitur ei quod est veniale. Cum enim peccatum sit quaedam infirmitas animae, ut supra habitum est,
peccatum aliquod mortale dicitur ad similitudinem morbi, qui dicitur mortalis ex eo quod inducit defectum
irreparabilem per destitutionem alicuius principii, ut dictum est.
Principium autem spiritualis vitae, quae est secundum virtutem, est ordo ad ultimum finem, ut supra dictum est.
Qui quidem si destitutus fuerit, reparari non potest per aliquod principium intrinsecum, sed solum per virtutem
divinam, ut supra dictum est, quia inordinationes eorum quae sunt ad finem, reparantur ex fine, sicut error qui
accidit circa conclusiones, per veritatem principiorum. Defectus ergo ordinis ultimi finis non potest per aliquid
aliud reparari quod sit principalius; sicut nec error qui est circa principia.
Et ideo huiusmodi peccata dicuntur mortalia, quasi irreparabilia.
Peccata autem quae habent inordinationem circa ea quae sunt ad finem, conservato ordine ad ultimum finem,
reparabilia sunt.
Et haec dicuntur venialia, tunc enim peccatum veniam habet, quando reatus poenae tollitur, qui cessat cessante
peccato, ut dictum est.
Secundum hoc ergo, mortale et veniale opponuntur sicut reparabile et irreparabile. Et hoc dico per principium
interius, non autem per comparationem ad virtutem divinam, quae omnem morbum et corporalem et spiritualem
potest reparare.
Et propter hoc veniale peccatum convenienter dividitur contra mortale.
RA1
Ad primum ergo dicendum quod divisio peccati venialis et mortalis non est divisio generis in species, quae
aequaliter participent rationem generis, sed analogi in ea de quibus praedicatur secundum prius et posterius. Et
ideo perfecta ratio peccati, quam Augustinus ponit, convenit peccato mortali. Peccatum autem veniale dicitur
peccatum secundum rationem imperfectam, et in ordine ad peccatum mortale, sicut accidens dicitur ens in ordine
ad substantiam, secundum imperfectam rationem entis. Non enim est contra legem, quia venialiter peccans non
facit quod lex prohibet, nec praetermittit id ad quod lex per praeceptum obligat; sed facit praeter legem, quia non
observat modum rationis quem lex intendit.
RA2
Ad secundum dicendum quod illud praeceptum apostoli est affirmativum, unde non obligat ad semper. Et sic non
facit contra hoc praeceptum quicumque non actu refert in gloriam Dei omne quod facit. Sufficit ergo quod
aliquis habitualiter referat se et omnia sua in Deum, ad hoc quod non semper mortaliter peccet, cum aliquem
actum non refert in gloriam Dei actualiter. Veniale autem peccatum non excludit habitualem ordinationem actus
humani in gloriam Dei, sed solum actualem, quia non excludit caritatem, quae habitualiter ordinat in Deum.
Unde non sequitur quod ille qui peccat venialiter, peccet mortaliter.
RA3
Ad tertium dicendum quod ille qui peccat venialiter, inhaeret bono temporali non ut fruens, quia non constituit in
eo finem; sed ut utens, referens in Deum non actu, sed habitu.
RA4
Ad quartum dicendum quod bonum commutabile non accipitur ut terminus contrapositus incommutabili bono,
nisi quando constituitur in eo finis. Quod enim est ad finem, non habet rationem termini.
|a2 Articulus 2
AG1
Ad secundum sic proceditur. Videtur quod peccatum veniale et mortale non differant genere, ita scilicet quod
aliquod sit peccatum mortale ex genere, et aliquod veniale ex genere. Bonum enim et malum ex genere in actibus
humanis accipitur per comparationem ad materiam sive ad obiectum, ut supra dictum est.
Sed secundum quodlibet obiectum vel materiam, contingit peccare mortaliter et venialiter, quodlibet enim
bonum commutabile potest homo diligere vel infra Deum, quod est peccare venialiter, vel supra Deum quod est
peccare mortaliter.
Ergo peccatum veniale et mortale non differunt genere.
AG2
Praeterea, sicut dictum est supra, peccatum mortale dicitur quod est irreparabile, peccatum autem veniale quod
est reparabile.
Sed esse irreparabile convenit peccato quod fit ex malitia, quod secundum quosdam irremissibile dicitur, esse
autem reparabile convenit peccato quod fit per infirmitatem vel ignorantiam, quod dicitur remissibile. Ergo
peccatum mortale et veniale differunt sicut peccatum quod est ex malitia commissum, vel ex infirmitate et
ignorantia. Sed secundum hoc non differunt peccata genere, sed causa, ut supra dictum est.
1003

