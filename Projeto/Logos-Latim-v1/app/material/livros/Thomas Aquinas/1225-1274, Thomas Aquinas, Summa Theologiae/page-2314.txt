Respondeo dicendum quod ad hoc quod aliquis redimat, duo requiruntur, scilicet actus solutionis, et pretium
solutum.
Si enim aliquis solvat pro redemptione alicuius rei pretium, si non est suum, sed alterius, non dicitur ipse
redimere principaliter, sed magis ille cuius est pretium. Pretium autem redemptionis nostrae est sanguis Christi,
vel vita eius corporalis quae est in sanguine, quam ipse Christus exsolvit. Unde utrumque istorum ad Christum
pertinet immediate inquantum est homo, sed ad totam trinitatem sicut ad causam primam et remotam, cuius erat
et ipsa vita Christi sicut primi auctoris, et a qua inspiratum fuit ipsi homini Christo ut pateretur pro nobis.
Et ideo esse immediate redemptorem est proprium Christi inquantum est homo, quamvis ipsa redemptio possit
attribui toti trinitati sicut primae causae.
RA1
Ad primum ergo dicendum quod Glossa sic exponit, tu, Deus veritatis, redemisti me in Christo clamante, in
manus tuas, Domine, commendo spiritum meum.
Et sic redemptio immediate pertinet ad hominem Christum, principaliter autem ad Deum.
RA2
Ad secundum dicendum quod pretium redemptionis nostrae homo Christus solvit immediate, sed de mandato
patris sicut primordialis auctoris.
RA3
Ad tertium dicendum quod passiones sanctorum proficiunt ecclesiae, non quidem per modum redemptionis, sed
per modum exhortationis et exempli, secundum illud II Cor. I, sive tribulamur pro vestra exhortatione et salute.
|a6 Articulus 6
AG1
Ad sextum sic proceditur. Videtur quod passio Christi non fuerit operata nostram salutem per modum
efficientiae. Causa enim efficiens nostrae salutis est magnitudo divinae virtutis, secundum illud Isaiae LIX, ecce,
non est abbreviata manus eius, ut salvare non possit.
Christus autem crucifixus est ex infirmitate, ut dicitur II Cor. XIII.
Non ergo passio Christi efficienter operata est salutem nostram.
AG2
Praeterea, nullum agens corporale efficienter agit nisi per contactum, unde etiam et Christus tangendo mundavit
leprosum, ut ostenderet carnem suam salutiferam virtutem habere, sicut chrysostomus dicit.
Sed passio Christi non potuit contingere omnes homines.
Ergo non potuit efficienter operari omnium hominum salutem.
AG3
Praeterea, non videtur eiusdem esse operari per modum meriti, et per modum efficientiae, quia ille qui meretur,
expectat effectum ab alio. Sed passio Christi operata est nostram salutem per modum meriti. Non ergo per
modum efficientiae.
SC
Sed contra est quod dicitur I Cor. I, quod verbum crucis his qui salvi fiunt est virtus Dei.
Sed virtus Dei efficienter operatur nostram salutem. Ergo passio Christi in cruce efficienter operata est nostram
salutem.
CO
Respondeo dicendum quod duplex est efficiens, principale, et instrumentale. Efficiens quidem principale
humanae salutis Deus est. Quia vero humanitas Christi est divinitatis instrumentum, ut supra dictum est, ex
consequenti omnes actiones et passiones Christi instrumentaliter operantur, in virtute divinitatis, ad salutem
humanam. Et secundum hoc, passio Christi efficienter causat salutem humanam.
RA1
Ad primum ergo dicendum quod passio Christi, relata ad Christi carnem, congruit infirmitati assumptae, relata
vero ad divinitatem, consequitur ex ea infinitam virtutem, secundum illud I Cor. I, quod infirmum est Dei, fortius
est hominibus; quia scilicet ipsa infirmitas Christi, inquantum est Dei, habet virtutem excedentem omnem
virtutem humanam.
RA2
Ad secundum dicendum quod passio Christi, licet sit corporalis, habet tamen spiritualem virtutem ex divinitate
unita.
Et ideo per spiritualem contactum efficaciam sortitur, scilicet per fidem et fidei sacramenta, secundum illud
apostoli, quem proposuit propitiatorem per fidem in sanguine eius.
RA3
Ad tertium dicendum quod passio Christi, secundum quod comparatur ad divinitatem eius, agit per modum
efficientiae; inquantum vero comparatur ad voluntatem animae Christi, agit per modum meriti; secundum vero
quod consideratur in ipsa carne Christi, agit per modum satisfactionis, inquantum per eam liberamur a reatu

2314

