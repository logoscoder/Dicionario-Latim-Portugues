Quod est erroneum, ut supra dictum est.
CO
Respondeo dicendum quod, sicut supra dictum est, iste terminus homo, in reduplicatione positus, potest accipi
vel ratione suppositi, vel ratione naturae. Cum ergo dicitur, Christus, secundum quod homo, est persona, si
accipiatur ratione suppositi, manifestum est quod Christus, secundum quod homo, est persona, quia suppositum
humanae naturae nihil est aliud quam persona filii Dei. Si autem accipiatur ratione naturae, sic potest intelligi
dupliciter. Uno modo, quod intelligatur quod naturae humanae competat esse in aliqua persona. Et hoc etiam
modo verum est, omne enim quod subsistit in humana natura, est persona. Alio modo potest intelligi ut naturae
humanae in Christo propria personalitas debeatur, causata ex principiis humanae naturae. Et sic Christus,
secundum quod homo, non est persona, quia humana natura non est per se seorsum existens a divina natura,
quod requirit ratio personae.
RA1
Ad primum ergo dicendum quod omni homini convenit esse personam secundum quod omne subsistens in
humana natura est persona. Sed hoc est proprium homini Christo, quod persona subsistens in humana natura eius
non sit causata ex principiis humanae naturae, sed sit aeterna. Et ideo uno modo est persona secundum quod
homo, alio modo non, ut dictum est.
RA2
Ad secundum dicendum quod substantia individua quae ponitur in definitione personae, importat substantiam
completam per se subsistentem separatim ab aliis. Alioquin, manus hominis posset dici persona cum sit
substantia quaedam individua, quia tamen est substantia individua sicut in alio existens, non potest dici persona.
Et eadem ratione nec natura humana in Christo, quae tamen potest dici individuum vel singulare quoddam.
RA3
Ad tertium dicendum quod, sicut persona significat quid completum et per se subsistens in natura rationali, ita
hypostasis, suppositum et res naturae in genere substantiae significant quiddam per se subsistens. Unde, sicut
humana natura non est per se seorsum a persona filii, ita etiam non est per se hypostasis vel suppositum vel res
naturae. Et ideo in sensu in quo negatur ista, Christus, secundum quod homo, est persona, oportet etiam negari
omnes alias.
|q17 Quaestio 17
|a0 Prologus
Deinde considerandum est de his quae pertinent ad unitatem in Christo in communi. Nam de his quae pertinent
ad unitatem vel pluralitatem in speciali, suis locis determinandum est, sicut supra determinatum est quod in
Christo non una est tantum scientia; et infra determinabitur quod in Christo non una est tantum nativitas.
Considerandum est ergo primo, de unitate Christi quantum ad esse; secundo, quantum ad velle; tertio, quantum
ad operari. Circa primum quaeruntur duo. Primo, utrum Christus sit unum vel duo. Secundo, utrum in Christo sit
tantum unum esse.
|a1 Articulus 1
AG1
Ad primum sic proceditur. Videtur quod Christus non sit unum, sed duo.
Dicit enim Augustinus, in I de Trin., quia forma Dei accepit formam servi, utrumque Deus, propter accipientem
Deum, utrumque homo, propter acceptum hominem.
Sed utrumque dici non potest ubi non sunt duo.
Ergo Christus est duo.
AG2
Praeterea, ubicumque est aliud et aliud, ibi sunt duo. Sed Christus est aliud et aliud, dicit enim Augustinus, in
enchirid., cum in forma Dei esset, formam servi accepit, utrumque unus, sed aliud propter verbum, aliud propter
hominem.
Ergo Christus est duo.
AG3
Praeterea, Christus non est tantum homo, quia, si purus homo esset, non esset Deus. Ergo est aliquid aliud quam
homo. Et ita in Christo est aliud et aliud. Ergo Christus est duo.
AG4
Praeterea, Christus est aliquid quod est pater, et est aliquid quod non est pater. Ergo Christus est aliquid et
aliquid.
Ergo Christus est duo.
AG5

2151

