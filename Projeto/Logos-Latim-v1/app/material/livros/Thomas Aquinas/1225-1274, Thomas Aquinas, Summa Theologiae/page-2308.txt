CO
Respondeo dicendum quod in ipso modo passionis Christi praefiguratus est effectus ipsius. Primo enim passio
Christi effectum salutis habuit in Iudaeis, quorum plurimi in morte Christi baptizati sunt, ut patet Act. II et IV.
Secundo vero, Iudaeis praedicantibus, effectus passionis Christi transivit ad gentes. Et ideo conveniens fuit ut
Christus a Iudaeis pati inciperet, et postea, Iudaeis tradentibus, per manus gentilium eius passio finiretur.
RA1
Ad primum ergo dicendum quod, quia Christus, ad ostendendam abundantiam caritatis suae, ex qua patiebatur,
in cruce positus veniam persecutoribus postulavit; ut huius petitionis fructus ad Iudaeos et gentiles perveniret,
voluit Christus ab utrisque pati.
RA2
Ad secundum dicendum quod passio Christi fuit sacrificii oblatio inquantum Christus propria voluntate mortem
sustinuit ex caritate. Inquantum autem a persecutoribus est passus, non fuit sacrificium, sed peccatum
gravissimum.
RA3
Ad tertium dicendum quod, sicut Augustinus dicit, Iudaei dicentes, nobis non licet interficere quemquam,
intellexerunt non sibi licere interficere quemquam propter festi diei sanctitatem, quam celebrare iam coeperant.
Vel hoc dicebant, ut chrysostomus dicit, quia volebant eum occidi, non tanquam transgressorem legis, sed
tanquam publicum hostem, quia regem se fecerat, de quo non erat eorum iudicare. Vel quia non licebat eis
crucifigere, quod cupiebant, sed lapidare, quod in stephano fecerunt. Vel melius dicendum est quod per
Romanos, quibus erant subiecti, erat eis potestas occidendi interdicta.
|a5 Articulus 5
AG1
Ad quintum sic proceditur. Videtur quod persecutores Christi eum cognoverunt.
Dicitur enim Matth. XXI, quod agricolae, videntes filium, dixerunt intra se, hic est heres, venite, occidamus eum.
Ubi dicit Hieronymus, manifestissime Dominus probat his verbis Iudaeorum principes non per ignorantiam, sed
per invidiam Dei filium crucifixisse.
Intellexerunt enim esse illum cui pater per prophetam dicit, postula a me, et dabo tibi gentes hereditatem tuam.
Ergo videtur quod cognoverunt eum esse Christum, vel filium Dei.
AG2
Praeterea, Ioan. XV Dominus dixit, nunc autem et viderunt et oderunt et me et patrem meum.
Quod autem videtur, manifeste cognoscitur. Ergo Iudaei, cognoscentes Christum, ex causa odii ei passionem
intulerunt.
AG3
Praeterea, in quodam sermone ephesini Concilii dicitur, sicut qui chartam imperialem disrumpit, tanquam
imperatoris disrumpens verbum, ad mortem adducitur, sic crucifigens Iudaeus quem viderat, poenas dabit
tanquam in ipsum Deum verbum praesumptiones iniiciens.
Hoc autem non esset si eum Dei filium esse non cognoverunt, quia ignorantia eos excusasset. Ergo videtur quod
Iudaei crucifigentes Christum cognoverunt eum esse filium Dei.
SC
Sed contra est quod dicitur I Cor. II, si cognovissent, nunquam Dominum gloriae crucifixissent.
Et Act. III dicit Petrus, Iudaeis loquens, scio quod per ignorantiam fecistis sicut et principes vestri.
Et Dominus, in cruce pendens, dixit, pater, dimitte illis, non enim sciunt quid faciunt.
CO
Respondeo dicendum quod apud Iudaeos quidam erant maiores, et quidam minores. Maiores quidem, qui eorum
principes dicebantur, cognoverunt, ut dicitur in libro quaest. Nov. Et vet. Test., sicut et Daemones cognoverunt,
eum esse Christum promissum in lege, omnia enim signa videbant in eo quae dixerant futura prophetae.
Mysterium autem divinitatis eius ignorabant, et ideo apostolus dixit quod, si cognovissent, nunquam Dominum
gloriae crucifixissent.
Sciendum tamen quod eorum ignorantia non eos excusabat a crimine, quia erat quodammodo ignorantia
affectata. Videbant enim evidentia signa ipsius divinitatis, sed ex odio et invidia Christi ea pervertebant, et verbis
eius, quibus se Dei filium fatebatur, credere noluerunt.
Unde ipse de eis dicit, Ioan. XV, si non venissem, et locutus eis non fuissem, peccatum non haberent, nunc
autem excusationem non habent de peccato suo.
Et postea subdit, si opera non fecissem in eis quae nemo alius fecit, peccatum non haberent.
Et sic ex persona eorum accipi potest quod dicitur iob XXI, dixerunt Deo, recede a nobis, scientiam viarum
tuarum nolumus.
Minores vero, idest populares, qui mysteria Scripturae non noverant, non plene cognoverunt ipsum esse nec
Christum nec filium Dei, licet aliqui eorum etiam in eum crediderint. Multitudo tamen non credidit. Et si
aliquando dubitarent an ipse esset Christus, propter signorum multitudinem, et efficaciam doctrinae, ut habetur
2308

