Alio modo, potest referri ad ipsam propriam rationem actus, prout scilicet praedestinatio importat in sui ratione
antecessionem et effectum gratuitum. Et hoc modo convenit Christo praedestinatio ratione humanae naturae, ut
dictum est.
Et secundum hoc dicitur praedestinatus secundum quod homo.
RA2
Ad secundum dicendum quod aliquid potest convenire alicui homini ratione humanae naturae dupliciter. Uno
modo, sic quod humana natura sit causa illius, sicut esse risibile convenit socrati ratione humanae naturae, ex
cuius principiis causatur.
Et hoc modo praedestinatio non convenit nec Christo nec alteri homini ratione humanae naturae. Et in hoc sensu
procedit obiectio. Alio modo dicitur aliquid convenire alicui ratione humanae naturae, cuius humana natura est
susceptiva. Et sic dicimus Christum esse praedestinatum ratione humanae naturae, quia praedestinatio refertur ad
exaltationem humanae naturae in ipso, sicut dictum est.
RA3
Ad tertium dicendum quod, sicut Augustinus dicit, in libro de praedest. Sanct., ipsa est illa ineffabiliter facta
hominis a Deo verbo susceptio singularis, ut filius hominis simul propter susceptum hominem, et filius Dei
propter suscipientem unigenitum Deum, veraciter et proprie diceretur.
Et ideo, quia illa susceptio sub praedestinatione cadit tanquam gratuita, utrumque potest dici, quod et filius Dei
praedestinatus sit esse homo, et filius hominis praedestinatus sit esse filius Dei. Quia tamen gratia non est facta
filio Dei ut esset homo, sed potius humanae naturae ut filio Dei uniretur, magis proprie potest dici quod Christus,
secundum quod homo, est praedestinatus esse filius Dei, quam quod Christus, secundum quod filius Dei, sit
praedestinatus esse homo.
|a3 Articulus 3
AG1
Ad tertium sic proceditur. Videtur quod Christi praedestinatio non sit exemplar nostrae praedestinationis.
Exemplar enim praeexistit exemplato. Nihil autem praeexistit aeterno. Cum ergo praedestinatio nostra sit
aeterna, videtur quod praedestinatio Christi non sit exemplar nostrae praedestinationis.
AG2
Praeterea, exemplar ducit in cognitionem exemplati. Sed non oportuit quod Deus duceretur in cognitionem
nostrae praedestinationis ex aliquo alio, cum dicatur Rom. VIII, quos praescivit, hos et praedestinavit.
Ergo praedestinatio Christi non est exemplar nostrae praedestinationis.
AG3
Praeterea, exemplar est conforme exemplato. Sed alterius rationis videtur esse praedestinatio Christi quam
praedestinatio nostra, quia nos praedestinamur in filios adoptivos, Christus autem est praedestinatus filius Dei in
virtute, ut dicitur Rom. I.
Ergo eius praedestinatio non est exemplar nostrae praedestinationis.
SC
Sed contra est quod dicit Augustinus, in libro de praedest. Sanct., est praeclarissimum lumen praedestinationis et
gratiae ipse salvator, ipse mediator Dei et hominum, homo Christus Iesus.
Dicitur autem lumen praedestinationis et gratiae inquantum per eius praedestinationem et gratiam manifestatur
nostra praedestinatio, quod videtur ad rationem exemplaris pertinere. Ergo praedestinatio Christi est exemplar
nostrae praedestinationis.
CO
Respondeo dicendum quod praedestinatio dupliciter potest considerari. Uno modo, secundum ipsum actum
praedestinantis. Et sic praedestinatio Christi non potest dici exemplar nostrae praedestinationis, uno enim modo,
et eodem actu aeterno, praedestinavit Deus nos et Christum. Alio modo potest praedestinatio considerari
secundum id ad quod aliquis praedestinatur, quod est praedestinationis terminus et effectus. Et secundum hoc
praedestinatio Christi est exemplar nostrae praedestinationis. Et hoc dupliciter. Primo quidem, quantum ad
bonum ad quod praedestinamur. Ipse enim praedestinatus est ad hoc quod esset Dei filius naturalis, nos autem
praedestinamur ad filiationem adoptionis, quae est quaedam participata similitudo filiationis naturalis.
Unde dicitur Rom. VIII, quos praescivit, hos et praedestinavit conformes fieri imaginis filii eius.
Alio modo, quantum ad modum consequendi istud bonum, quod est per gratiam. Quod quidem in Christo est
manifestissimum, quia natura humana in ipso, nullis suis praecedentibus meritis, unita est filio Dei.
Et de plenitudine gratiae eius nos omnes accepimus, ut dicitur Ioan. I.
RA1
Ad primum ergo dicendum, quod illa ratio procedit ex parte ipsius actus praedestinantis.
RA2
Et similiter dicendum ad secundum.
RA3

2182

