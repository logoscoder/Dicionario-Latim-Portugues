aliquid evadit subiectionem mali, et sic tendit in ipsum audacia. Invenitur ergo in passionibus irascibilis
contrarietas secundum contrarietatem boni et mali, sicut inter spem et timorem, et iterum secundum accessum et
recessum ab eodem termino, sicut inter audaciam et timorem.
RA
Et per hoc patet responsio ad obiecta.
|a3 Articulus 3
AG1
Ad tertium sic proceditur. Videtur quod omnis passio animae habeat aliquid contrarium. Omnis enim passio
animae vel est in irascibili vel in concupiscibili, sicut supra dictum est.
Sed utraeque passiones habent contrarietatem suo modo.
Ergo omnis passio animae habet contrarium.
AG2
Praeterea, omnis passio animae habet vel bonum vel malum pro obiecto, quae sunt obiecta universaliter
appetitivae partis.
Sed passioni cuius obiectum est bonum, opponitur passio cuius obiectum est malum. Ergo omnis passio habet
contrarium.
AG3
Praeterea, omnis passio animae est secundum accessum vel secundum recessum, ut dictum est.
Sed cuilibet accessui contrariatur recessus, et e converso.
SC
Sed contra, ira est quaedam passio animae.
Sed nulla passio ponitur contraria irae, ut patet in IV ethic..
Ergo non omnis passio habet contrarium.
CO
Respondeo dicendum quod singulare est in passione irae, quod non potest habere contrarium, neque secundum
accessum et recessum, neque secundum contrarietatem boni et mali. Causatur enim ira ex malo difficili iam
iniacente. Ad cuius praesentiam, necesse est quod aut appetitus succumbat, et sic non exit terminos tristitiae,
quae est passio concupiscibilis, aut habet motum ad invadendum malum laesivum, quod pertinet ad iram. Motum
autem ad fugiendum habere non potest, quia iam malum ponitur praesens vel praeteritum.
Et sic motui irae non contrariatur aliqua passio secundum contrarietatem accessus et recessus. Similiter etiam
nec secundum contrarietatem boni et mali. Quia malo iam iniacenti opponitur bonum iam adeptum, quod iam
non potest habere rationem ardui vel difficilis. Nec post adeptionem boni remanet alius motus, nisi quietatio
appetitus in bono adepto, quae pertinet ad gaudium, quod est passio concupiscibilis. Unde motus irae non potest
habere aliquem motum animae contrarium, sed solummodo opponitur ei cessatio a motu, sicut Philosophus dicit,
in sua rhetorica, quod mitescere opponitur ei quod est irasci, quod non est oppositum contrarie, sed negative vel
privative.
RA
Et per hoc patet responsio ad obiecta.
|a4 Articulus 4
AG1
Ad quartum sic proceditur. Videtur quod non possint in aliqua potentia esse passiones specie differentes, et non
contrariae ad invicem. Passiones enim animae differunt secundum obiecta.
Obiecta autem passionum animae sunt bonum et malum, secundum quorum differentiam passiones habent
contrarietatem. Ergo nullae passiones eiusdem potentiae, non habentes contrarietatem ad invicem, differunt
specie.
AG2
Praeterea, differentia speciei est differentia secundum formam.
Sed omnis differentia secundum formam, est secundum aliquam contrarietatem, ut dicitur in X metaphys..
Ergo passiones eiusdem potentiae quae non sunt contrariae, non differunt specie.
AG3
Praeterea, cum omnis passio animae consistat in accessu vel recessu ad bonum vel ad malum, necesse videtur
quod omnis differentia passionum animae sit vel secundum differentiam boni et mali; vel secundum differentiam
accessus et recessus; vel secundum maiorem vel minorem accessum aut recessum. Sed primae duae differentiae
inducunt contrarietatem in passionibus animae, ut dictum est.
Tertia autem differentia non diversificat speciem, quia sic essent infinitae species passionum animae.
Ergo non potest esse quod passiones eiusdem potentiae animae differant specie, et non sint contrariae.
SC

706

