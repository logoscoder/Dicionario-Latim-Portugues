Sed communia pertinent ad iustitiam legalem. Ergo iustitia distributiva non est species iustitiae particularis, sed
iustitiae legalis.
AG5
Praeterea, unum et multa non diversificant speciem virtutis.
Sed iustitia commutativa consistit in hoc quod aliquid redditur uni; iustitia vero distributiva in hoc quod aliquid
datur multis. Ergo non sunt diversae species iustitiae.
SC
Sed contra est quod Philosophus, in V ethic., ponit duas partes iustitiae, et dicit quod una est directiva in
distributionibus, alia in commutationibus.
CO
Respondeo dicendum quod, sicut dictum est, iustitia particularis ordinatur ad aliquam privatam personam, quae
comparatur ad communitatem sicut pars ad totum. Potest autem ad aliquam partem duplex ordo attendi. Unus
quidem partis ad partem, cui similis est ordo unius privatae personae ad aliam. Et hunc ordinem dirigit
commutativa iustitia, quae consistit in his quae mutuo fiunt inter duas personas ad invicem. Alius ordo attenditur
totius ad partes, et huic ordini assimilatur ordo eius quod est commune ad singulas personas. Quem quidem
ordinem dirigit iustitia distributiva, quae est distributiva communium secundum proportionalitatem. Et ideo duae
sunt iustitiae species, scilicet commutativa et distributiva.
RA1
Ad primum ergo dicendum quod sicut in largitionibus privatarum personarum commendatur moderatio, effusio
vero culpatur; ita etiam in distributione communium bonorum est moderatio servanda, in quo dirigit iustitia
distributiva.
RA2
Ad secundum dicendum quod sicut pars et totum quodammodo sunt idem, ita id quod est totius quodammodo est
partis. Et ita cum ex bonis communibus aliquid in singulos distribuitur, quilibet aliquo modo recipit quod suum
est.
RA3
Ad tertium dicendum quod actus distributionis quae est communium bonorum pertinet solum ad praesidentem
communibus bonis, sed tamen iustitia distributiva est et in subditis, quibus distribuitur, inquantum scilicet sunt
contenti iusta distributione. Quamvis etiam distributio quandoque fiat bonorum communium non quidem civitati,
sed uni familiae, quorum distributio fieri potest auctoritate alicuius privatae personae.
RA4
Ad quartum dicendum quod motus accipiunt speciem a termino ad quem. Et ideo ad iustitiam legalem pertinet
ordinare ea quae sunt privatarum personarum in bonum commune, sed ordinare e converso bonum commune ad
personas particulares per distributionem est iustitiae particularis.
RA5
Ad quintum dicendum quod iustitia distributiva et commutativa non solum distinguuntur secundum unum et
multa, sed secundum diversam rationem debiti, alio enim modo debetur alicui id quod est commune, alio modo
id quod est proprium.
|a2 Articulus 2
AG1
Ad secundum sic proceditur. Videtur quod medium eodem modo accipiatur in iustitia distributiva et
commutativa.
Utraque enim sub iustitia particulari continetur, ut dictum est.
Sed in omnibus temperantiae vel fortitudinis partibus accipitur uno modo medium. Ergo etiam eodem modo est
accipiendum medium in iustitia distributiva et commutativa.
AG2
Praeterea, forma virtutis moralis in medio consistit quod secundum rationem determinatur. Cum ergo unius
virtutis sit una forma, videtur quod in utraque sit eodem modo medium accipiendum.
AG3
Praeterea, in iustitia distributiva accipitur medium attendendo diversam dignitatem personarum. Sed dignitas
personarum attenditur etiam in commutativa iustitia, sicut in punitionibus, plus enim punitur qui percussit
principem quam qui percussit privatam personam. Ergo eodem modo accipitur medium in utraque iustitia.
SC
Sed contra est quod Philosophus dicit, in V ethic., quod in iustitia distributiva accipitur medium secundum
geometricam proportionalitatem, in commutativa autem secundum arithmeticam.
CO
Respondeo dicendum quod, sicut dictum est, in distributiva iustitia datur aliquid alicui privatae personae
inquantum id quod est totius est debitum parti. Quod quidem tanto maius est quanto ipsa pars maiorem

1477

