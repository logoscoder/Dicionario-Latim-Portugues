AG3
Praeterea, stellae quae non sunt in caelo, sed in aere, dicuntur stellae comatae, quae non apparent in nativitatibus
regum, sed magis sunt indicia mortis eorum. Sed illa stella designabat regis nativitatem, unde magi dicunt,
Matth. II, ubi est qui natus est rex Iudaeorum? vidimus enim stellam eius in oriente.
Ergo videtur quod fuerit de caelestibus stellis.
SC
Sed contra est quod Augustinus dicit, in libro contra faustum, non ex illis erat stellis quae ab initio creaturae
itinerum suorum ordinem sub creatoris lege custodiunt, sed, novo virginis partu, novum sidus apparuit.
CO
Respondeo dicendum quod, sicut chrysostomus dicit, super Matth., quod illa stella quae magis apparuit non
fuerit una caelestium stellarum, multipliciter manifestum est. Primo quidem, quia nulla alia stellarum hac via
incedit. Haec enim stella ferebatur a septentrione in meridiem, ita enim iacet Iudaea ad persidem, unde magi
venerunt. Secundo, apparet hoc ex tempore. Non enim solum apparebat in nocte, sed etiam in media die. Quod
non est virtutis stellae, sed nec etiam lunae. Tertio, quia quandoque apparebat et quandoque occultabatur. Cum
enim intraverunt ierosolymam, occultavit seipsam, deinde, ubi Herodem reliquerunt, monstravit seipsam. Quarto,
quia non habebat continuum motum, sed, cum oportebat ire magos, ibat; quando autem oportebat stare, stabat;
sicut et de columna nubis erat in deserto.
Quinto, quia non sursum manens partum virginis demonstrabat, sed deorsum descendens hoc faciebat.
Dicitur enim Matth. II quod stella quam viderant in oriente, antecedebat eos, usque dum veniens staret supra ubi
erat puer.
Ex quo patet quod verbum magorum dicentium, vidimus stellam eius in oriente, non est sic intelligendum quasi
ipsis in oriente positis stella apparuerit existens in terra Iuda, sed quia viderunt eam in oriente existentem, et
praecessit eos usque in Iudaeam (quamvis hoc a quibusdam sub dubio relinquatur)p non autem potuisset
distincte domum demonstrare nisi esset terrae vicina. Et, sicut ipse dicit, hoc non videtur proprium esse stellae,
sed virtutis cuiusdam rationalis. Unde videtur quod haec stella virtus invisibilis fuisset in talem apparentiam
transformata.
Unde quidam dicunt quod, sicut spiritus sanctus descendit super baptizatum Dominum in specie columbae, ita
apparuit magis in specie stellae.
Alii vero dicunt quod Angelus qui apparuit pastoribus in specie humana, apparuit magis in specie stellae.
Probabilius tamen videtur quod fuerit stella de novo creata, non in caelo, sed in aere vicino terrae, quae
secundum Dei voluntatem movebatur.
Unde leo Papa dicit, in sermone epiphaniae, tribus magis in regione orientis stella novae claritatis apparuit, quae,
illustrior ceteris pulchriorque sideribus, in se intuentium oculos animosque converteret, ut confestim adverteretur
non esse otiosum quod tam insolitum videbatur.
RA1
Ad primum ergo dicendum quod caelum in sacra Scriptura quandoque dicitur aer, secundum illud, volucres caeli
et pisces maris.
RA2
Ad secundum dicendum quod ipsi caelestes Angeli ex suo officio habent ut ad nos descendant, in ministerium
missi. Sed stellae caelestes suum situm non mutant. Unde non est similis ratio.
RA3
Ad tertium dicendum quod, sicut stella non est secuta motum stellarum caelestium, ita nec stellarum comatarum,
quae nec de die apparent, nec cursum suum ordinatum mutant. Et tamen non omnino aberat significatio
cometarum. Quia caeleste regnum Christi comminuit et consumpsit universa regna terrae, et ipsum stabit in
aeternum, ut dicitur Dan. II.
|a8 Articulus 8
AG1
Ad octavum sic proceditur. Videtur quod magi non convenienter venerunt ad Christum adorandum et
venerandum. Unicuique enim regi reverentia debetur a suis subiectis. Magi autem non erant de regno Iudaeorum.
Ergo, cum ex visione stellae cognoverunt natum esse regem Iudaeorum, videtur quod inconvenienter venerunt ad
eum adorandum.
AG2
Praeterea, stultum est, vivente rege aliquo, extraneum regem annuntiare. Sed in regno Iudaeae regnabat Herodes.
Ergo stulte fecerunt magi regis nativitatem annuntiantes.
AG3
Praeterea, certius est caeleste indicium quam humanum. Sed magi ducatu caelestis indicii ab oriente venerant in
Iudaeam. Stulte ergo egerunt praeter ducatum stellae humanum indicium requirendo, dicentes, ubi est qui natus
est rex Iudaeorum?
AG4
2244

