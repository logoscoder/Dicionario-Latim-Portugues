Nam, sicut Philosophus dicit in I rhetoric., delectatio est quidam motus animae, et constitutio simul tota et
sensibilis in naturam existentem.
Ad cuius intellectum, considerandum est quod, sicut contingit in rebus naturalibus aliqua consequi suas
perfectiones naturales, ita hoc contingit in animalibus. Et quamvis moveri ad perfectionem non sit totum simul,
tamen consequi naturalem perfectionem est totum simul. Haec autem est differentia inter animalia et alias res
naturales, quod aliae res naturales, quando constituuntur in id quod convenit eis secundum naturam, hoc non
sentiunt, sed animalia hoc sentiunt. Et ex isto sensu causatur quidam motus animae in appetitu sensitivo, et iste
motus est delectatio.
Per hoc ergo quod dicitur quod delectatio est motus animae, ponitur in genere. Per hoc autem quod dicitur
constitutio in existentem naturam, idest in id quod existit in natura rei, ponitur causa delectationis, scilicet
praesentia connaturalis boni. Per hoc autem quod dicitur simul tota, ostendit quod constitutio non debet accipi
prout est in constitui, sed prout est in constitutum esse, quasi in termino motus, non enim delectatio est generatio,
ut Plato posuit, sed magis consistit in factum esse, ut dicitur in VII ethic..
Per hoc autem quod dicitur sensibilis, excluduntur perfectiones rerum insensibilium, in quibus non est delectatio.
Sic ergo patet quod, cum delectatio sit motus in appetitu animali consequens apprehensionem sensus, delectatio
est passio animae.
RA1
Ad primum ergo dicendum quod operatio connaturalis non impedita, est perfectio secunda, ut habetur in II de
anima.
Et ideo, quando constituitur res in propria operatione connaturali et non impedita, sequitur delectatio, quae
consistit in perfectum esse, ut dictum est.
Sic ergo cum dicitur quod delectatio est operatio, non est praedicatio per essentiam, sed per causam.
RA2
Ad secundum dicendum quod in animali duplex motus considerari potest, unus secundum intentionem finis, qui
pertinet ad appetitum, alius secundum executionem, qui pertinet ad exteriorem operationem licet ergo in eo qui
iam consecutus est bonum in quo delectatur, cesset motus executionis, quo tenditur ad finem; non tamen cessat
motus appetitivae partis, quae, sicut prius desiderabat non habitum, ita postea delectatur in habito. Licet enim
delectatio sit quies quaedam appetitus, considerata praesentia boni delectantis, quod appetitui satisfacit; tamen
adhuc remanet immutatio appetitus ab appetibili, ratione cuius delectatio motus quidam est.
RA3
Ad tertium dicendum quod, quamvis nomen passionis magis proprie conveniat passionibus corruptivis et in
malum tendentibus, sicut sunt aegritudines corporales, et tristitia et timor in anima; tamen etiam in bonum
ordinantur aliquae passiones, ut supra dictum est.
Et secundum hoc delectatio dicitur passio.
|a2 Articulus 2
AG1
Ad secundum sic proceditur. Videtur quod delectatio sit in tempore.
Delectatio enim est motus quidam, ut in I rhetoric. Philosophus dicit.
Sed motus omnis est in tempore. Ergo delectatio est in tempore.
AG2
Praeterea, diuturnum, vel morosum, dicitur aliquid secundum tempus.
Sed aliquae delectationes dicuntur morosae.
Ergo delectatio est in tempore.
AG3
Praeterea, passiones animae sunt unius generis. Sed aliquae passiones animae sunt in tempore. Ergo et delectatio.
SC
Sed contra est quod Philosophus dicit, in X ethic., quod secundum nullum tempus accipiet quis delectationem.
CO
Respondeo dicendum quod aliquid contingit esse in tempore dupliciter, uno modo, secundum se; alio modo, per
aliud, et quasi per accidens. Quia enim tempus est numerus successivorum, illa secundum se dicuntur esse in
tempore, de quorum ratione est successio, vel aliquid ad successionem pertinens, sicut motus, quies, locutio, et
alia huiusmodi. Secundum aliud vero, et non per se, dicuntur esse in tempore illa de quorum ratione non est
aliqua successio, sed tamen alicui successivo subiacent. Sicut esse hominem de sui ratione non habet
successionem, non enim est motus, sed terminus motus vel mutationis, scilicet generationis ipsius, sed quia
humanum esse subiacet causis transmutabilibus, secundum hoc esse hominem est in tempore.
Sic igitur dicendum est quod delectatio secundum se quidem non est in tempore, est enim delectatio in bono iam
adepto, quod est quasi terminus motus. Sed si illud bonum adeptum transmutationi subiaceat, erit delectatio per
accidens in tempore. Si autem sit omnino intransmutabile, delectatio non erit in tempore nec per se, nec per
accidens.
734

