Dictum est enim quod tristitia est bonum secundum cognitionem et recusationem mali.
Quae quidem duo in dolore corporali, attestantur bonitati naturae, ex qua provenit quod sensus sentit, et natura
refugit laesivum, quod causat dolorem. In interiori vero tristitia, cognitio mali quandoque quidem est per rectum
iudicium rationis; et recusatio mali est per voluntatem bene dispositam detestantem malum. Omne autem bonum
honestum ex his duobus procedit, scilicet ex rectitudine rationis et voluntatis. Unde manifestum est quod tristitia
potest habere rationem boni honesti.
RA1
Ad primum ergo dicendum quod omnes passiones animae regulari debent secundum regulam rationis, quae est
radix boni honesti.
Quam transcendit immoderata tristitia, de qua loquitur Augustinus.
Et ideo recedit a ratione boni honesti.
RA2
Ad secundum dicendum quod, sicut tristitia de malo procedit ex voluntate et ratione recta, quae detestatur
malum; ita tristitia de bono procedit ex ratione et voluntate perversa, quae detestatur bonum. Et ideo talis tristitia
impedit laudem vel meritum boni honesti, sicut cum quis facit cum tristitia eleemosynam.
RA3
Ad tertium dicendum quod aliqua praesentialiter eveniunt, quae non fiunt Deo volente, sed Deo permittente,
sicut peccata.
Unde voluntas repugnans peccato existenti vel in se vel in alio, non discordat a voluntate Dei. Mala vero
poenalia praesentialiter contingunt, etiam Deo volente. Non tamen exigitur ad rectitudinem voluntatis, quod ea
secundum se homo velit, sed solum quod non contranitatur ordini divinae iustitiae, ut supra dictum est.
|a3 Articulus 3
AG1
Ad tertium sic proceditur. Videtur quod tristitia non possit esse bonum utile.
Dicitur enim Eccli. XXX, multos occidit tristitia, et non est utilitas in illa.
AG2
Praeterea, electio est de eo quod est utile ad finem aliquem.
Sed tristitia non est eligibilis, quinimmo idem sine tristitia, quam cum tristitia, est magis eligendum, ut dicitur in
III topic..
Ergo tristitia non est bonum utile.
AG3
Praeterea, omnis res est propter suam operationem, ut dicitur in II de coelo.
Sed tristitia impedit operationem, ut dicitur in X ethic..
Ergo tristitia non habet rationem boni utilis.
SC
Sed contra, sapiens non quaerit nisi utilia. Sed sicut dicitur Eccle. VII, cor sapientum ubi tristitia, et cor
stultorum ubi laetitia.
Ergo tristitia est utilis.
CO
Respondeo dicendum quod ex malo praesenti insurgit duplex appetitivus motus. Unus quidem est quo appetitus
contrariatur malo praesenti. Et ex ista parte tristitia non habet utilitatem, quia id quod est praesens, non potest
non esse praesens.
Secundus motus consurgit in appetitu ad fugiendum vel repellendum malum contristans. Et quantum ad hoc,
tristitia habet utilitatem, si sit de aliquo quod est fugiendum. Est enim aliquid fugiendum dupliciter. Uno modo,
propter seipsum, ex contrarietate quam habet ad bonum; sicut peccatum. Et ideo tristitia de peccato utilis est ad
hoc quod homo fugiat peccatum, sicut apostolus dicit, II ad Cor. VII, gaudeo, non quia contristati estis, sed quia
contristati estis ad poenitentiam.
Alio modo est aliquid fugiendum, non quia sit secundum se malum, sed quia est occasio mali; dum vel homo
nimis inhaeret ei per amorem, vel etiam ex hoc praecipitatur in aliquod malum, sicut patet in bonis temporalibus.
Et secundum hoc, tristitia de bonis temporalibus potest esse utilis, sicut dicitur Eccle. VII, melius est ire ad
domum luctus quam ad domum convivii, in illa enim finis cunctorum admonetur hominum.
Ideo autem tristitia in omni fugiendo est utilis, quia geminatur fugiendi causa. Nam ipsum malum secundum se
fugiendum est, ipsam autem tristitiam secundum se omnes fugiunt, sicut etiam bonum omnes appetunt, et
delectationem de bono. Sicut ergo delectatio de bono facit ut bonum avidius quaeratur, ita tristitia de malo facit
ut malum vehementius fugiatur.
RA1
Ad primum ergo dicendum quod auctoritas illa intelligitur de immoderata tristitia, quae animum absorbet.
Huiusmodi enim tristitia immobilitat animum, et impedit fugam mali, ut supra dictum est.
RA2
773

