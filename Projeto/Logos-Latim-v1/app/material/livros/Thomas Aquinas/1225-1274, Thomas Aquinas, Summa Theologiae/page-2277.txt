Praeterea, Christus venit ad hoc ut per fidem homines salvaret, secundum illud Heb. XII, aspicientes in auctorem
fidei et consummatorem, Iesum.
Sed miracula diminuunt meritum fidei, unde Dominus dicit, Ioan. IV, nisi signa et prodigia videritis, non
creditis.
Ergo videtur quod Christus non debuerit miracula facere.
SC
Sed contra est quod ex persona adversariorum dicitur, Ioan. XI, quid facimus, quia hic homo multa signa facit?
CO
Respondeo dicendum quod divinitus conceditur homini miracula facere, propter duo. Primo quidem, et
principaliter, ad confirmandam veritatem quam aliquis docet. Quia enim ea quae sunt fidei humanam rationem
excedunt, non possunt per rationes humanas probari, sed oportet quod probentur per argumentum divinae
virtutis, ut, dum aliquis facit opera quae solus Deus facere potest, credantur ea quae dicuntur esse a Deo; sicut,
cum aliquis defert litteras anulo regis signatas, creditur ex voluntate regis processisse quod in illis continetur.
Secundo, ad ostendendum praesentiam Dei in homine per gratiam spiritus sancti, ut dum scilicet homo facit
opera Dei, credatur Deus habitare in eo per gratiam.
Unde dicitur, Galat. III, qui tribuit vobis spiritum, et operatur virtutes in vobis.
Utrumque autem circa Christum erat hominibus manifestandum, scilicet quod Deus esset in eo per gratiam, non
adoptionis, sed unionis; et quod eius supernaturalis doctrina esset a Deo. Et ideo convenientissimum fuit ut
miracula faceret.
Unde ipse dicit, Ioan. X, si mihi non vultis credere, operibus credite.
Et Ioan. V, opera quae dedit mihi pater ut faciam, ipsa sunt quae testimonium perhibent de me.
RA1
Ad primum ergo dicendum quod hoc quod dicit, signum non dabitur ei nisi signum ionae, sic intelligendum est,
ut chrysostomus dicit, quod tunc non acceperunt tale signum quale petebant, scilicet de caelo, non quod nullum
signum eis dederit. Vel, quia signa faciebat, non propter eos, quos sciebat lapideos esse, sed ut alios emundaret.
Et ideo non eis, sed aliis illa signa dabantur.
RA2
Ad secundum dicendum quod, licet Christus venerit in infirmitate carnis, quod manifestatur per passiones, venit
tamen in virtute Dei. Quod erat manifestandum per miracula.
RA3
Ad tertium dicendum quod miracula intantum diminuunt meritum fidei, inquantum per hoc ostenditur duritia
eorum qui nolunt credere ea quae Scripturis divinis probantur, nisi per miracula.
Et tamen melius est eis ut vel per miracula convertantur ad fidem quam quod omnino in infidelitate permaneant.
Dicitur enim I Cor. XIV, quod signa data sunt infidelibus, ut scilicet convertantur ad fidem.
|a2 Articulus 2
AG1
Ad secundum sic proceditur. Videtur quod Christus non fecerit miracula virtute divina. Virtus enim divina est
omnipotens. Sed videtur quod Christus non fuerit omnipotens in miraculis faciendis, dicitur enim marci VI, quod
non poterat ibi, scilicet in patria sua, ullam virtutem facere.
Ergo videtur quod non fecerit miracula virtute divina.
AG2
Praeterea, Dei non est orare. Sed Christus aliquando in miraculis faciendis orabat, ut patet in suscitatione Lazari,
Ioan. XI; et in multiplicatione panum, ut patet Matth. XIV.
Ergo videtur quod non fecerit miracula virtute divina.
AG3
Praeterea, ea quae virtute divina fiunt, non possunt virtute alicuius creaturae fieri. Sed ea quae Christus faciebat,
poterant etiam fieri virtute alicuius creaturae, unde et Pharisaei dicebant quod in beelzebub, principe
Daemoniorum, eiiciebat Daemonia.
Ergo videtur quod Christus non fecerit miracula virtute divina.
SC
Sed contra est quod Dominus dicit, Ioan. XIV, pater, in me manens, ipse facit opera.
CO
Respondeo dicendum quod, sicut in prima parte habitum est, vera miracula sola virtute divina fieri possunt, quia
solus Deus potest mutare naturae ordinem, quod pertinet ad rationem miraculi.
Unde leo Papa dicit, in epistola ad flavianum, quod, cum in Christo sint duae naturae, una earum est, scilicet
divina, quae fulget miraculis; altera, scilicet humana, quae succumbit iniuriis; et tamen una earum agit cum
communicatione alterius, inquantum scilicet humana natura est instrumentum divinae actionis, et actio humana
virtutem accepit a natura divina, sicut supra habitum est.
RA1
2277

