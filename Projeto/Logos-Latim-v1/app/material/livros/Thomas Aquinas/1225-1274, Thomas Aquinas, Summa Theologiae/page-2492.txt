propriam speciem. Et ideo dicendum quod, manentibus dimensionibus quae prius fuerunt, fit miraculose
quaedam immutatio circa alia accidentia, puta figuram et colorem et alia huiusmodi, ut videatur caro vel sanguis,
aut etiam puer. Et, sicut prius dictum est, hoc non est deceptio, quia fit in figuram cuiusdam veritatis, scilicet ad
ostendendum per hanc miraculosam apparitionem quod in hoc sacramento est vere corpus Christi et sanguis. Et
sic patet quod, remanentibus dimensionibus, quae sunt fundamenta aliorum accidentium, ut infra dicetur,
remanet vere corpus Christi in hoc sacramento.
RA1
Ad primum ergo dicendum quod, facta tali apparitione, species sacramentales quandoque quidem totaliter
manent in seipsis, quandoque autem secundum illud quod est principale in eis, ut dictum est.
RA2
Ad secundum dicendum quod in huiusmodi apparitionibus, sicut dictum est, non videtur propria species Christi,
sed species miraculose formata vel in oculis intuentium, vel etiam in ipsis sacramentalibus dimensionibus, ut
dictum est.
RA3
Ad tertium dicendum quod dimensiones panis et vini consecrati manent, immutatione circa eas miraculose facta
quantum ad alia accidentia, ut dictum est.
|q77 Quaestio 77
|a0 Prologus
Deinde considerandum est de accidentibus remanentibus in hoc sacramento. Et circa hoc quaeruntur octo. Primo,
utrum accidentia quae remanent, sint sine subiecto. Secundo, utrum quantitas dimensiva sit subiectum aliorum
accidentium. Tertio, utrum huiusmodi accidentia possint immutare aliquod corpus extrinsecum. Quarto, utrum
possint corrumpi. Quinto, utrum ex eis possit aliquid generari. Sexto, utrum possint nutrire. Septimo, de
fractione panis consecrati. Octavo, utrum vino consecrato possit aliquid admisceri.
|a1 Articulus 1
AG1
Ad primum sic proceditur. Videtur quod accidentia non remaneant in hoc sacramento sine subiecto. Nihil enim
inordinatum aut fallax debet esse in hoc sacramento veritatis. Sed accidentia esse sine subiecto est contra rerum
ordinem, quem Deus naturae indidit.
Videtur etiam ad quandam fallaciam pertinere, cum accidentia sint signa naturae subiecti.
Ergo in hoc sacramento non sunt accidentia sine subiecto.
AG2
Praeterea, fieri non potest, etiam miraculose, quod definitio rei ab ea separetur; vel quod uni rei conveniat
definitio alterius, puta quod homo, manens homo, sit animal irrationale. Ad hoc enim sequeretur contradictoria
esse simul, hoc enim quod significat nomen rei, est definitio, ut dicitur in IV metaphys..
Sed ad definitionem accidentis pertinet quod sit in subiecto, ad definitionem vero substantiae, quod per se
subsistat non in subiecto. Non potest ergo miraculose fieri quod in hoc sacramento sint accidentia sine subiecto.
AG3
Praeterea, accidens individuatur ex subiecto. Si ergo accidentia remanent in hoc sacramento sine subiecto, non
erunt individua, sed universalia. Quod patet esse falsum, quia sic non essent sensibilia, sed intelligibilia tantum.
AG4
Praeterea, accidentia per consecrationem huius sacramenti non adipiscuntur aliquam compositionem. Sed ante
consecrationem non erant composita neque ex materia et forma, neque ex quo est et quod est. Ergo etiam post
consecrationem non sunt composita altero horum modorum. Quod est inconveniens, quia sic essent simpliciora
quam Angeli; cum tamen haec accidentia sint sensibilia. Non ergo accidentia remanent in hoc sacramento sine
subiecto.
SC
Sed contra est quod Gregorius dicit, in homilia paschali, quod species sacramentales sunt illarum rerum vocabula
quae ante fuerunt, scilicet panis et vini.
Et ita, cum non remaneat substantia panis et vini, videtur quod huiusmodi species sint sine subiecto.
CO
Respondeo dicendum quod accidentia panis et vini, quae sensu deprehenduntur in hoc sacramento remanere post
consecrationem, non sunt sicut in subiecto in substantia panis et vini, quae non remanet, ut supra habitum est.
Neque etiam in forma substantiali, quae non manet; et, si remaneret, subiectum esse non posset, ut patet per
boetium, in libro de Trin..
Manifestum est etiam quod huiusmodi accidentia non sunt in substantia corporis et sanguinis Christi sicut in
subiecto, quia substantia humani corporis nullo modo potest his accidentibus affici; neque etiam est possibile
quod corpus Christi, gloriosum et impassibile existens, alteretur ad suscipiendas huiusmodi qualitates.
2492

