Praeterea, corpus maioris quantitatis non potest totum contineri sub minoris quantitatis mensura. Sed mensura
panis et vini consecrati est multo minor quam propria mensura corporis Christi.
Non potest ergo esse quod totus Christus sit sub hoc sacramento.
SC
Sed contra est quod Ambrosius dicit, in libro de offic., in illo sacramento Christus est.
CO
Respondeo dicendum quod omnino necesse est confiteri secundum fidem catholicam quod totus Christus sit in
hoc sacramento.
Sciendum tamen quod aliquid Christi est in hoc sacramento dupliciter, uno modo, quasi ex VI sacramenti; alio
modo, ex naturali concomitantia. Ex VI quidem sacramenti, est sub speciebus huius sacramenti id in quod directe
convertitur substantia panis et vini praeexistens, prout significatur per verba formae, quae sunt effectiva in hoc
sacramento sicut et in ceteris, puta cum dicitur, hoc est corpus meum, hic est sanguis meus.
Ex naturali autem concomitantia est in hoc sacramento illud quod realiter est coniunctum ei in quod praedicta
conversio terminatur. Si enim aliqua duo sunt realiter coniuncta, ubicumque est unum realiter, oportet et aliud
esse, sola enim operatione animae discernuntur quae realiter sunt coniuncta.
RA1
Ad primum ergo dicendum quod, quia conversio panis et vini non terminatur ad divinitatem vel animam Christi,
consequens est quod divinitas vel anima Christi non sit in hoc sacramento ex VI sacramenti, sed ex reali
concomitantia. Quia enim divinitas corpus assumptum nunquam deposuit, ubicumque est corpus Christi, necesse
est et eius divinitatem esse. Et ideo in hoc sacramento necesse est esse divinitatem Christi concomitantem eius
corpus.
Unde in symbolo ephesino legitur, participes efficimur corporis et sanguinis Christi, non ut communem carnem
percipientes, nec viri sanctificati et verbo coniuncti secundum dignitatis unitatem, sed vere vivificatricem, et
ipsius verbi propriam factam.
Anima vero realiter separata fuit a corpore, ut supra dictum est.
Et ideo, si in illo triduo mortis fuisset hoc sacramentum celebratum, non fuisset ibi anima, nec ex VI sacramenti
nec ex reali concomitantia. Sed quia Christus resurgens ex mortuis iam non moritur, ut dicitur Rom. VI, anima
eius semper est realiter corpori unita.
Et ideo in hoc sacramento corpus quidem Christi est ex VI sacramenti, anima autem ex reali concomitantia.
RA2
Ad secundum dicendum quod ex VI sacramenti sub hoc sacramento continetur, quantum ad species panis, non
solum caro, sed totum corpus Christi, idest ossa et nervi et alia huiusmodi. Et hoc apparet ex forma huius
sacramenti, in qua non dicitur, haec est caro mea, sed, hoc est corpus meum.
Et ideo, cum Dominus dixit, Ioan. VI, caro mea vere est cibus, caro ponitur ibi pro toto corpore, quia, secundum
consuetudinem humanam, videtur esse magis manducationi accommodata, prout scilicet homines carnibus
animalium vescuntur communiter, non ossibus vel aliis huiusmodi.
RA3
Ad tertium dicendum quod, sicut dictum est, facta conversione panis in corpus Christi vel vini in sanguinem,
accidentia utriusque remanent. Ex quo patet quod dimensiones panis vel vini non convertuntur in dimensiones
corporis Christi, sed substantia in substantiam. Et sic substantia corporis Christi vel sanguinis est in hoc
sacramento ex VI sacramenti, non autem dimensiones corporis vel sanguinis Christi. Unde patet quod corpus
Christi est in hoc sacramento per modum substantiae, et non per modum quantitatis. Propria autem totalitas
substantiae continetur indifferenter in parva vel magna quantitate, sicut tota natura aeris in magno vel parvo aere,
et tota natura hominis in magno vel parvo homine. Unde et tota substantia corporis Christi et sanguinis
continetur in hoc sacramento post consecrationem, sicut ante consecrationem continebatur ibi substantia panis et
vini.
|a2 Articulus 2
AG1
Ad secundum sic proceditur. Videtur quod non sub utraque specie huius sacramenti totus Christus contineatur.
Hoc enim sacramentum ad salutem fidelium ordinatur, non virtute specierum, sed virtute eius quod sub
speciebus continetur, quia species erant etiam ante consecrationem, ex qua est virtus huius sacramenti.
Si ergo nihil continetur sub una specie quod non contineatur sub alia, et totus Christus continetur sub utraque,
videtur quod altera illarum superfluat in hoc sacramento.
AG2
Praeterea, dictum est quod sub nomine carnis omnes aliae partes corporis continentur, sicut ossa, nervi et alia
huiusmodi.
Sed sanguis est una partium humani corporis, sicut patet per Aristotelem, in libro animalium.
Si ergo sanguis Christi continetur sub specie panis, sicut continentur ibi aliae partes corporis, non deberet
seorsum sanguis consecrari, sicut neque seorsum consecratur alia pars corporis.
2485

