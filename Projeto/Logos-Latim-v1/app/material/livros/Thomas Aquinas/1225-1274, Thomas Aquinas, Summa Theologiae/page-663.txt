dicitur consentire, sed solum rationalis natura, quae habet in potestate sua appetitivum motum, et potest ipsum
applicare vel non applicare ad hoc vel ad illud.
RA1
Ad primum ergo dicendum quod in brutis animalibus invenitur determinatio appetitus ad aliquid passive tantum.
Consensus vero importat determinationem appetitus non solum passivam, sed magis activam.
RA2
Ad secundum dicendum quod, remoto priori, removetur posterius quod proprie ex eo tantum sequitur. Si autem
aliquid ex pluribus sequi possit, non propter hoc posterius removetur, uno priorum remoto, sicut si induratio
possit fieri et a calido et frigido (nam lateres indurantur ab igne, et aqua congelata induratur ex frigore), non
oportet quod, remoto calore, removeatur induratio.
Executio autem operis non solum sequitur ex consensu, sed etiam ex impetuoso appetitu, qualis est in brutis
animalibus.
RA3
Ad tertium dicendum quod homines qui ex passione agunt, possunt passionem non sequi.
Non autem bruta animalia. Unde non est similis ratio.
|a3 Articulus 3
AG1
Ad tertium sic proceditur. Videtur quod consensus sit de fine.
Quia propter quod unumquodque, illud magis. Sed his quae sunt ad finem consentimus propter finem. Ergo fini
consentimus magis.
AG2
Praeterea, actio intemperati est finis eius, sicut et actio virtuosi est finis eius. Sed intemperatus consentit in
proprium actum. Ergo consensus potest esse de fine.
AG3
Praeterea, appetitus eorum quae sunt ad finem, est electio, ut supra dictum est.
Si igitur consensus esset solum de his quae sunt ad finem, in nullo ab electione differre videretur.
Quod patet esse falsum per Damascenum, qui dicit quod post dispositionem, quam vocaverat sententiam, fit
electio.
Non ergo consensus est solum de his quae sunt ad finem.
SC
Sed contra est quod Damascenus ibidem dicit, quod sententia, sive consensus, est quando homo disponit et amat
quod ex consilio iudicatum est.
Sed consilium non est nisi de his quae sunt ad finem.
Ergo nec consensus.
CO
Respondeo dicendum quod consensus nominat applicationem appetitivi motus ad aliquid praeexistens in
potestate applicantis in ordine autem agibilium, primo quidem oportet sumere apprehensionem finis; deinde
appetitum finis; deinde consilium de his quae sunt ad finem; deinde appetitum eorum quae sunt ad finem.
Appetitus autem in ultimum finem tendit naturaliter, unde et applicatio motus appetitivi in finem apprehensum,
non habet rationem consensus, sed simplicis voluntatis. De his autem quae sunt post ultimum finem, inquantum
sunt ad finem, sub consilio cadunt, et sic potest esse de eis consensus, inquantum motus appetitivus applicatur ad
id quod ex consilio iudicatum est. Motus vero appetitivus in finem, non applicatur consilio, sed magis consilium
ipsi, quia consilium praesupponit appetitum finis. Sed appetitus eorum quae sunt ad finem, praesupponit
determinationem consilii. Et ideo applicatio appetitivi motus ad determinationem consilii, proprie est consensus.
Unde, cum consilium non sit nisi de his quae sunt ad finem, consensus, proprie loquendo, non est nisi de his
quae sunt ad finem.
RA1
Ad primum ergo dicendum quod, sicut conclusiones scimus per principia, horum tamen non est scientia, sed
quod maius est, scilicet intellectus; ita consentimus his quae sunt ad finem propter finem, cuius tamen non est
consensus, sed quod maius est, scilicet voluntas.
RA2
Ad secundum dicendum quod intemperatus habet pro fine delectationem operis, propter quam consentit in opus,
magis quam ipsam operationem.
RA3
Ad tertium dicendum quod electio addit supra consensum quandam relationem respectu eius cui aliquid
praeeligitur, et ideo post consensum, adhuc remanet electio. Potest enim contingere quod per consilium
inveniantur plura ducentia ad finem, quorum dum quodlibet placet, in quodlibet eorum consentitur, sed ex multis
quae placent, praeaccipimus unum eligendo. Sed si inveniatur unum solum quod placeat, non differunt re

663

