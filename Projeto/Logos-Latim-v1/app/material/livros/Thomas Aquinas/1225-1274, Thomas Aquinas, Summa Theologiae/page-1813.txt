RA4
Ad quartum dicendum quod verecundia non est pars temperantiae quasi intrans essentiam eius, sed quasi
dispositive se habens ad ipsam.
Unde Ambrosius dicit, in I de offic., quod verecundia iacit prima temperantiae fundamenta, inquantum scilicet
incutit horrorem turpitudinis.
|q145 Quaestio 145
|a0 Prologus
Deinde considerandum est de honestate. Et circa hoc quaeruntur quatuor. Primo, quomodo honestum se habeat
ad virtutem. Secundo, quomodo se habeat ad decorem. Tertio, quomodo se habeat ad utile et delectabile. Quarto,
utrum honestas sit pars temperantiae.
|a1 Articulus 1
AG1
Ad primum sic proceditur. Videtur quod honestum non sit idem virtuti.
Dicit enim tullius, in sua rhetorica honestum esse quod propter se petitur.
Virtus autem non petitur propter seipsam, sed propter felicitatem, dicit enim Philosophus, in I ethic., quod
felicitas est praemium virtutis et finis.
Ergo honestum non est idem virtuti.
AG2
Praeterea, secundum Isidorum, honestas dicitur quasi honoris status.
Sed multis aliis debetur honor quam virtuti, nam virtuti proprie debetur laus, ut dicitur in I ethic..
Ergo honestas non est idem virtuti.
AG3
Praeterea, principale virtutis consistit in interiori electione, ut Philosophus dicit, in VIII ethic..
Honestas autem magis videtur ad exteriorem conversationem pertinere, secundum illud I ad Cor. XIV, omnia
honeste et secundum ordinem fiant in vobis.
Ergo honestas non est idem virtuti.
AG4
Praeterea, honestas videtur consistere in exterioribus divitiis, secundum illud Eccli. XI, bona et mala, vita et
mors, utraque a Deo sunt.
Sed in exterioribus divitiis non consistit virtus.
Ergo honestas non est idem virtuti.
SC
Sed contra est quod tullius, in I de offic. Et in II rhet., dividit honestum in quatuor virtutes principales, in quas
etiam dividitur virtus. Ergo honestum est idem virtuti.
CO
Respondeo dicendum quod, sicut Isidorus dicit, honestas dicitur quasi honoris status.
Unde ex hoc videtur aliquid dici honestum, quod est honore dignum.
Honor autem, ut supra dictum est, excellentiae debetur. Excellentia autem hominis maxime consideratur
secundum virtutem, quia est dispositio perfecti ad optimum, ut dicitur in VII physic..
Et ideo honestum, proprie loquendo, in idem refertur cum virtute.
RA1
Ad primum ergo dicendum quod, sicut Philosophus dicit, in I ethic., eorum quae propter se appetuntur, quaedam
appetuntur solum propter se, et nunquam propter aliud, sicut felicitas, quae est ultimus finis. Quaedam vero
appetuntur et propter se, inquantum habent in seipsis aliquam rationem bonitatis, etiam si nihil aliud boni per ea
nobis accideret, et tamen sunt appetibilia propter aliud, inquantum scilicet perducunt nos in aliquod bonum
perfectius.
Et hoc modo virtutes sunt propter se appetendae.
Unde tullius dicit, in II rhet., quod quiddam est quod sua VI nos allicit, et sua dignitate trahit, ut virtus, veritas,
scientia. Et hoc sufficit ad rationem honesti.
RA2
Ad secundum dicendum quod eorum quae honorantur praeter virtutem, aliquid est virtute excellentius, scilicet
Deus et beatitudo. Et huiusmodi non sunt ita nobis per experientiam nota sicut virtutes, secundum quas quotidie
operamur. Et ideo virtus magis sibi vindicat nomen honesti. Alia vero, quae sunt infra virtutem, honorantur
inquantum coadiuvant ad operationem virtutis, sicut nobilitas, potentia et divitiae.
Ut enim Philosophus dicit, in IV ethic., huiusmodi honorantur a quibusdam, sed secundum veritatem, solus
bonus est honorandus.

1813

