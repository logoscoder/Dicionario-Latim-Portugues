iucunditas vero dicitur a quibusdam specialibus laetitiae signis vel effectibus. Et tamen omnia ista nomina
videntur pertinere ad gaudium, non enim utimur eis nisi in naturis rationalibus.
|a4 Articulus 4
AG1
Ad quartum sic proceditur. Videtur quod delectatio non sit in appetitu intellectivo.
Dicit enim Philosophus, in I rhetoric., quod delectatio est motus quidam sensibilis.
Sed motus sensibilis non est in parte intellectiva.
Ergo delectatio non est in parte intellectiva.
AG2
Praeterea, delectatio est passio quaedam. Sed omnis passio est in appetitu sensitivo. Ergo delectatio non est nisi
in appetitu sensitivo.
AG3
Praeterea, delectatio est communis nobis et brutis. Ergo non est nisi in parte quae nobis et brutis communis est.
SC
Sed contra est quod in Psalmo XXXVI, dicitur, delectare in Domino.
Sed ad Deum non potest extendi appetitus sensitivus, sed solum intellectivus. Ergo delectatio potest esse in
appetitu intellectivo.
CO
Respondeo dicendum quod, sicut dictum est, delectatio quaedam sequitur apprehensionem rationis. Ad
apprehensionem autem rationis, non solum commovetur appetitus sensitivus, per applicationem ad aliquid
particulare; sed etiam appetitus intellectivus, qui dicitur voluntas. Et secundum hoc, in appetitu intellectivo, sive
in voluntate, est delectatio quae dicitur gaudium, non autem delectatio corporalis. Hoc tamen interest inter
delectationem utriusque appetitus, quod delectatio appetitus sensibilis est cum aliqua transmutatione corporali,
delectatio autem appetitus intellectivi nihil aliud est quam simplex motus voluntatis.
Et secundum hoc Augustinus dicit, in XIV de CIV. Dei, quod cupiditas et laetitia non est aliud quam voluntas in
eorum consensione quae volumus.
RA1
Ad primum ergo dicendum quod in illa definitione Philosophi, sensibile ponitur communiter pro quacumque
apprehensione.
Dicit enim Philosophus in X ethic., quod secundum omnem sensum est delectatio; similiter autem et secundum
intellectum et speculationem.
Vel potest dici quod ipse definit delectationem appetitus sensitivi.
RA2
Ad secundum dicendum quod delectatio habet rationem passionis, proprie loquendo, inquantum est cum aliqua
transmutatione corporali. Et sic non est in appetitu intellectivo, sed secundum simplicem motum, sic enim etiam
est in Deo et in Angelis.
Unde dicit Philosophus, in VII ethic., quod Deus una simplici operatione gaudet.
Et dionysius dicit, in fine cael. Hier., quod Angeli non sunt susceptibiles nostrae passibilis delectationis, sed
congaudent Deo secundum incorruptionis laetitiam.
RA3
Ad tertium dicendum quod in nobis non solum est delectatio in qua communicamus cum brutis, sed etiam in qua
communicamus cum Angelis.
Unde ibidem dionysius dicit quod sancti homines multoties fiunt in participatione delectationum angelicarum.
Et ita in nobis est delectatio non solum in appetitu sensitivo, in quo communicamus cum brutis; sed etiam in
appetitu intellectivo, in quo communicamus cum Angelis.
|a5 Articulus 5
AG1
Ad quintum sic proceditur. Videtur quod delectationes corporales et sensibiles sint maiores delectationibus
spiritualibus intelligibilibus. Omnes enim aliquam delectationem sequuntur, secundum Philosophum, in X ethic..
Sed plures sequuntur delectationes sensibiles, quam delectationes spirituales intelligibiles. Ergo delectationes
corporales sunt maiores.
AG2
Praeterea, magnitudo causae ex effectu cognoscitur.
Sed delectationes corporales habent fortiores effectus, transmutant enim corpus, et quibusdam insanias faciunt,
ut dicitur in VII ethic..
Ergo delectationes corporales sunt fortiores.
AG3

736

