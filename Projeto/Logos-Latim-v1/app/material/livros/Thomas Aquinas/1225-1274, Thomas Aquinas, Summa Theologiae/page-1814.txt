Bonus autem est aliquis secundum virtutem. Et ideo virtuti quidem debetur laus, secundum quod est appetibilis
propter aliud, honor autem, prout est appetibilis propter seipsam.
Et secundum hoc habet rationem honesti.
RA3
Ad tertium dicendum quod, sicut dictum est, honestum importat debitum honoris. Honor autem est contestatio
quaedam de excellentia alicuius, ut supra dictum est.
Testimonium autem non profertur nisi de rebus notis. Interior autem electio non innotescit homini nisi per
exteriores actus. Et ideo exterior conversatio habet rationem honesti secundum quod est demonstrativa interioris
rectitudinis. Et propter hoc, radicaliter honestas consistit in interiori electione, significative autem in exteriori
conversatione.
RA4
Ad quartum dicendum quod quia secundum vulgarem opinionem excellentia divitiarum facit hominem dignum
honore, inde est quod quandoque nomen honestatis ad exteriorem prosperitatem transfertur.
|a2 Articulus 2
AG1
Ad secundum sic proceditur. Videtur quod honestum non sit idem quod decorum. Ratio enim honesti sumitur ex
appetitu, nam honestum est quod per se appetitur. Sed decorum magis respicit aspectum, cui placet. Ergo
decorum non est idem quod honestum.
AG2
Praeterea, decor quandam claritatem requirit, quae pertinet ad rationem gloriae. Honestum autem respicit
honorem. Cum igitur honor et gloria differant, ut supra dictum est, videtur quod etiam honestum differat a
decoro.
AG3
Praeterea, honestum est idem virtuti, ut supra dictum est.
Sed aliquis decor contrariatur virtuti, unde dicitur Ezech. XVI, habens fiduciam in pulchritudine tua, fornicata es
in nomine tuo.
Ergo honestum non est idem decoro.
SC
Sed contra est quod apostolus dicit, I ad Cor. XII, quae inhonesta sunt nostra, abundantiorem honestatem habent,
honesta autem nostra nullius egent.
Vocat autem ibi inhonesta, membra turpia; honesta autem, membra pulchra.
Ergo honestum et decorum idem esse videntur.
CO
Respondeo dicendum quod, sicut accipi potest ex verbis dionysii, IV cap. De div. Nom., ad rationem pulchri,
sive decori, concurrit et claritas et debita proportio, dicit enim quod Deus dicitur pulcher sicut universorum
consonantiae et claritatis causa.
Unde pulchritudo corporis in hoc consistit quod homo habeat membra corporis bene proportionata, cum quadam
debiti coloris claritate. Et similiter pulchritudo spiritualis in hoc consistit quod conversatio hominis, sive actio
eius, sit bene proportionata secundum spiritualem rationis claritatem. Hoc autem pertinet ad rationem honesti,
quod diximus idem esse virtuti, quae secundum rationem moderatur omnes res humanas. Et ideo honestum est
idem spirituali decori.
Unde Augustinus dicit, in libro octogintatrium quaest., honestatem voco intelligibilem pulchritudinem, quam
spiritualem nos proprie dicimus.
Et postea subdit quod sunt multa pulchra visibilia, quae minus proprie honesta appellantur.
RA1
Ad primum ergo dicendum quod obiectum movens appetitum est bonum apprehensum. Quod autem in ipsa
apprehensione apparet decorum, accipitur ut conveniens et bonum, et ideo dicit dionysius, IV cap. De div. Nom.,
quod omnibus est pulchrum et bonum amabile.
Unde et ipsum honestum, secundum quod habet spiritualem decorem, appetibile redditur.
Unde et tullius dicit, in I de offic., formam ipsam, et tanquam faciem honesti vides, quae si oculis cerneretur,
mirabiles amores, ut ait Plato, excitaret sapientiae.
RA2
Ad secundum dicendum quod, sicut supra dictum est, gloria est effectus honoris, ex hoc enim quod aliquis
honoratur vel laudatur, redditur clarus in oculis aliorum. Et ideo, sicut idem est honorificum et gloriosum, ita
etiam idem est honestum et decorum.
RA3
Ad tertium dicendum quod obiectio illa procedit de pulchritudine corporali. Quamvis possit dici quod etiam
propter pulchritudinem spiritualem aliquis spiritualiter fornicatur, inquantum de ipsa honestate superbit,
secundum illud Ezech. XXVIII, elevatum est cor tuum in decore tuo, perdidisti sapientiam tuam in decore tuo.
1814

