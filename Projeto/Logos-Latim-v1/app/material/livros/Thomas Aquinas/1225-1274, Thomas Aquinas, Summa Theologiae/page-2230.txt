Gratia autem viatoris, cum sit deficiens a gratia comprehensoris, habet mensuram minorem respectu
comprehensoris. Unde manifestum est quod Christus in primo instanti suae conceptionis accepit non solum
tantam gratiam quantam comprehensores habent, sed etiam omnibus comprehensoribus maiorem. Et quia gratia
illa non fuit sine actu, consequens est quod actu fuit comprehensor, videndo Deum per essentiam clarius ceteris
creaturis.
RA1
Ad primum ergo dicendum quod, sicut supra dictum est, Christus non meruit gloriam animae, secundum quam
dicitur comprehensor, sed gloriam corporis, ad quam per suam passionem pervenit.
RA2
Unde patet responsio ad secundum.
RA3
Ad tertium dicendum quod Christus, ex hoc quod fuit Deus et homo, etiam in sua humanitate habuit aliquid prae
ceteris creaturis, ut scilicet statim a principio esset beatus.
|q35 Quaestio 35
|a0 Prologus
Consequenter, post Christi conceptionem, agendum est de eius nativitate. Et primo, quantum ad ipsam
nativitatem; secundo, quantum ad nati manifestationem. Circa primum quaeruntur octo. Primo, utrum nativitas
sit naturae, vel personae. Secundo, utrum Christo sit attribuenda alia nativitas praeter aeternam. Tertio, utrum
secundum nativitatem temporalem beata virgo sit mater eius.
Quarto, utrum debeat dici mater Dei. Quinto, utrum Christus secundum duas filiationes sit filius Dei patris et
virginis matris. Sexto, de modo nativitatis. Septimo, de loco.
Octavo, de tempore nativitatis.
|a1 Articulus 1
AG1
Ad primum sic proceditur. Videtur quod nativitas naturae conveniat magis quam personae.
Dicit enim Augustinus, in libro de fide ad Petrum, natura aeterna atque divina non posset concipi et nasci ex
humana natura, nisi secundum veritatem humanae naturae.
Sic igitur naturae divinae convenit concipi et nasci ratione humanae naturae. Multo magis igitur convenit
humanae naturae.
AG2
Praeterea, secundum Philosophum in V metaphys., nomen naturae a nascendo sumptum est.
Sed denominationes fiunt secundum similitudinis convenientiam.
Ergo videtur quod nativitas magis pertineat ad naturam quam ad personam.
AG3
Praeterea, illud proprie nascitur quod per nativitatem incipit esse. Sed per nativitatem Christi non incoepit esse
persona Christi, sed eius natura humana. Ergo videtur quod nativitas proprie pertineat ad naturam, non ad
personam.
SC
Sed contra est quod dicit Damascenus, in III libro, nativitas hypostasis est, non naturae.
CO
Respondeo dicendum quod nativitas potest attribui alicui dupliciter, uno modo, sicut subiecto; alio modo, sicut
termino.
Sicut subiecto quidem attribuitur ei quod nascitur. Hoc autem proprie est hypostasis, non natura. Cum enim nasci
sit quoddam generari, sicut generatur aliquid ad hoc quod sit, ita nascitur aliquid ad hoc quod sit. Esse autem
proprie rei subsistentis est, nam forma quae non subsistit, dicitur esse solum quia ea aliquid est. Persona autem,
vel hypostasis, significatur per modum subsistentis, natura autem significatur per modum formae in qua aliquid
subsistit. Et ideo nativitas, tanquam subiecto proprie nascendi, attribuitur personae vel hypostasi, non naturae.
Sed sicut termino, attribuitur nativitas naturae. Terminus enim generationis, et cuiuslibet nativitatis, est forma.
Natura autem per modum formae significatur.
Unde nativitas dicitur via in naturam, ut patet per Philosophum, II physic., terminatur enim naturae intentio ad
formam, seu naturam speciei.
RA1
Ad primum ergo dicendum quod, propter identitatem quae in divinis est inter naturam et hypostasim, quandoque
natura ponitur pro persona vel hypostasi.
Et secundum hoc dicit Augustinus naturam divinam esse conceptam et natam, quia scilicet persona filii est
concepta et nata secundum humanam naturam.
RA2
2230

