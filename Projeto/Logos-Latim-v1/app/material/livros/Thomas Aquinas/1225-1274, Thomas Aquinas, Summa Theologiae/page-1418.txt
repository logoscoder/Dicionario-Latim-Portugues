AG3
Praeterea, ea quorum unum ordinatur ad aliud non diversificant speciem aut substantiam habitus. Sed bonum
proprium, quod pertinet ad prudentiam simpliciter dictam, ordinatur ad bonum commune, quod pertinet ad
politicam. Ergo politica et prudentia neque differunt specie, neque secundum habitus substantiam.
SC
Sed contra est quod diversae scientiae sunt politica, quae ordinatur ad bonum commune civitatis; et oeconomica,
quae est de his quae pertinent ad bonum commune domus vel familiae; et monastica, quae est de his quae
pertinent ad bonum unius personae. Ergo pari ratione et prudentiae sunt species diversae secundum hanc
diversitatem materiae.
CO
Respondeo dicendum quod, sicut supra dictum est, species habituum diversificantur secundum diversitatem
obiecti quae attenditur penes rationem formalem ipsius. Ratio autem formalis omnium quae sunt ad finem
attenditur ex parte finis; sicut ex supradictis patet.
Et ideo necesse est quod ex relatione ad diversos fines diversificentur species habitus. Diversi autem fines sunt
bonum proprium unius, et bonum familiae, et bonum civitatis et regni. Unde necesse est quod et prudentiae
differant specie secundum differentiam horum finium, ut scilicet una sit prudentia simpliciter dicta, quae
ordinatur ad bonum proprium; alia autem oeconomica, quae ordinatur ad bonum commune domus vel familiae;
et tertia politica, quae ordinatur ad bonum commune civitatis vel regni.
RA1
Ad primum ergo dicendum quod Philosophus non intendit dicere quod politica sit idem secundum substantiam
habitus cuilibet prudentiae, sed prudentiae quae ordinatur ad bonum commune.
Quae quidem prudentia dicitur secundum communem rationem prudentiae, prout scilicet est quaedam recta ratio
agibilium, dicitur autem politica secundum ordinem ad bonum commune.
RA2
Ad secundum dicendum quod, sicut Philosophus ibidem dicit, ad bonum virum pertinet posse bene principari et
bene subiici.
Et ideo in virtute boni viri includitur etiam virtus principis.
Sed virtus principis et subditi differt specie, sicut etiam virtus viri et mulieris, ut ibidem dicitur.
RA3
Ad tertium dicendum quod etiam diversi fines quorum unus ordinatur ad alium diversificant speciem habitus,
sicut equestris et militaris et civilis differunt specie, licet finis unius ordinetur ad finem alterius. Et similiter, licet
bonum unius ordinetur ad bonum multitudinis, tamen hoc non impedit quin talis diversitas faciat habitus differre
specie. Sed ex hoc sequitur quod habitus qui ordinatur ad finem ultimum sit principalior, et imperet aliis
habitibus.
|a12 Articulus 12
AG1
Ad duodecimum sic proceditur. Videtur quod prudentia non sit in subditis, sed solum in principibus.
Dicit enim Philosophus, in III polit., quod prudentia sola est propria virtus principis, aliae autem virtutes sunt
communes subditorum et principum.
Subditi autem non est virtus prudentia, sed opinio vera.
AG2
Praeterea, in I polit. Dicitur quod servus omnino non habet quid consiliativum.
Sed prudentia facit bene consiliativos; ut dicitur in VI ethic..
Ergo prudentia non competit servis, seu subditis.
AG3
Praeterea, prudentia est praeceptiva, ut supra dictum est.
Sed praecipere non pertinet ad servos vel subditos, sed solum ad principes. Ergo prudentia non est in subditis,
sed solum in principibus.
SC
Sed contra est quod Philosophus dicit, in VI ethic., quod prudentiae politicae sunt duae species, una quae est
legum positiva, quae pertinet ad principes; alia quae retinet commune nomen politicae, quae est circa singularia.
Huiusmodi autem singularia peragere pertinet etiam ad subditos.
Ergo prudentia non solum est principum, sed etiam subditorum.
CO
Respondeo dicendum quod prudentia in ratione est. Regere autem et gubernare proprie rationis est. Et ideo
unusquisque inquantum participat de regimine et gubernatione, intantum convenit sibi habere rationem et
prudentiam. Manifestum est autem quod subditi inquantum est subditus, et servi inquantum est servus, non est
regere et gubernare, sed magis regi et gubernari. Et ideo prudentia non est virtus servi inquantum est servus, nec
subditi inquantum est subditus. Sed quia quilibet homo, inquantum est rationalis, participat aliquid de regimine
1418

