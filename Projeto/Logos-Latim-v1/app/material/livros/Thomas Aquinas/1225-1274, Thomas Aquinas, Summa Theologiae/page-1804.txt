Praeterea, illud per quod maxime receditur a peccato, non videtur esse vitiosum. Sed hoc est potissimum
remedium abstinendi a peccato, quod aliquis fugiat delectationes, quod pertinet ad insensibilitatem, dicit enim
Philosophus, in II ethic., quod abiicientes delectationem minus peccabimus.
Ergo insensibilitas non est aliquid vitiosum.
SC
Sed contra, nihil opponitur virtuti nisi vitium.
Sed insensibilitas virtuti temperantiae opponitur, ut patet per Philosophum, in II et III ethic..
Ergo insensibilitas est vitium.
CO
Respondeo dicendum quod omne illud quod contrariatur ordini naturali, est vitiosum. Natura autem
delectationem apposuit operationibus necessariis ad vitam hominis. Et ideo naturalis ordo requirit ut homo
intantum huiusmodi delectationibus utatur, quantum necessarium est saluti humanae, vel quantum ad
conservationem individui vel quantum ad conservationem speciei. Si quis ergo intantum delectationem refugeret
quod praetermitteret ea quae sunt necessaria ad conservationem naturae peccaret, quasi ordini naturali
repugnans. Et hoc pertinet ad vitium insensibilitatis. Sciendum tamen quod ab huiusmodi delectationibus
consequentibus huiusmodi operationes, quandoque laudabile, vel etiam necessarium est abstinere, propter
aliquem finem. Sicut propter sanitatem corporalem, aliqui abstinent a quibusdam delectationibus, cibis et potibus
et venereis. Et etiam propter alicuius officii executionem, sicut athletas et milites necesse est a multis
delectationibus abstinere, ut officium proprium exequantur. Et similiter poenitentes, ad recuperandam animae
sanitatem, abstinentia delectabilium quasi quadam diaeta utuntur. Et homines volentes contemplationi et rebus
divinis vacare, oportet quod se magis a carnalibus abstrahant.
Nec aliquid praedictorum ad insensibilitatis vitium pertinet, quia sunt secundum rationem rectam.
RA1
Ad primum ergo dicendum quod Daniel illa abstinentia a delectabilibus utebatur, non quasi propter se abhorrens
delectationes, ut secundum se malas, sed propter aliquem finem laudabilem, ut scilicet idoneum se ad
altitudinem contemplationis redderet, abstinendo scilicet a corporalibus delectationibus.
Unde et statim ibi subditur de revelatione facta.
RA2
Ad secundum dicendum quod, quia ratione homo uti non potest sine sensitivis potentiis, quae indigent organo
corporali, ut in primo habitum est; necesse est quod homo sustentet corpus, ad hoc quod ratione utatur.
Sustentatio autem corporis fit per operationes delectabiles. Unde non potest esse bonum rationis in homine si
abstineat ab omnibus delectabilibus. Secundum tamen quod homo in exequendo actum rationis plus vel minus
indiget corporali virtute, secundum hoc plus vel minus necesse habet delectabilibus corporalibus uti. Et ideo
homines qui hoc officium assumpserunt ut contemplationi vacent, et bonum spirituale quasi quadam spirituali
propagatione in alios transmittant, a multis delectabilibus laudabiliter abstinent, a quibus illi quibus ex officio
competit operibus corporalibus et generationi carnali vacare, laudabiliter non abstinerent.
RA3
Ad tertium dicendum quod delectatio fugienda est ad vitandum peccatum, non totaliter, sed ut non ultra
quaeratur quam necessitas requirat.
|a2 Articulus 2
AG1
Ad secundum sic proceditur. Videtur quod intemperantia non sit puerile peccatum.
Quia super illud Matth. XVIII, nisi conversi fueritis sicut parvuli etc., dicit Hieronymus quod parvulus non
perseverat in iracundia, laesus non meminit, videns pulchram mulierem non delectatur, quod contrariatur
intemperantiae.
Ergo intemperantia non est puerile peccatum.
AG2
Praeterea, pueri non habent nisi concupiscentias naturales. Sed circa naturales concupiscentias parum aliqui
peccant per intemperantiam, ut Philosophus dicit, in III ethic..
Ergo intemperantia non est peccatum puerile.
AG3
Praeterea, pueri sunt nutriendi et fovendi. Sed concupiscentia et delectatio, circa quae est intemperantia, est
semper diminuenda et extirpanda, secundum illud Coloss. III, mortificate membra vestra super terram, quae sunt
concupiscentia, etc.. Ergo intemperantia non est puerile peccatum.
SC
Sed contra est quod Philosophus dicit, in III ethic., quod nomen intemperantiae ferimus ad puerilia peccata.
CO
Respondeo dicendum quod aliquid dicitur esse puerile dupliciter.

1804

