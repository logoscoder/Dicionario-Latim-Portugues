quod nunquam fit secundum naturam, quam illud quod nunquam fuit vivum, vivificetur, quia ex non vivis
secundum naturam viva aliqua generantur.
Sed opera mortificata per poenitentiam vivificantur, ut dictum est.
Ergo multo magis opera mortua vivificantur.
AG2
Praeterea, remota causa, removetur effectus. Sed causa quare opera de genere bonorum sine caritate facta non
fuerunt viva, fuit defectus caritatis et gratiae.
Sed iste defectus tollitur per poenitentiam.
Ergo per poenitentiam opera mortua vivificantur.
AG3
Praeterea, Hieronymus dicit, si quando videris inter multa opera peccatorum facere quemquam aliqua quae iusta
sunt, non est tam iniustus Deus ut propter multa mala obliviscatur paucorum bonorum.
Sed hoc videtur maxime quando mala praeterita per poenitentiam tolluntur. Ergo videtur quod post poenitentiam
Deus remuneret priora bona in statu peccati facta, quod est ea vivificari.
SC
Sed contra est quod apostolus dicit, I Cor. XIII, si distribuero in cibos pauperum omnes facultates meas, et si
tradidero corpus meum ita ut ardeam, caritatem autem non habuero, nihil mihi prodest.
Hoc autem non esset si saltem per poenitentiam subsequentem vivificarentur. Non ergo poenitentia vivificat
opera prius mortua.
CO
Respondeo dicendum quod opus aliquod dicitur mortuum dupliciter.
Uno modo, effective, quia scilicet est causa mortis. Et secundum hoc, opera peccati dicuntur opera mortua,
secundum illud Heb. IX, sanguis Christi emundabit conscientias nostras ab operibus mortuis.
Haec igitur opera mortua non vivificantur per poenitentiam, sed magis abolentur, secundum illud Heb. VI, non
rursus iacientes fundamentum poenitentiae ab operibus mortuis.
Alio modo dicuntur opera mortua privative, scilicet quia carent vita spirituali, quae est ex caritate, per quam
anima Deo coniungitur, ex quo vivit sicut corpus per animam. Et per hunc modum etiam fides quae est sine
caritate, dicitur mortua, secundum illud Iac. II, fides sine operibus mortua est.
Et per hunc etiam modum omnia opera quae sunt bona ex genere, si sine caritate fiant, dicuntur mortua,
inquantum scilicet non procedunt ex principio vitae; sicut si dicamus sonum citharae vocem mortuam dare. Sic
igitur differentia mortis et vitae in operibus est secundum comparationem ad principium a quo procedunt. Opera
autem non possunt iterum a principio procedere, quia transeunt, et iterum eadem numero assumi non possunt.
Unde impossibile est quod opera mortua iterum fiant viva per poenitentiam.
RA1
Ad primum ergo dicendum quod in rebus naturalibus tam mortua quam mortificata carent principio vitae. Sed
opera dicuntur mortificata non ex parte principii a quo processerunt, sed ex parte impedimenti extrinseci. Mortua
autem dicuntur ex parte principii. Et ideo non est similis ratio.
RA2
Ad secundum dicendum quod opera de genere bonorum sine caritate facta dicuntur mortua propter defectum
caritatis et gratiae sicut principii. Hoc autem non praestatur eis per poenitentiam subsequentem, ut ex tali
principio procedant.
Unde ratio non sequitur.
RA3
Ad tertium dicendum quod Deus recordatur bonorum quae quis facit in statu peccati, non ut remuneret ea in vita
aeterna, quod debetur solis operibus vivis, idest ex caritate factis, sed remunerat temporali remuneratione.
Sicut Gregorius dicit, in homilia de divite et Lazaro, quod, nisi dives ille aliquod bonum egisset et in praesenti
saeculo remunerationem accepisset, nequaquam ei Abraham diceret, recepisti bona in vita tua.
Vel hoc etiam potest referri ad hoc quod patietur tolerabilius iudicium.
Unde dicit Augustinus, in libro de patientia, non possumus dicere schismatico melius fuisse ei ut, Christum
negando, nihil eorum pateretur quae passus est confitendo, ut illud quod ait apostolus, si tradidero corpus meum
ita ut ardeam, caritatem autem non habuero, nihil mihi prodest, intelligatur ad regnum caelorum obtinendum, non
ad extremi iudicii supplicium tolerabilius subeundum.
|q90 Quaestio 90
|a0 Prologus
Deinde considerandum est de partibus poenitentiae. Et primo, in generali; secundo, in speciali de singulis. Circa
primum quaeruntur quatuor. Primo, utrum poenitentia habeat partes.
Secundo, de numero partium. Tertio, quales partes sint.
Quarto, de divisione eius in partes subiectivas.
2592

