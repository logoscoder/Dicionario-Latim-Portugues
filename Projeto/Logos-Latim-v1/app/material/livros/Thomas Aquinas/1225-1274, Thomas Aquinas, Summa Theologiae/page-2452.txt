Inferiores autem ministri cooperantur sacerdoti in his quae sunt praeparatoria ad sacramenta, sicut lectores in
catechismo, exorcistae in exorcismo.
RA1
Ad primum ergo dicendum quod super immundos ministri habent operationem ministerialem et quasi
instrumentalem, sed sacerdos principalem.
RA2
Ad secundum dicendum quod lectores et exorcistae habent officium catechizandi et exorcizandi, non quidem
principaliter, sed sicut in his sacerdoti ministrantes.
RA3
Ad tertium dicendum quod multiplex est instructio. Una conversiva ad fidem.
Quam dionysius attribuit episcopo, in II cap. Eccl. Hier., et potest competere cuilibet praedicatori, vel etiam
cuilibet fideli. Secunda est instructio qua quis eruditur de fidei rudimentis, et qualiter se debeat habere in
susceptione sacramentorum. Et haec pertinet secundario quidem ad ministros, principaliter autem ad sacerdotes.
Tertia est instructio de conversatione christianae vitae. Et haec pertinet ad patrinos. Quarta est instructio de
profundis mysteriis fidei, et perfectione christianae vitae.
Et haec ex officio pertinet ad episcopos.
|q72 Quaestio 72
|a0 Prologus
Consequenter considerandum est de sacramento confirmationis.
Et circa hoc quaeruntur duodecim. Primo, utrum confirmatio sit sacramentum. Secundo, de materia eius. Tertio,
utrum sit de necessitate sacramenti quod chrisma fuerit prius per episcopum consecratum. Quarto, de forma
ipsius. Quinto, utrum imprimat characterem. Sexto, utrum character confirmationis praesupponat characterem
baptismalem. Septimo, utrum conferat gratiam. Octavo, cui competat recipere hoc sacramentum. Nono, in qua
parte. Decimo, utrum requiratur aliquis qui teneat confirmandum. Undecimo, utrum hoc sacramentum per solos
episcopos detur. Duodecimo, de ritu eius.
|a1 Articulus 1
AG1
Ad primum sic proceditur. Videtur quod confirmatio non sit sacramentum. Sacramenta enim ex divina
institutione efficaciam habent, sicut supra dictum est.
Sed confirmatio non legitur a Christo instituta. Ergo non est sacramentum.
AG2
Praeterea, sacramenta novae legis in veteri praefigurata fuerunt, ut apostolus dicit, I Cor. X, quod omnes in
Moyse baptizati sunt in nube et in mari, et omnes eandem spiritualem escam manducaverunt, et omnes eundem
potum spiritualem biberunt.
Sed confirmatio non fuit praefigurata in veteri testamento.
Ergo non est sacramentum.
AG3
Praeterea, sacramenta ordinantur ad hominum salutem. Sed sine confirmatione potest esse salus, nam pueri
baptizati sine confirmatione decedentes salvantur. Ergo confirmatio non est sacramentum.
AG4
Praeterea, per omnia sacramenta ecclesiae homo Christo conformatur, qui est sacramentorum auctor. Sed per
confirmationem homo Christo conformari non potest, qui non legitur esse confirmatus.
SC
Sed contra est quod melchiades Papa scribit Hispaniarum episcopis, de his super quibus rogastis nos vos
informari, idest, utrum maius sit sacramentum manus impositio episcoporum an baptismus, scitote utrumque
magnum esse sacramentum.
CO
Respondeo dicendum quod sacramenta novae legis ordinantur ad speciales gratiae effectus, et ideo, ubi occurrit
aliquis specialis effectus gratiae, ibi ordinatur speciale sacramentum.
Quia vero sensibilia et corporalia gerunt spiritualium et intelligibilium similitudinem, ex his quae in vita
corporali aguntur, percipere possumus quid in spirituali vita speciale existat. Manifestum est autem quod in vita
corporali specialis quaedam perfectio est quod homo ad perfectam aetatem perveniat, et perfectas actiones
hominis agere possit, unde et apostolus dicit, I Cor. XIII, cum autem factus sum vir, evacuavi quae erant parvuli.
Et inde etiam est quod, praeter motum generationis, quo aliquis accipit vitam corporalem, est motus augmenti,
quo aliquis perducitur ad perfectam aetatem. Sic igitur et vitam spiritualem homo accipit per baptismum, qui est
spiritualis regeneratio.
In confirmatione autem homo accipit quasi quandam aetatem perfectam spiritualis vitae.
2452

