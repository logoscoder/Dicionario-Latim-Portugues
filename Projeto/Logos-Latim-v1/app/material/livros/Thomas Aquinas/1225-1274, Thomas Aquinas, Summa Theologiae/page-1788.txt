magnanimitate quam cum patientia. Potest tamen convenire cum patientia duplici ratione. Primo quidem, quia
patientia, sicut et fortitudo, sustinet aliqua mala propter aliquod bonum. Quod si ex propinquo expectetur,
facilius est sustinere, si autem in longinquum differatur, mala autem oporteat in praesenti sustinere, difficilius
est. Secundo, quia hoc ipsum quod est differri bonum speratum, natum est causare tristitiam, secundum illud
Prov. XIII, spes quae differtur affligit animam.
Unde et in sustinendo huiusmodi afflictionem potest esse patientia, sicut et in sustinendo quascumque alias
tristitias.
Sic igitur secundum quod sub ratione mali contristantis potest comprehendi et dilatio boni sperati, quae pertinet
ad longanimitatem; et labor quem homo sustinet in continuata executione boni operis, quod pertinet ad
constantiam; tam longanimitas quam etiam constantia sub patientia comprehenduntur.
Unde et tullius, definiens patientiam, dicit quod patientia est, honestatis ac utilitatis causa, voluntaria ac diuturna
perpessio rerum arduarum ac difficilium.
Quod dicit arduarum, pertinet ad constantiam in bono; quod dicit difficilium, pertinet ad gravitatem mali, quam
proprie respicit patientia; quod vero addit ac diuturna, pertinet ad longanimitatem secundum quod convenit cum
patientia.
RA1
Et per hoc patet responsio ad primum et secundum.
RA3
Ad tertium dicendum quod illud quod est longinquum loco, quamvis sit remotum a nobis, tamen non est similiter
remotum a natura rerum sicut illud quod est longinquum tempore. Et ideo non est similis ratio. Et praeterea quod
est longinquum loco non affert difficultatem nisi ratione temporis, quia quod est longinquum loco a nobis tardius
tempore ad nos potest pervenire.
RA4
Quartum concedimus. Tamen consideranda est ratio illius differentiae quam Glossa assignat.
Quia in his qui ex infirmitate peccant hoc solum videtur importabile, quod diu perseverant in malo, et ideo
dicitur quod ex longanimitate supportantur. Sed hoc ipsum quod aliquis ex superbia peccat, importabile videtur,
et ideo per patientiam dicuntur sustineri illi qui ex superbia peccant.

|*STH.II-II
|q137 Quaestio 137
|a0 Prologus
Deinde considerandum est de perseverantia, et de vitiis oppositis.
Circa perseverantiam autem quaeruntur quatuor. Primo, utrum perseverantia sit virtus. Secundo, utrum sit pars
fortitudinis.
Tertio, quomodo se habet ad constantiam.
Quarto, utrum indigeat auxilio gratiae.
|a1 Articulus 1
AG1
Ad primum sic proceditur. Videtur quod perseverantia non sit virtus.
Quia, ut Philosophus dicit, in VII ethic., continentia est potior quam perseverantia.
Sed continentia non est virtus, ut dicitur in IV ethic..
Ergo perseverantia non est virtus.
AG2
Praeterea, virtus est qua recte vivitur, secundum Augustinum, in libro de Lib. Arbit..
Sed sicut ipse dicit in libro de perseverantia, nullus potest dici perseverantiam habere quandiu vivit, nisi
perseveret usque ad mortem.
Ergo perseverantia non est virtus.
AG3
Praeterea, immobiliter persistere in opere virtutis requiritur ad omnem virtutem, ut patet in II ethic..
Sed hoc pertinet ad rationem perseverantiae, dicit enim tullius, in sua rhetorica, quod perseverantia est in ratione
bene considerata stabilis et perpetua permansio.
Ergo perseverantia non est specialis virtus, sed conditio omnis virtutis.
SC
Sed contra est quod Andronicus dicit, quod perseverantia est habitus eorum quibus immanendum est et non
immanendum, et neutrorum.
Sed habitus ordinans nos ad bene faciendum aliquid vel omittendum est virtus. Ergo perseverantia est virtus.
1788

