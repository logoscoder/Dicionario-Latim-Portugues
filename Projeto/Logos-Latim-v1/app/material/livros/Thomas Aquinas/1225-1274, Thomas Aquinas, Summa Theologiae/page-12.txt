corpora naturalia, operantur propter finem, quod apparet ex hoc quod semper aut frequentius eodem modo
operantur, ut consequantur id quod est optimum; unde patet quod non a casu, sed ex intentione perveniunt ad
finem. Ea autem quae non habent cognitionem, non tendunt in finem nisi directa ab aliquo cognoscente et
intelligente, sicut sagitta a sagittante. Ergo est aliquid intelligens, a quo omnes res naturales ordinantur ad finem,
et hoc dicimus Deum.
RA1
Ad primum ergo dicendum quod, sicut dicit Augustinus in enchiridio, Deus, cum sit summe bonus, nullo modo
sineret aliquid mali esse in operibus suis, nisi esset adeo omnipotens et bonus, ut bene faceret etiam de malo.
Hoc ergo ad infinitam Dei bonitatem pertinet, ut esse permittat mala, et ex eis eliciat bona.
RA2
Ad secundum dicendum quod, cum natura propter determinatum finem operetur ex directione alicuius superioris
agentis, necesse est ea quae a natura fiunt, etiam in Deum reducere, sicut in primam causam. Similiter etiam
quae ex proposito fiunt, oportet reducere in aliquam altiorem causam, quae non sit ratio et voluntas humana, quia
haec mutabilia sunt et defectibilia; oportet autem omnia mobilia et deficere possibilia reduci in aliquod primum
principium immobile et per se necessarium, sicut ostensum est.
|q3 Quaestio 3
|a0 Prologus
Cognito de aliquo an sit, inquirendum restat quomodo sit, ut sciatur de eo quid sit. Sed quia de Deo scire non
possumus quid sit, sed quid non sit, non possumus considerare de Deo quomodo sit, sed potius quomodo non sit.
Primo ergo considerandum est quomodo non sit; secundo, quomodo a nobis cognoscatur; tertio, quomodo
nominetur. Potest autem ostendi de Deo quomodo non sit, removendo ab eo ea quae ei non conveniunt, utpote
compositionem, motum, et alia huiusmodi. Primo ergo inquiratur de simplicitate ipsius, per quam removetur ab
eo compositio. Et quia simplicia in rebus corporalibus sunt imperfecta et partes, secundo inquiretur de
perfectione ipsius; tertio, de infinitate eius; quarto, de immutabilitate; quinto, de unitate. Circa primum
quaeruntur octo.
Primo, utrum Deus sit corpus. Secundo, utrum sit in eo compositio formae et materiae. Tertio, utrum sit in eo
compositio quidditatis, sive essentiae, vel naturae, et subiecti. Quarto, utrum sit in eo compositio quae est ex
essentia et esse. Quinto, utrum sit in eo compositio generis et differentiae. Sexto, utrum sit in eo compositio
subiecti et accidentis. Septimo, utrum sit quocumque modo compositus, vel totaliter simplex.
Octavo, utrum veniat in compositionem cum aliis.
|a1 Articulus 1
AG1
Ad primum sic proceditur. Videtur quod Deus sit corpus. Corpus enim est quod habet trinam dimensionem. Sed
sacra Scriptura attribuit Deo trinam dimensionem, dicitur enim iob XI, excelsior caelo est, et quid facies?
profundior inferno, et unde cognosces? longior terra mensura eius, et latior mari.
Ergo Deus est corpus.
AG2
Praeterea, omne figuratum est corpus, cum figura sit qualitas circa quantitatem. Sed Deus videtur esse figuratus,
cum scriptum sit Gen. I, faciamus hominem ad imaginem et similitudinem nostram, figura enim imago dicitur,
secundum illud Hebr. I, cum sit splendor gloriae, et figura substantiae eius, idest imago. Ergo Deus est corpus.
AG3
Praeterea, omne quod habet partes corporeas, est corpus.
Sed Scriptura attribuit Deo partes corporeas, dicitur enim iob XL, si habes brachium ut Deus; et in Psalmo, oculi
Domini super iustos; et, dextera Domini fecit virtutem.
AG4
Praeterea, situs non convenit nisi corpori. Sed ea quae ad situm pertinent, in Scripturis dicuntur de Deo, dicitur
enim Isaiae VI, vidi Dominum sedentem; et Isaiae III, stat ad iudicandum Dominus.
AG5
Praeterea, nihil potest esse terminus localis a quo vel ad quem, nisi sit corpus vel aliquod corporeum. Sed Deus
in Scriptura dicitur esse terminus localis ut ad quem, secundum illud Psalmi, accedite ad eum, et illuminamini; et
ut a quo, secundum illud hierem. XVII, recedentes a te in terra scribentur.
Ergo Deus est corpus.
SC
Sed contra est quod dicitur Ioan. IV, spiritus est Deus.
CO
Respondeo dicendum absolute Deum non esse corpus. Quod tripliciter ostendi potest. Primo quidem, quia
nullum corpus movet non motum, ut patet inducendo per singula.
12

