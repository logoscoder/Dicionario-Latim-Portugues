Indirecta autem oppositio vel contrarietas hypocrisis potest attendi secundum quodcumque accidens, puta
secundum aliquem finem remotum, vel secundum aliquod instrumentum actus, vel quodcumque aliud
huiusmodi.
RA1
Ad primum ergo dicendum quod hypocrita simulans aliquam virtutem, assumit eam ut finem non quidem
secundum existentiam, quasi volens eam habere; sed secundum apparentiam, quasi volens videri eam habere. Ex
quo non habet quod opponatur illi virtuti, sed quod opponatur veritati, inquantum vult decipere homines circa
illam virtutem. Opera autem illius virtutis non assumit quasi per se intenta, sed instrumentaliter, quasi signa illius
virtutis. Unde ex hoc non habet directam oppositionem ad illam virtutem.
RA2
Ad secundum dicendum quod, sicut supra dictum est, prudentiae directe opponitur astutia, ad quam pertinet
adinvenire quasdam vias apparentes et non existentes ad propositum consequendum. Executio autem astutiae est
proprie per dolum in verbis, per fraudem autem in factis. Et sicut astutia se habet ad prudentiam, ita dolus et
fraus ad simplicitatem. Dolus autem vel fraus ordinatur ad decipiendum principaliter, et quandoque secundario
ad nocendum. Unde ad simplicitatem pertinet directe se praeservare a deceptione. Et secundum hoc, ut supra
dictum est, virtus simplicitatis est eadem virtuti veritatis, sed differt sola ratione, quia veritas dicitur secundum
quod signa concordant signatis; simplicitas autem dicitur secundum quod non tendit in diversa, ut scilicet aliud
intendat interius, aliud praetendat exterius.
RA3
Ad tertium dicendum quod lucrum vel gloria est finis remotus simulatoris, sicut et mendacis. Unde ex hoc fine
speciem non sortitur, sed ex fine proximo, qui est ostendere se alium quam sit.
Unde quandoque contingit quod aliquis fingit de se magna, nullius alterius gratia, sed sola libidine simulandi,
sicut Philosophus dicit, in IV ethic., et sicut etiam supra de mendacio dictum est.
|a4 Articulus 4
AG1
Ad quartum sic proceditur. Videtur quod hypocrisis semper sit peccatum mortale.
Dicit enim Hieronymus, Isaiae XVI, in Glossa, quod in comparatione duorum malorum, levius est aperte peccare
quam sanctitatem simulare.
Et super illud iob I, sicut autem Domino placuit etc., dicit Glossa quod simulata aequitas non est aequitas, sed
duplicatum peccatum.
Et super illud Thren. IV, maior effecta est iniquitas populi mei peccato sodomorum, dicit Glossa, scelera animae
planguntur quae in hypocrisim labitur, cuius maior est iniquitas peccato sodomorum.
Peccata autem sodomorum sunt peccata mortalia.
Ergo et hypocrisis semper est peccatum mortale.
AG2
Praeterea, Gregorius dicit, XXXI Moral., quod hypocritae ex malitia peccant.
Sed hoc est gravissimum, quod pertinet ad peccatum in spiritum sanctum. Ergo hypocrita semper mortaliter
peccat.
AG3
Praeterea, nullus meretur iram Dei et exclusionem a Dei visione nisi propter peccatum mortale. Sed per
hypocrisim aliquis meretur iram Dei, secundum illud iob XXXVI, simulatores et callidi provocant iram Dei.
Excluditur etiam hypocrita a visione Dei, secundum illud iob XIII, non veniet in conspectu eius omnis hypocrita.
Ergo hypocrisis semper est peccatum mortale.
SC1
Sed contra est quia hypocrisis est mendacium operis, cum sit simulatio quaedam. Non autem omne mendacium
oris est peccatum mortale. Ergo nec omnis hypocrisis.
SC2
Praeterea, intentio hypocritae est ad hoc quod videatur bonus. Sed hoc non opponitur caritati. Ergo hypocrisis
non est secundum se peccatum mortale.
SC3
Praeterea, hypocrisis nascitur ex inani gloria, ut Gregorius dicit, XXXI Moral..
Sed inanis gloria non semper est peccatum mortale. Ergo neque hypocrisis.
CO
Respondeo dicendum quod in hypocrisi duo sunt, scilicet defectus sanctitatis, et simulatio ipsius. Si ergo
hypocrita dicatur ille cuius intentio fertur ad utrumque, ut scilicet aliquis non curet sanctitatem habere, sed solum
sanctus apparere, sicut consuevit accipi in sacra Scriptura, sic manifestum est quod est peccatum mortale. Nullus
enim privatur totaliter sanctitate nisi per peccatum mortale. Si autem dicatur hypocrita ille qui intendit simulare
sanctitatem, a qua deficit per peccatum mortale, tunc, quamvis sit in peccato mortali, ex quo privatur sanctitate;
non tamen semper ipsa simulatio est ei in peccatum mortale, sed quandoque veniale. Quod discernendum est ex
1703

