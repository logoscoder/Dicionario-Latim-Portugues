AG2
Si dicatur quod aquae illae quae sunt supra firmamentum, sunt alterius speciei ab aquis quae sunt sub
firmamento, contra, ea quae sunt secundum speciem diversa, non indigent aliquo alio distinguente. Si ergo aquae
superiores et inferiores specie differunt, firmamentum eas ab invicem non distinguit.
AG3
Praeterea, illud videtur aquas ab aquis distinguere, quod ex utraque parte ab aquis contingitur; sicut si aliquis
paries fabricetur in medio fluminis. Manifestum est autem quod aquae inferiores non pertingunt usque ad
firmamentum.
Ergo non dividit firmamentum aquas ab aquis.
SC
Sed contra est quod dicitur Gen. I, fiat firmamentum in medio aquarum, et dividat aquas ab aquis.
CO
Respondeo dicendum quod aliquis, considerando superficie tenus litteram Genesis, posset talem imaginationem
concipere, secundum quorundam antiquorum Philosophorum positionem.
Posuerunt enim quidam aquam esse quoddam infinitum corpus, et omnium aliorum corporum principium. Quam
quidem immensitatem aquarum accipere posset in nomine abyssi, cum dicitur quod tenebrae erant super faciem
abyssi. Ponebant etiam quod istud caelum sensibile quod videmus, non continet infra se omnia corporalia; sed
est infinitum aquarum corpus supra caelum. Et ita posset aliquis dicere quod firmamentum caeli dividit aquas
exteriores ab aquis interioribus, idest ab omnibus corporibus quae infra caelum continentur, quorum principium
aquam ponebant.
Sed quia ista positio per veras rationes falsa deprehenditur, non est dicendum hunc esse intellectum Scripturae.
Sed considerandum est quod Moyses rudi populo loquebatur, quorum imbecillitati condescendens, illa solum eis
proposuit, quae manifeste sensui apparent. Omnes autem, quantumcumque rudes, terram et aquam esse corpora
sensu deprehendunt. Aer autem non percipitur ab omnibus esse corpus, intantum quod etiam quidam Philosophi
aerem dixerunt nihil esse, plenum aere vacuum nominantes.
Et ideo Moyses de aqua et terra mentionem facit expressam, aerem autem non expresse nominat, ne rudibus
quoddam ignotum proponeret. Ut tamen capacibus veritatem exprimeret, dat locum intelligendi aerem,
significans ipsum quasi aquae annexum, cum dicit quod tenebrae erant super faciem abyssi; per quod datur
intelligi super faciem aquae esse aliquod corpus diaphanum quod est subiectum lucis et tenebrarum. Sic igitur
sive per firmamentum intelligamus caelum in quo sunt sidera, sive spatium aeris nubilosum, convenienter dicitur
quod firmamentum dividit aquas ab aquis, secundum quod per aquam materia informis significatur; vel
secundum quod omnia corpora diaphana sub nomine aquarum intelliguntur. Nam caelum sidereum distinguit
corpora inferiora diaphana a superioribus. Aer vero nubilosus distinguit superiorem aeris partem, in qua
generantur pluviae et huiusmodi impressiones, ab inferiori parte aeris, quae aquae connectitur, et sub nomine
aquarum intelligitur.
RA1
Ad primum ergo dicendum quod, si per firmamentum intelligatur caelum sidereum, aquae superiores non sunt
eiusdem speciei cum inferioribus. Si autem per firmamentum intelligatur nubilosus aer, tunc utraeque aquae sunt
eiusdem speciei. Et deputantur tunc duo loca aquis non eadem ratione; sed locus superior est locus generationis
aquarum, locus autem inferior est locus quietis earum.
RA2
Ad secundum dicendum quod, si accipiantur aquae diversae secundum speciem, firmamentum dicitur dividere
aquas ab aquis, non sicut causa faciens divisionem; sed sicut terminus utrarumque aquarum.
RA3
Ad tertium dicendum quod Moyses, propter invisibilitatem aeris et similium corporum, omnia huiusmodi
corpora sub aquae nomine comprehendit. Et sic manifestum est quod ex utraque parte firmamenti,
qualitercumque accepti, sunt aquae.
|a4 Articulus 4
AG1
Ad quartum sic proceditur. Videtur quod sit unum caelum tantum.
Caelum enim contra terram dividitur, cum dicitur, in principio creavit Deus caelum et terram.
Sed terra est una tantum. Ergo et caelum est unum tantum.
AG2
Praeterea, omne quod constat ex tota sua materia est unum tantum.
Sed caelum est huiusmodi, ut probat Philosophus in I de caelo.
Ergo caelum est unum tantum.
AG3
Praeterea, quidquid dicitur de pluribus univoce, dicitur de eis secundum unam rationem communem. Sed si sunt
plures caeli, caelum dicitur univoce de pluribus, quia si aequivoce, non proprie dicerentur plures caeli. Oportet
346

