Respondeo dicendum quod, sicut supra dictum est, anima separata intelligit per species quas recipit ex influentia
divini luminis, sicut et Angeli, sed tamen, quia natura animae est infra naturam Angeli, cui iste modus
cognoscendi est connaturalis, anima separata per huiusmodi species non accipit perfectam rerum cognitionem,
sed quasi in communi et confusam. Sicut igitur se habent Angeli ad perfectam cognitionem rerum naturalium per
huiusmodi species, ita animae separatae ad imperfectam et confusam. Angeli autem per huiusmodi species
cognoscunt cognitione perfecta omnia naturalia, quia omnia quae Deus fecit in propriis naturis, fecit in
intelligentia angelica, ut dicit Augustinus, super Gen. Ad litt..
Unde et animae separatae de omnibus naturalibus cognitionem habent, non certam et propriam, sed communem
et confusam.
RA1
Ad primum ergo dicendum quod nec ipse Angelus per suam substantiam cognoscit omnia naturalia, sed per
species quasdam, ut supra dictum est.
Et ideo non propter hoc sequitur quod anima cognoscat omnia naturalia, quia cognoscit quoquo modo
substantiam separatam.
RA2
Ad secundum dicendum quod, sicut anima separata non perfecte intelligit substantias separatas ita nec omnia
naturalia perfecte cognoscit, sed sub quadam confusione, ut dictum est.
RA3
Ad tertium dicendum quod Isidorus loquitur de cognitione futurorum; quae nec Angeli nec Daemones nec
animae separatae cognoscunt, nisi vel in suis causis, vel per revelationem divinam.
Nos autem loquimur de cognitione naturalium.
RA4
Ad quartum dicendum quod cognitio quae acquiritur hic per studium, est propria et perfecta; illa autem est
confusa. Unde non sequitur quod studium addiscendi sit frustra.
|a4 Articulus 4
AG1
Ad quartum sic proceditur. Videtur quod anima separata non cognoscat singularia. Nulla enim potentia
cognoscitiva remanet in anima separata nisi intellectus, ut ex supra dictis patet.
Sed intellectus non est cognoscitivus singularium, ut supra habitum est.
Ergo anima separata singularia non cognoscit.
AG2
Praeterea, magis est determinata cognitio qua cognoscitur aliquid in singulari, quam illa qua cognoscitur aliquid
in universali. Sed anima separata non habet determinatam cognitionem de speciebus rerum naturalium.
Multo igitur minus cognoscit singularia.
AG3
Praeterea, si cognoscit singularia, et non per sensum, pari ratione omnia singularia cognosceret.
Sed non cognoscit omnia singularia. Ergo nulla cognoscit.
SC
Sed contra est quod dives in inferno positus dixit, habeo quinque fratres, ut habetur Luc. XVI.
CO
Respondeo dicendum quod animae separatae aliqua singularia cognoscunt, sed non omnia, etiam quae sunt
praesentia. Ad cuius evidentiam, considerandum est quod duplex est modus intelligendi.
Unus per abstractionem a phantasmatibus, et secundum istum modum singularia per intellectum cognosci non
possunt directe, sed indirecte, sicut supra dictum est.
Alius modus intelligendi est per influentiam specierum a Deo, et per istum modum intellectus potest singularia
cognoscere. Sicut enim ipse Deus per suam essentiam, inquantum est causa universalium et individualium
principiorum, cognoscit omnia et universalia et singularia, ut supra dictum est; ita substantiae separatae per
species, quae sunt quaedam participatae similitudines illius divinae essentiae, possunt singularia cognoscere. In
hoc tamen est differentia inter Angelos et animas separatas, quia Angeli per huiusmodi species habent perfectam
et propriam cognitionem de rebus, animae vero separatae confusam. Unde Angeli, propter efficaciam sui
intellectus per huiusmodi species non solum naturas rerum in speciali cognoscere possunt, sed etiam singularia
sub speciebus contenta. Animae vero separatae non possunt cognoscere per huiusmodi species nisi solum
singularia illa ad quae quodammodo determinantur, vel per praecedentem cognitionem, vel per aliquam
affectionem, vel per naturalem habitudinem, vel per divinam ordinationem, quia omne quod recipitur in aliquo,
determinatur in eo secundum modum recipientis.
RA1
Ad primum ergo dicendum quod intellectus per viam abstractionis non est cognoscitivus singularium. Sic autem
anima separata non intelligit, sed sicut dictum est.
RA2
458

