RA2
Ad secundum dicendum quod homo non dat gratiam interius influendo sed exterius persuadendo ad ea quae sunt
gratiae.
RA3
Ad tertium dicendum quod, sicut dicit Augustinus, super Ioan., si praepositi ecclesiae pastores sunt, quomodo
unus pastor est, nisi quia sunt illi omnes unius membra pastoris? et similiter alii possunt dici fundamenta et
capita, inquantum sunt unius capitis et fundamenti membra.
Et tamen, sicut Augustinus ibidem dicit, quod pastor est, dedit membris suis, Ostium vero se nemo nostrum dicit;
hoc sibi ipse proprium tenuit.
Et hoc ideo quia in Ostio importatur principalis auctoritas, inquantum Ostium est per quod omnes ingrediuntur in
domum, et ipse solus Christus est per quem accessum habemus in gratiam istam in qua stamus.
Per alia vero nomina praedicta potest importari auctoritas non solum principalis, sed etiam secundaria.
|a7 Articulus 7
AG1
Ad septimum sic proceditur. Videtur quod diabolus non sit caput malorum.
Ad rationem enim capitis pertinet quod influat sensum et motum in membra, ut dicit quaedam Glossa, ad Ephes.
I, super illud, ipsum dedit caput, etc.. Sed diabolus non habet virtutem influendi malitiam peccati, quod ex
voluntate peccantis procedit. Ergo diabolus non potest dici caput malorum.
AG2
Praeterea, per quodlibet peccatum fit homo malus. Sed non omnia peccata sunt a diabolo. Quod quidem
manifestum est de peccatis Daemonum, qui non ex persuasione alterius peccaverunt. Similiter etiam nec omne
peccatum hominis ex diabolo procedit, dicitur enim in libro de ecclesiasticis dogmatibus, non omnes cogitationes
nostrae malae semper diaboli instinctu excitantur, sed aliquoties ex motu arbitrii nostri emergunt.
Ergo diabolus non est caput omnium malorum.
AG3
Praeterea, unum caput uni corpori praeficitur. Sed tota multitudo malorum non videtur habere aliquid in quo
uniantur, quia malum malo contingit esse contrarium; contingit enim ex diversis defectibus, ut dionysius dicit,
IV cap. De div. Nom..
Ergo diabolus non potest dici caput omnium malorum.
SC
Sed contra est quod, super illud iob XVIII, memoria illius pereat de terra, dicit Glossa, de unoquoque iniquo
dicitur ut ad caput, idest diabolum, revertatur.
CO
Respondeo dicendum quod, sicut supra dictum est, caput non solum interius influit membris, sed etiam exterius
gubernat, eorum actus dirigendo ad aliquem finem. Sic igitur potest dici aliquis caput alicuius multitudinis vel
secundum utrumque, scilicet secundum interiorem influxum et exteriorem gubernationem, et sic est Christus
caput ecclesiae, ut dictum est. Vel secundum solam exteriorem gubernationem, et sic quilibet princeps vel
praelatus est caput multitudinis sibi subiectae.
Et per hunc modum dicitur diabolus caput omnium malorum, nam, ut dicitur iob XLI, ipse est rex super omnes
filios superbiae.
Pertinet autem ad gubernatorem ut eos quos gubernat ad suum finem perducat. Finis autem diaboli est aversio
rationalis creaturae a Deo, unde a principio hominem ab obedientia divini praecepti removere tentavit. Ipsa
autem aversio a Deo habet rationem finis inquantum appetitur sub specie libertatis, secundum illud Ierem. II, a
saeculo confregisti iugum, rupisti vincula, dixisti, non serviam.
Inquantum igitur ad hunc finem aliqui adducuntur peccando, sub diaboli regimine et gubernatione cadunt.
Et ex hoc dicitur eorum caput.
RA1
Ad primum ergo dicendum quod, licet diabolus non influat interius rationali menti, tamen suggerendo inducit ad
malum.
RA2
Ad secundum dicendum quod gubernator non semper suggerit singulis ut eius voluntati obediant, sed proponit
omnibus signum suae voluntatis, ad cuius sequelam aliqui excitantur inducti, alii sponte propria, sicut patet in
duce exercitus, cuius vexillum sequuntur milites etiam nullo persuadente.
Sic igitur primum peccatum diaboli, qui ab initio peccat, ut dicitur I Ioan. III, propositum est omnibus ad
sequendum, quod quidam imitantur per suggestionem ipsius, quidam propria sponte absque ulla suggestione. Et
secundum hoc, omnium malorum caput est diabolus, inquantum illum imitantur, secundum illud Sap. II, invidia
diaboli mors introivit in orbem terrarum, imitantur autem illum qui sunt ex parte illius.
RA3

2106

