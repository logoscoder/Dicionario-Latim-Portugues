Circumcisio autem erat quaedam protestatio fidei, unde et per circumcisionem antiqui congregabantur collegio
fidelium.
Unde manifestum est quod circumcisio fuerit praeparatoria ad baptismum et praefigurativa ipsius, secundum
quod antiquis patribus omnia in figura futuri contingebant, ut dicitur I Cor. X, sicut et fides eorum erat de futuro.
RA1
Ad primum ergo dicendum quod circumcisio habebat similitudinem cum baptismo quantum ad spiritualem
effectum baptismi. Nam sicut per circumcisionem auferebatur quaedam carnalis pellicula, ita per baptismum
homo exspoliatur a carnali conversatione.
RA2
Ad secundum dicendum quod protectio columnae nubis, et transitus maris rubri, fuerunt quidem figurae nostri
baptismi, quo renascimur ex aqua, significata per mare rubrum, et spiritu sancto, significato per columnam nubis,
non tamen per haec fiebat aliqua professio fidei, sicut per circumcisionem. Et ideo praedicta duo erant tantum
figurae, et non sacramenta. Circumcisio autem erat sacramentum, et praeparatorium ad baptismum, minus tamen
expresse figurans baptismum, quantum ad exteriora, quam praedicta.
Et ideo apostolus potius fecit mentionem de praedictis quam de circumcisione.
RA3
Ad tertium dicendum quod baptismus ioannis fuit praeparatorius ad baptismum Christi quantum ad exercitium
actus. Sed circumcisio quantum ad professionem fidei, quae requiritur in baptismo, sicut dictum est.
|a2 Articulus 2
AG1
Ad secundum sic proceditur. Videtur quod circumcisio fuerit inconvenienter instituta.
Sicut enim dictum est, in circumcisione fiebat quaedam professio fidei. Sed a peccato primi hominis nullus
unquam salvari potuit nisi per fidem passionis Christi, secundum illud Rom. III, quem proposuit Deus
propitiatorem per fidem in sanguine ipsius.
Ergo statim post peccatum primi hominis circumcisio institui debuit, et non tempore Abrahae.
AG2
Praeterea, in circumcisione profitebatur homo observantiam veteris legis, sicut in baptismo profitetur
observantiam novae legis, unde apostolus dicit, Galat. V, testificor omni homini circumcidenti se quoniam
debitor est universae legis faciendae.
Sed legalis observantia non est tradita tempore Abrahae, sed magis tempore Moysi. Ergo inconvenienter instituta
est circumcisio tempore Abrahae.
AG3
Praeterea, circumcisio fuit figurativa et praeparativa baptismi.
Sed baptismus exhibetur omnibus populis, secundum illud Matth. Ult., euntes, docete omnes gentes, baptizantes
eos.
Ergo circumcisio non debuit institui ut observanda tantum ab uno populo Iudaeorum, sed ab omnibus populis.
AG4
Praeterea, carnalis circumcisio debet respondere spirituali sicut figura figurato. Sed spiritualis circumcisio, quae
fit per Christum, indifferenter convenit utrique sexui, quia in Christo Iesu non est masculus neque femina, ut
dicitur Coloss. III.
Ergo inconvenienter est circumcisio instituta, quae competit solum maribus.
SC
Sed contra est quod, sicut legitur Gen. XVII, circumcisio est instituta a Deo, cuius perfecta sunt opera.
CO
Respondeo dicendum quod, sicut dictum est, circumcisio erat praeparatoria ad baptismum inquantum erat
quaedam professio fidei Christi, quam et nos in baptismo profitemur. Inter antiquos autem patres, primus
Abraham promissionem accepit de Christo nascituro, cum dictum est ei, Gen. XXII, in semine tuo benedicentur
omnes gentes terrae.
Et ipse etiam primus se a societate infidelium segregavit, secundum mandatum Domini dicentis sibi, egredere de
terra tua et de cognatione tua.
Et ideo convenienter circumcisio fuit instituta in Abraham.
RA1
Ad primum ergo dicendum quod immediate post peccatum primi parentis, propter doctrinam ipsius Adae, qui
plene instructus fuerat de divinis, adhuc fides et ratio naturalis vigebat in homine in tantum quod non oportebat
determinari hominibus aliqua signa fidei et salutis, sed unusquisque pro suo libitu fidem suam profitentibus
signis protestabatur. Sed circa tempus Abrahae diminuta erat fides, plurimis ad idololatriam declinantibus.
Obscurata etiam erat ratio naturalis per augmentum carnalis concupiscentiae usque ad peccata contra naturam.
Et ideo convenienter tunc, et non ante, fuit instituta circumcisio, ad profitendum fidem et minuendum carnalem
concupiscentiam.
2445

