Praeterea, superbia videtur esse idem inani gloriae, quia utraque excellentiam quaerit. Sed inanis gloria ponitur
vitium capitale. Ergo etiam superbia debet poni vitium capitale.
AG3
Praeterea, Augustinus dicit, in libro de virginit., quod superbia invidiam parit, nec unquam est sine tali comite.
Sed invidia ponitur vitium capitale, ut supra habitum est.
Ergo multo magis superbia.
SC
Sed contra est quod Gregorius, XXXI Moral., non enumerat superbiam inter vitia capitalia.
CO
Respondeo dicendum quod, sicut ex supra dictis patet, superbia dupliciter considerari potest, uno modo,
secundum se, prout scilicet est quoddam speciale peccatum; alio modo, secundum quod habet quandam
universalem influentiam in omnia peccata. Vitia autem capitalia ponuntur esse quaedam specialia peccata, ex
quibus multa genera peccatorum oriuntur.
Et ideo quidam, considerantes superbiam secundum quod est quoddam speciale peccatum, connumeraverunt eam
aliis vitiis capitalibus.
Gregorius vero, considerans universalem eius influentiam quam habet in omnia vitia, ut dictum est, non
connumeravit eam aliis capitalibus vitiis, sed posuit eam reginam omnium vitiorum et matrem.
Unde Gregorius dicit, in XXXI Moral., ipsa vitiorum regina superbia, cum devictum plene cor ceperit, mox illud
septem principalibus vitiis, quasi quibusdam suis ducibus, devastandum tradit, ex quibus vitiorum multitudines
oriuntur.
RA1
Et per hoc patet responsio ad primum.
RA2
Ad secundum dicendum quod superbia non est idem inani gloriae, sed causa eius. Nam superbia inordinate
excellentiam appetit, sed inanis gloria appetit excellentiae manifestationem.
RA3
Ad tertium dicendum quod ex hoc quod invidia, quae est vitium capitale, oritur ex superbia, non sequitur quod
superbia sit vitium capitale, sed quod sit aliquid principalius capitalibus vitiis.
|q163 Quaestio 163
|a0 Prologus
Deinde considerandum est de peccato primi hominis, quod fuit per superbiam. Et primo, de peccato eius;
secundo, de poena peccati; tertio, de tentatione qua inductus est ad peccandum. Circa primum quaeruntur
quatuor. Primo, utrum primum peccatum hominis fuerit superbia. Secundo, quid primus homo peccando
appetierit.
Tertio, utrum eius peccatum fuerit gravius omnibus aliis peccatis.
Quarto, quis plus peccaverit, utrum vir vel mulier.
|a1 Articulus 1
AG1
Ad primum sic proceditur. Videtur quod superbia non fuerit primi hominis peccatum.
Dicit enim apostolus, Rom. V, quod per inobedientiam unius hominis peccatores constituti sunt multi.
Sed primi hominis peccatum est ex quo omnes peccatores constituti sunt originali peccato. Ergo inobedientia fuit
primi hominis peccatum, et non superbia.
AG2
Praeterea, Ambrosius dicit, super Luc., quod eo ordine diabolus Christum tentavit quo primum hominem deiecit.
Sed Christus primo tentatus est de gula, ut patet Matth. IV, cum ei dictum est, si filius Dei es, dic ut lapides isti
panes fiant.
Ergo primum peccatum primi hominis non fuit superbia, sed gula.
AG3
Praeterea, homo diabolo suggerente peccavit. Sed diabolus tentans hominem scientiam repromisit, ut patet Gen.
III.
Ergo prima inordinatio hominis fuit per appetitum scientiae, quod pertinet ad curiositatem. Ergo curiositas fuit
peccatum primum, et non superbia.
AG4
Praeterea, super illud I ad Tim. II, mulier seducta in praevaricatione fuit, dicit Glossa, hanc seductionem proprie
appellavit apostolus, per quam id quod suadebatur, cum falsum esset, verum putatum est, scilicet quod Deus
lignum illud ideo tangere prohibuerit, quod sciebat eos, si tetigissent, velut deos futuros; tanquam eis divinitatem
invideret qui eos homines fecerat.
1900

