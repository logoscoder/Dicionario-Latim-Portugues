Ad primum ergo dicendum quod observantiae veteris legis possunt dici sine ratione quantum ad hoc, quod ipsa
facta in sui natura rationem non habebant, puta quod vestis non conficeretur ex lana et Lino. Poterant tamen
habere rationem ex ordine ad aliud, inquantum scilicet vel aliquid per hoc figurabatur, vel aliquid excludebatur.
Sed decreta novae legis, quae praecipue consistunt in fide et dilectione Dei, ex ipsa natura actus rationabilia sunt.
RA2
Ad secundum dicendum quod prohibitio ligni scientiae boni et mali non fuit propter hoc quod illud lignum esset
naturaliter malum, sed tamen ipsa prohibitio habuit aliquam rationem ex ordine ad aliud, inquantum scilicet per
hoc aliquid figurabatur.
Et sic etiam caeremonialia praecepta veteris legis habent rationem in ordine ad aliud.
RA3
Ad tertium dicendum quod praecepta moralia secundum suam naturam habent rationabiles causas, sicut, non
occides, non furtum facies.
Sed praecepta caeremonialia habent rationabiles causas ex ordine ad aliud, ut dictum est.
|a2 Articulus 2
AG1
Ad secundum sic proceditur. Videtur quod praecepta caeremonialia non habeant causam litteralem, sed
figuralem tantum.
Inter praecepta enim caeremonialia praecipua erant circumcisio, et immolatio agni paschalis. Sed utrumque
istorum non habebat nisi causam figuralem, quia utrumque istorum datum est in signum.
Dicitur enim Gen. XVII, circumcidetis carnem praeputii vestri, ut sit in signum foederis inter me et vos.
Et de celebratione phase dicitur Exod. XIII, erit quasi signum in manu tua, et quasi monumentum ante oculos
tuos.
Ergo multo magis alia caeremonialia non habent nisi causam figuralem.
AG2
Praeterea, effectus proportionatur suae causae. Sed omnia caeremonialia sunt figuralia, ut supra dictum est.
Ergo non habent nisi causam figuralem.
AG3
Praeterea, illud quod de se est indifferens utrum sic vel non sic fiat, non videtur habere aliquam litteralem
causam. Sed quaedam sunt in praeceptis caeremonialibus quae non videntur differre utrum sic vel sic fiant, sicut
est de numero animalium offerendorum, et aliis huiusmodi particularibus circumstantiis. Ergo praecepta veteris
legis non habent rationem litteralem.
SC
Sed contra, sicut praecepta caeremonialia figurabant Christum, ita etiam historiae veteris testamenti, dicitur enim
I ad Cor. X, quod omnia in figuram contingebant illis.
Sed in historiis veteris testamenti, praeter intellectum mysticum seu figuralem, est etiam intellectus litteralis.
Ergo etiam praecepta caeremonialia, praeter causas figurales, habebant etiam causas litterales.
CO
Respondeo dicendum quod, sicut supra dictum est, ratio eorum quae sunt ad finem, oportet quod a fine sumatur.
Finis autem praeceptorum caeremonialium est duplex, ordinabatur enim ad cultum Dei pro tempore illo, et ad
figurandum Christum; sicut etiam verba prophetarum sic respiciebant praesens tempus, quod etiam in figuram
futuri dicebantur, ut Hieronymus dicit, super Osee.
Sic igitur rationes praeceptorum caeremonialium veteris legis dupliciter accipi possunt. Uno modo, ex ratione
cultus divini qui erat pro tempore illo observandus. Et rationes istae sunt litterales, sive pertineant ad vitandum
idololatriae cultum; sive ad rememoranda aliqua Dei beneficia; sive ad insinuandam excellentiam divinam; vel
etiam ad designandam dispositionem mentis quae tunc requirebatur in colentibus Deum.
Alio modo possunt eorum rationes assignari secundum quod ordinantur ad figurandum Christum. Et sic habent
rationes figurales et mysticas, sive accipiantur ex ipso Christo et ecclesia, quod pertinet ad allegoriam; sive ad
mores populi christiani, quod pertinet ad moralitatem; sive ad statum futurae gloriae, prout in eam introducimur
per Christum, quod pertinet ad anagogiam.
RA1
Ad primum ergo dicendum quod, sicut intellectus metaphoricae locutionis in Scripturis est litteralis, quia verba
ad hoc proferuntur ut hoc significent; ita etiam significationes caeremoniarum legis quae sunt commemorativae
beneficiorum Dei propter quae instituta sunt, vel aliorum huiusmodi quae ad illum statum pertinebant, non
transcendunt ordinem litteralium causarum. Unde quod assignetur causa celebrationis phase quia est signum
liberationis ex Aegypto, et quod circumcisio est signum pacti quod Deus habuit cum Abraham, pertinet ad
causam litteralem.
RA2
Ad secundum dicendum quod ratio illa procederet, si caeremonialia praecepta essent data solum ad figurandum
futurum, non autem ad praesentialiter Deum colendum.
1079

