RA3
Ad tertium dicendum quod passio tendens in malum, praecedens iudicium rationis, diminuit peccatum, sed
consequens aliquo praedictorum modorum, auget ipsum, vel significat augmentum eius.
|a4 Articulus 4
AG1
Ad quartum sic proceditur. Videtur quod nulla passio animae, secundum speciem suam, sit bona vel mala
moraliter. Bonum enim et malum morale attenditur secundum rationem. Sed passiones sunt in appetitu sensitivo,
et ita id quod est secundum rationem, accidit eis. Cum ergo nihil quod est per accidens, pertineat ad speciem rei;
videtur quod nulla passio secundum suam speciem sit bona vel mala.
AG2
Praeterea, actus et passiones habent speciem ex obiecto. Si ergo aliqua passio secundum suam speciem esset
bona vel mala, oporteret quod passiones quarum obiectum est bonum, bonae essent secundum suam speciem, ut
amor, desiderium et gaudium; et passiones quarum obiectum est malum essent malae secundum suam speciem,
ut odium, timor et tristitia. Sed hoc patet esse falsum. Non ergo aliqua passio est bona vel mala ex sua specie.
AG3
Praeterea, nulla species passionum est quae non inveniatur in aliis animalibus. Sed bonum morale non invenitur
nisi in homine. Ergo nulla passio animae bona est vel mala ex sua specie.
SC
Sed contra est quod Augustinus dicit, IX de CIV. Dei, quod misericordia pertinet ad virtutem.
Philosophus etiam dicit, in II ethic., quod verecundia est passio laudabilis.
Ergo aliquae passiones sunt bonae vel malae secundum suam speciem.
CO
Respondeo dicendum quod sicut de actibus dictum est, ita et de passionibus dicendum videtur, quod scilicet
species actus vel passionis dupliciter considerari potest. Uno modo, secundum quod est in genere naturae, et sic
bonum vel malum morale non pertinet ad speciem actus vel passionis. Alio modo, secundum quod pertinent ad
genus moris, prout scilicet participant aliquid de voluntario et de iudicio rationis.
Et hoc modo bonum et malum morale possunt pertinere ad speciem passionis, secundum quod accipitur ut
obiectum passionis aliquid de se conveniens rationi, vel dissonum a ratione, sicut patet de verecundia, quae est
timor turpis; et de invidia, quae est tristitia de bono alterius.
Sic enim pertinent ad speciem exterioris actus.
RA1
Ad primum ergo dicendum quod ratio illa procedit de passionibus secundum quod pertinent ad speciem naturae,
prout scilicet appetitus sensitivus in se consideratur.
Secundum vero quod appetitus sensitivus obedit rationi, iam bonum et malum rationis non est in passionibus
eius per accidens, sed per se.
RA2
Ad secundum dicendum quod passiones quae in bonum tendunt, si sit verum bonum, sunt bonae, et similiter
quae a vero malo recedunt. E converso vero passiones quae sunt per recessum a bono, et per accessum ad
malum, sunt malae.
RA3
Ad tertium dicendum quod in brutis animalibus appetitus sensitivus non obedit rationi. Et tamen inquantum
ducitur quadam aestimativa naturali, quae subiicitur rationi superiori, scilicet divinae, est in eis quaedam
similitudo moralis boni, quantum ad animae passiones.
|q25 Quaestio 25
|a0 Prologus
Deinde considerandum est de ordine passionum ad invicem.
Et circa hoc quaeruntur quatuor. Primo, de ordine passionum irascibilis ad passiones concupiscibilis. Secundo,
de ordine passionum concupiscibilis ad invicem. Tertio, de ordine passionum irascibilis ad invicem.
Quarto, de quatuor principalibus passionibus.
|a1 Articulus 1
AG1
Ad primum sic proceditur. Videtur quod passiones irascibilis sint priores passionibus concupiscibilis. Ordo enim
passionum est secundum ordinem obiectorum. Sed obiectum irascibilis est bonum arduum, quod videtur esse
supremum inter alia bona. Ergo passiones irascibilis videntur praeesse passionibus concupiscibilis.
AG2

710

