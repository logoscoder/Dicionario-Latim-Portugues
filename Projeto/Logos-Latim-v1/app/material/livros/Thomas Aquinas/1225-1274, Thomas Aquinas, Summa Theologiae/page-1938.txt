Unde dionysius dicit, IV cap. Cael. Hier., de visionibus propheticis loquens, quod sapiens theologus visionem
illam dicit esse divinam quae fit per similitudinem rerum forma corporali carentium, ex reductione videntium in
divina.
Et huiusmodi similitudines divino lumine illustratae magis habent rationem speculi quam Dei essentia. Nam in
speculo resultant species ab aliis rebus, quod non potest dici de Deo.
Sed huiusmodi illustratio mentis prophetice potest dici speculum, inquantum resultat ibi similitudo veritatis
divinae praescientiae et propter hoc dicitur speculum aeternitatis, quasi repraesentans Dei praescientiam, qui in
sua aeternitate omnia praesentialiter videt, ut dictum est.
RA1
Ad primum ergo dicendum quod prophetae dicuntur inspicere in libro praescientiae Dei, inquantum ex ipsa Dei
praescientia resultat veritas in mentem prophetae.
RA2
Ad secundum dicendum quod in prima veritate dicitur homo videre propriam formam, qua existit, inquantum
primae veritatis similitudo refulget in mente humana, ex quo anima habet quod seipsam cognoscat.
RA3
Ad tertium dicendum quod ex hoc ipso quod in Deo futura contingentia sunt secundum immobilem veritatem,
potest imprimere menti prophetae similem cognitionem, absque eo quod prophetae Deum per essentiam videant.
|a2 Articulus 2
AG1
Ad secundum sic proceditur. Videtur quod in prophetica revelatione non imprimantur divinitus menti prophetae
novae rerum species, sed solum novum lumen.
Quia sicut dicit Glossa Hieronymi, Amos I, prophetae utuntur similitudinibus rerum in quibus conversati sunt.
Sed si visio prophetica fieret per aliquas species de novo impressas, nihil operaretur ibi praecedens conversatio.
Ergo non imprimuntur aliquae species de novo in animam prophetae, sed solum propheticum lumen.
AG2
Praeterea, sicut Augustinus dicit, XII super Gen. Ad litt., visio imaginaria non facit prophetam, sed solum visio
intellectualis, unde etiam Dan. X dicitur quod intelligentia opus est in visione.
Sed visio intellectualis, sicut in eodem libro dicitur, non fit per aliquas similitudines, sed per ipsam rerum
veritatem. Ergo videtur quod prophetica revelatio non fiat per impressionem aliquarum specierum.
AG3
Praeterea, per donum prophetiae spiritus sanctus exhibet homini id quod est supra facultatem naturae. Sed
formare quascumque rerum species potest homo ex facultate naturali.
Ergo videtur quod in prophetica revelatione non infundantur aliquae species rerum, sed solum intelligibile
lumen.
SC
Sed contra est quod dicitur Osee XII, ego visiones multiplicavi eis, et in manibus prophetarum assimilatus sum.
Sed multiplicatio visionum non fit secundum lumen intelligibile, quod est commune in omni prophetica visione,
sed solum secundum diversitatem specierum, secundum quas etiam est assimilatio. Ergo videtur quod in
prophetica revelatione imprimuntur novae species rerum, et non solum intelligibile lumen.
CO
Respondeo dicendum quod, sicut Augustinus dicit, XII super Gen. Ad litt., cognitio prophetica maxime ad
mentem pertinet.
Circa cognitionem autem humanae mentis duo oportet considerare, scilicet acceptionem, sive repraesentationem
rerum; et iudicium de rebus praesentatis. Repraesentantur autem menti humanae res aliquae secundum aliquas
species, et secundum naturae ordinem, primo oportet quod species praesententur sensui; secundo, imaginationi;
tertio, intellectui possibili, qui immutatur a speciebus phantasmatum secundum illustrationem intellectus agentis.
In imaginatione autem non solum sunt formae rerum sensibilium secundum quod accipiuntur a sensu, sed
transmutatur diversimode, vel propter aliquam transmutationem corporalem, sicut accidit in dormientibus et
furiosis; vel etiam secundum imperium rationis disponuntur phantasmata in ordine ad id quod est intelligendum.
Sicut enim ex diversa ordinatione earundem litterarum accipiuntur diversi intellectus, ita etiam secundum
diversam dispositionem phantasmatum resultant in intellectu diversae species intelligibiles. Iudicium autem
humanae mentis fit secundum vim intellectualis luminis. Per donum autem prophetiae confertur aliquid humanae
menti supra id quod pertinet ad naturalem facultatem, quantum ad utrumque, scilicet et quantum ad iudicium, per
influxum intellectualis luminis; et quantum ad acceptionem seu repraesentationem rerum, quae fit per aliquas
species. Et quantum ad hoc secundum, potest assimilari doctrina humana revelationi propheticae, non autem
quantum ad primum, homo enim suo discipulo repraesentat aliquas res per signa locutionum, non autem potest
interius illuminare, sicut facit Deus.
Horum autem duorum primum principalius est in prophetia, quia iudicium est completivum cognitionis. Et ideo,
si cui fiat divinitus repraesentatio aliquarum rerum per similitudines imaginarias, ut Pharaoni et
1938

