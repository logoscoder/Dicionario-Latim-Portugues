innocentis desistat propter aliquam collusionem cum adversario, facit iniuriam reipublicae, et hoc non potest ei
remitti ab eo qui accusatur, sed potest ei remitti per principem, qui curam reipublicae gerit.
RA3
Ad tertium dicendum quod poenam talionis meretur accusator in recompensationem nocumenti quod proximo
inferre intentat, sed poena infamiae ei debetur propter malitiam ex qua calumniose alium accusat. Et quandoque
quidem princeps remittit poenam, et non abolet infamiam, quandoque autem etiam infamiam abolet.
Unde et Papa potest huiusmodi infamiam abolere, et quod dicit Papa Gelasius, infamiam abolere non possumus,
intelligendum est vel de infamia facti, vel quia eam abolere aliquando non expedit.
Vel etiam loquitur de infamia irrogata per iudicem civilem, sicut dicit Gratianus.
|q69 Quaestio 69
|a0 Prologus
Deinde considerandum est de peccatis quae sunt contra iustitiam ex parte rei. Et circa hoc quaeruntur quatuor.
Primo, utrum peccet aliquis mortaliter veritatem negando per quam condemnaretur. Secundo, utrum liceat alicui
se calumniose defendere. Tertio, utrum liceat alicui iudicium subterfugere appellando. Quarto, utrum liceat alicui
condemnato per violentiam se defendere, si adsit facultas.
|a1 Articulus 1
AG1
Ad primum sic proceditur. Videtur quod absque peccato mortali possit accusatus veritatem negare per quam
condemnaretur.
Dicit enim chrysostomus, non tibi dico ut te prodas in publicum, neque apud alium accuses.
Sed si veritatem confiteretur in iudicio accusatus, seipsum proderet et accusaret. Non ergo tenetur veritatem
dicere.
Et ita non peccat mortaliter si in iudicio mentiatur.
AG2
Praeterea, sicut mendacium officiosum est quando aliquis mentitur ut alium a morte liberet, ita mendacium
officiosum esse videtur quando aliquis mentitur ut se liberet a morte, quia plus sibi tenetur quam alteri.
Mendacium autem officiosum non ponitur esse peccatum mortale, sed veniale. Ergo si accusatus veritatem in
iudicio neget ut se a morte liberet, non peccat mortaliter.
AG3
Praeterea, omne peccatum mortale est contra caritatem, ut supra dictum est. Sed quod accusatus mentiatur
excusando se a peccato sibi imposito, non contrariatur caritati, neque quantum ad dilectionem Dei neque
quantum ad dilectionem proximi.
Ergo huiusmodi mendacium non est peccatum mortale.
SC
Sed contra, omne quod est contrarium divinae gloriae est peccatum mortale, quia ex praecepto tenemur omnia in
gloriam Dei facere, ut patet I ad Cor. X.
Sed quod reus id quod contra se est confiteatur, pertinet ad gloriam Dei, ut patet per id quod iosue dixit ad
Achar, fili mi, da gloriam Domino Deo Israel, et confitere atque indica mihi quid feceris, ne abscondas, ut
habetur iosue VII.
Ergo mentiri ad excusandum peccatum est peccatum mortale.
CO
Respondeo dicendum quod quicumque facit contra debitum iustitiae, mortaliter peccat, sicut supra dictum est.
Pertinet autem ad debitum iustitiae quod aliquis obediat suo superiori in his ad quae ius praelationis se extendit.
Iudex autem, ut supra dictum est, superior est respectu eius qui iudicatur. Et ideo ex debito tenetur accusatus
iudici veritatem exponere quam ab eo secundum formam iuris exigit. Et ideo si confiteri noluerit veritatem quam
dicere tenetur, vel si eam mendaciter negaverit, mortaliter peccat. Si vero iudex hoc exquirat quod non potest
secundum ordinem iuris, non tenetur ei accusatus respondere, sed potest vel per appellationem vel aliter licite
subterfugere, mendacium tamen dicere non licet.
RA1
Ad primum ergo dicendum quod quando aliquis secundum ordinem iuris a iudice interrogatur, non ipse se prodit,
sed ab alio proditur, dum ei necessitas respondendi imponitur per eum cui obedire tenetur.
RA2
Ad secundum dicendum quod mentiri ad liberandum aliquem a morte cum iniuria alterius, non est mendacium
simpliciter officiosum, sed habet aliquid de pernicioso admixtum. Cum autem aliquis mentitur in iudicio ad
excusationem sui, iniuriam facit ei cui obedire tenetur, dum sibi denegat quod ei debet, scilicet confessionem
veritatis.
RA3
1515

