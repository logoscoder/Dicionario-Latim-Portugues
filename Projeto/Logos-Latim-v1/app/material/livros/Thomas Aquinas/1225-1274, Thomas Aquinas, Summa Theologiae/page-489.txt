Vel potest dici quod, etsi homo fuerit creatus in gratia, non tamen habuit ex creatione naturae quod posset
proficere per meritum, sed ex superadditione gratiae.
RA5
Ad quintum dicendum quod, cum motus voluntatis non sit continuus, nihil prohibet etiam in primo instanti suae
creationis primum hominem gratiae consensisse.
RA6
Ad sextum dicendum quod gloriam meremur per actum gratiae, non autem gratiam per actum naturae.
Unde non est similis ratio.
|a2 Articulus 2
AG1
Ad secundum sic proceditur. Videtur quod in primo homine non fuerint animae passiones. Secundum enim
passiones animae contingit quod caro concupiscit adversus spiritum.
Sed hoc non erat in statu innocentiae. Ergo in statu innocentiae non erant animae passiones.
AG2
Praeterea, anima Adae erat nobilior quam corpus. Sed corpus Adae fuit impassibile. Ergo nec in anima eius
fuerunt passiones.
AG3
Praeterea, per virtutem moralem comprimuntur animae passiones.
Sed in Adam fuit virtus moralis perfecta.
Ergo totaliter passiones excludebantur ab eo.
SC
Sed contra est quod dicit Augustinus, XIV de CIV. Dei, quod erat in eis amor imperturbatus in Deum, et
quaedam aliae animae passiones.
CO
Respondeo dicendum quod passiones animae sunt in appetitu sensuali, cuius obiectum est bonum et malum.
Unde omnium passionum animae quaedam ordinantur ad bonum, ut amor et gaudium; quaedam ad malum, ut
timor et dolor. Et quia in primo statu nullum malum aderat nec imminebat; nec aliquod bonum aberat, quod
cuperet bona voluntas pro tempore illo habendum, ut patet per Augustinum XIV de CIV. Dei, omnes illae
passiones quae respiciunt malum, in Adam non erant ut timor et dolor et huiusmodi; similiter nec illae passiones
quae respiciunt bonum non habitum et nunc habendum, ut cupiditas aestuans. Illae vero passiones quae possunt
esse boni praesentis, ut gaudium et amor; vel quae sunt futuri boni ut suo tempore habendi, ut desiderium et spes
non affligens; fuerunt in statu innocentiae. Aliter tamen quam in nobis.
Nam in nobis appetitus sensualis, in quo sunt passiones, non totaliter subest rationi, unde passiones quandoque
sunt in nobis praevenientes iudicium rationis, et impedientes; quandoque vero ex iudicio rationis consequentes,
prout sensualis appetitus aliqualiter rationi obedit. In statu vero innocentiae inferior appetitus erat rationi totaliter
subiectus, unde non erant in eo passiones animae, nisi ex rationis iudicio consequentes.
RA1
Ad primum ergo dicendum quod caro concupiscit adversus spiritum, per hoc quod passiones rationi repugnant,
quod in statu innocentiae non erat.
RA2
Ad secundum dicendum quod corpus humanum in statu innocentiae erat impassibile quantum ad passiones quae
removent dispositionem naturalem, ut infra dicetur.
Et similiter anima fuit impassibilis quantum ad passiones quae impediunt rationem.
RA3
Ad tertium dicendum quod perfecta virtus moralis non totaliter tollit passiones, sed ordinat eas, temperati enim
est concupiscere sicut oportet, et quae oportet, ut dicitur in III ethic..
|a3 Articulus 3
AG1
Ad tertium sic proceditur. Videtur quod Adam non habuerit omnes virtutes. Quaedam enim virtutes ordinantur
ad refraenandam immoderantiam passionum; sicut per temperantiam refraenatur immoderata concupiscentia, et
per fortitudinem immoderatus timor.
Sed immoderantia passionum non erat in statu innocentiae.
Ergo nec dictae virtutes.
AG2
Praeterea, quaedam virtutes sunt circa passiones respicientes malum; ut mansuetudo circa iras, et fortitudo circa
timores.
Sed tales passiones non erant in statu innocentiae, ut dictum est.
Ergo nec huiusmodi virtutes.
489

