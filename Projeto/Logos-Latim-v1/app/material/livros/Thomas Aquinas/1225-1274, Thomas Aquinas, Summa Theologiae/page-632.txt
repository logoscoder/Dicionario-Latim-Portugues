CO
Respondeo dicendum quod, quia nomina, secundum Philosophum, sunt signa intellectuum, necesse est quod
secundum processum intellectivae cognitionis, sit etiam nominationis processus.
Procedit autem nostra cognitio intellectualis a notioribus ad minus nota. Et ideo apud nos a notioribus nomina
transferuntur ad significandum res minus notas.
Et inde est quod, sicut dicitur in X metaphys., ab his quae sunt secundum locum, processit nomen distantiae ad
omnia contraria, et similiter nominibus pertinentibus ad motum localem, utimur ad significandum alios motus,
eo quod corpora, quae loco circumscribuntur, sunt maxime nobis nota. Et inde est quod nomen circumstantiae ab
his quae in loco sunt, derivatur ad actus humanos. Dicitur autem in localibus aliquid circumstare, quod est
quidem extrinsecum a re, tamen attingit ipsam, vel appropinquat ei secundum locum. Et ideo quaecumque
conditiones sunt extra substantiam actus, et tamen attingunt aliquo modo actum humanum, circumstantiae
dicuntur. Quod autem est extra substantiam rei ad rem ipsam pertinens, accidens eius dicitur.
Unde circumstantiae actuum humanorum accidentia eorum dicenda sunt.
RA1
Ad primum ergo dicendum quod oratio quidem dat firmamentum argumentationi, primo ex substantia actus,
secundario vero, ex his quae circumstant actum. Sicut primo accusabilis redditur aliquis ex hoc quod homicidium
fecit, secundario vero, ex hoc quod dolo fecit, vel propter lucrum, vel in tempore aut loco sacro, aut aliquid aliud
huiusmodi.
Et ideo signanter dicit quod per circumstantiam oratio argumentationi firmamentum adiungit, quasi secundario.
RA2
Ad secundum dicendum quod aliquid dicitur accidens alicuius dupliciter. Uno modo, quia inest ei, sicut album
dicitur accidens socratis. Alio modo quia est simul cum eo in eodem subiecto, sicut dicitur quod album accidit
musico, inquantum conveniunt, et quodammodo se contingunt, in uno subiecto. Et per hunc modum dicuntur
circumstantiae accidentia actuum.
RA3
Ad tertium dicendum quod, sicut dictum est, accidens dicitur accidenti accidere propter convenientiam in
subiecto. Sed hoc contingit dupliciter. Uno modo, secundum quod duo accidentia comparantur ad unum
subiectum absque aliquo ordine, sicut album et musicum ad socratem. Alio modo, cum aliquo ordine, puta quia
subiectum recipit unum accidens alio mediante, sicut corpus recipit colorem mediante superficie. Et sic unum
accidens dicitur etiam alteri inesse, dicimus enim colorem esse in superficie. Utroque autem modo
circumstantiae se habent ad actus.
Nam aliquae circumstantiae ordinatae ad actum, pertinent ad agentem non mediante actu, puta locus et conditio
personae, aliquae vero mediante ipso actu, sicut modus agendi.
|a2 Articulus 2
AG1
Ad secundum sic proceditur. Videtur quod circumstantiae humanorum actuum non sint considerandae a
theologo.
Non enim considerantur a theologo actus humani, nisi secundum quod sunt aliquales, idest boni vel mali. Sed
circumstantiae non videntur posse facere actus aliquales, quia nihil qualificatur, formaliter loquendo, ab eo quod
est extra ipsum, sed ab eo quod in ipso est. Ergo circumstantiae actuum non sunt a theologo considerandae.
AG2
Praeterea, circumstantiae sunt accidentia actuum. Sed uni infinita accidunt, et ideo, ut dicitur in VI metaphys.,
nulla ars vel scientia est circa ens per accidens, nisi sola sophistica.
Ergo theologos non habet considerare circumstantias humanorum actuum.
AG3
Praeterea, circumstantiarum consideratio pertinet ad rhetorem.
Rhetorica autem non est pars theologiae. Ergo consideratio circumstantiarum non pertinet ad theologum.
SC
Sed contra, ignorantia circumstantiarum causat involuntarium, ut Damascenus et Gregorius Nyssenus dicunt.
Sed involuntarium excusat a culpa, cuius consideratio pertinet ad theologum.
Ergo et consideratio circumstantiarum ad theologum pertinet.
CO
Respondeo dicendum quod circumstantiae pertinent ad considerationem theologi triplici ratione. Primo quidem,
quia theologus considerat actus humanos secundum quod per eos homo ad beatitudinem ordinatur. Omne autem
quod ordinatur ad finem, oportet esse proportionatum fini. Actus autem proportionantur fini secundum
commensurationem quandam, quae fit per debitas circumstantias. Unde consideratio circumstantiarum ad
theologum pertinet. Secundo, quia theologus considerat actus humanos secundum quod in eis invenitur bonum et
malum, et melius et peius, et hoc diversificatur secundum circumstantias, ut infra patebit.

632

