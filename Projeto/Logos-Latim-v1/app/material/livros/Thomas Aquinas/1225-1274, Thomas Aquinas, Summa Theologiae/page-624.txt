Cum autem bonum sit obiectum voluntatis, perfectum bonum est alicuius, quod totaliter eius voluntati satisfacit.
Unde appetere beatitudinem nihil aliud est quam appetere ut voluntas satietur. Quod quilibet vult. Alio modo
possumus loqui de beatitudine secundum specialem rationem, quantum ad id in quo beatitudo consistit. Et sic
non omnes cognoscunt beatitudinem, quia nesciunt cui rei communis ratio beatitudinis conveniat. Et per
consequens, quantum ad hoc, non omnes eam volunt.
RA1
Unde patet responsio ad primum.
RA2
Ad secundum dicendum quod, cum voluntas sequatur apprehensionem intellectus seu rationis, sicut contingit
quod aliquid est idem secundum rem, quod tamen est diversum secundum rationis considerationem; ita contingit
quod aliquid est idem secundum rem, et tamen uno modo appetitur, alio modo non appetitur. Beatitudo ergo
potest considerari sub ratione finalis boni et perfecti, quae est communis ratio beatitudinis, et sic naturaliter et ex
necessitate voluntas in illud tendit, ut dictum est.
Potest etiam considerari secundum alias speciales considerationes, vel ex parte ipsius operationis, vel ex parte
potentiae operativae, vel ex parte obiecti, et sic non ex necessitate voluntas tendit in ipsam.
RA3
Ad tertium dicendum quod ista definitio beatitudinis quam quidam posuerunt, beatus est qui habet omnia quae
vult, vel, cui omnia optata succedunt, quodam modo intellecta, est bona et sufficiens; alio vero modo, est
imperfecta. Si enim intelligatur simpliciter de omnibus quae vult homo naturali appetitu, sic verum est quod qui
habet omnia quae vult, est beatus, nihil enim satiat naturalem hominis appetitum, nisi bonum perfectum, quod est
beatitudo. Si vero intelligatur de his quae homo vult secundum apprehensionem rationis, sic habere quaedam
quae homo vult, non pertinet ad beatitudinem, sed magis ad miseriam inquantum huiusmodi habita impediunt
hominem ne habeat quaecumque naturaliter vult, sicut etiam ratio accipit ut vera interdum quae impediunt a
cognitione veritatis. Et secundum hanc considerationem, Augustinus addidit ad perfectionem beatitudinis, quod
nihil mali velit. Quamvis primum posset sufficere, si recte intelligeretur, scilicet quod beatus est qui habet omnia
quae vult.
|q6 Quaestio 6
|a0 Prologus
Quia igitur ad beatitudinem per actus aliquos necesse est pervenire, oportet consequenter de humanis actibus
considerare, ut sciamus quibus actibus perveniatur ad beatitudinem, vel impediatur beatitudinis via. Sed quia
operationes et actus circa singularia sunt, ideo omnis operativa scientia in particulari consideratione perficitur.
Moralis igitur consideratio quia est humanorum actuum, primo quidem tradenda est in universali secundo vero,
in particulari. Circa universalem autem considerationem humanorum actuum, primo quidem considerandum
occurrit de ipsis actibus humanis; secundo, de principiis eorum.
Humanorum autem actuum quidam sunt hominis proprii; quidam autem sunt homini et aliis animalibus
communes. Et quia beatitudo est proprium hominis bonum, propinquius se habent ad beatitudinem actus qui sunt
proprie humani, quam actus qui sunt homini aliisque animalibus communes. Primo ergo considerandum est de
actibus qui sunt proprii hominis; secundo, de actibus qui sunt homini aliisque animalibus communes, qui
dicuntur animae passiones. Circa primum duo consideranda occurrunt, primo, de conditione humanorum actuum;
secundo, de distinctione eorum. Cum autem actus humani proprie dicantur qui sunt voluntarii, eo quod voluntas
est rationalis appetitus, qui est proprius hominis; oportet considerare de actibus inquantum sunt voluntarii. Primo
ergo considerandum est de voluntario et involuntario in communi; secundo, de actibus qui sunt voluntarii quasi
ab ipsa voluntate eliciti, ut immediate ipsius voluntatis existentes; tertio, de actibus qui sunt voluntarii quasi a
voluntate imperati, qui sunt ipsius voluntatis mediantibus aliis potentiis. Et quia actus voluntarii habent quasdam
circumstantias, secundum quas diiudicantur, primo considerandum est de voluntario et involuntario; et
consequenter de circumstantiis ipsorum actuum in quibus voluntarium et involuntarium invenitur.
Circa primum quaeruntur octo. Primo, utrum in humanis actibus inveniatur voluntarium. Secundo, utrum
inveniatur in animalibus brutis. Tertio, utrum voluntarium esse possit absque omni actu.
Quarto, utrum violentia voluntati possit inferri. Quinto, utrum violentia causet involuntarium. Sexto, utrum
metus causet involuntarium. Septimo, utrum concupiscentia involuntarium causet.
Octavo, utrum ignorantia.
|a1 Articulus 1
AG1
Ad primum sic proceditur. Videtur quod in humanis actibus non inveniatur voluntarium. Voluntarium enim est
cuius principium est in ipso; ut patet per Gregorium Nyssenum, et Damascenum, et Aristotelem.
Sed principium humanorum actuum non est in ipso homine, sed est extra, nam appetitus hominis movetur ad
agendum ab appetibili quod est extra quod est sicut movens non motum, ut dicitur in III de anima.
624

