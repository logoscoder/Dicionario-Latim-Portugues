Primo, utrum confessio sit actus fidei. Secundo, utrum confessio sit necessaria ad salutem.
|a1 Articulus 1
AG1
Ad primum sic proceditur. Videtur quod confessio non sit actus fidei. Non enim idem actus pertinet ad diversas
virtutes.
Sed confessio pertinet ad poenitentiam, cuius ponitur pars.
Ergo non est actus fidei.
AG2
Praeterea, ab hoc quod homo confiteatur fidem retrahitur interdum per timorem, vel etiam propter aliquam
confusionem, unde et apostolus, ad Ephes. Ult., petit orari pro se ut detur sibi cum fiducia notum facere
mysterium evangelii.
Sed non recedere a bono propter confusionem vel timorem pertinet ad fortitudinem, quae moderatur audacias et
timores. Ergo videtur quod confessio non sit actus fidei, sed magis fortitudinis vel constantiae.
AG3
Praeterea, sicut per fidei fervorem inducitur aliquis ad confitendum fidem exterius, ita etiam inducitur ad alia
exteriora bona opera facienda, dicitur enim Gal. V quod fides per dilectionem operatur.
Sed alia exteriora opera non ponuntur actus fidei.
Ergo etiam neque confessio.
SC
Sed contra est quod, II ad Thess. I, super illud, et opus fidei in virtute, dicit Glossa, idest confessionem, quae
proprie est opus fidei.
CO
Respondeo dicendum quod actus exteriores illius virtutis proprie sunt actus ad cuius fines secundum suas species
referuntur, sicut ieiunare secundum suam speciem refertur ad finem abstinentiae, quae est compescere carnem, et
ideo est actus abstinentiae. Confessio autem eorum quae sunt fidei secundum suam speciem ordinatur sicut ad
finem ad id quod est fidei, secundum illud II ad Cor. IV, habentes eundem spiritum fidei credimus, propter quod
et loquimur, exterior enim locutio ordinatur ad significandum id quod in corde concipitur. Unde sicut conceptus
interior eorum quae sunt fidei est proprie fidei actus, ita etiam et exterior confessio.
RA1
Ad primum ergo dicendum quod triplex est confessio quae in Scripturis laudatur. Una est confessio eorum quae
sunt fidei. Et ista est proprius actus fidei, utpote relata ad fidei finem, sicut dictum est.
Alia est confessio gratiarum actionis sive laudis. Et ista est actus latriae, ordinatur enim ad honorem Deo exterius
exhibendum, quod est finis latriae. Tertia est confessio peccatorum. Et haec ordinatur ad deletionem peccati,
quae est finis poenitentiae. Unde pertinet ad poenitentiam.
RA2
Ad secundum dicendum quod removens prohibens non est causa per se, sed per accidens, ut patet per
Philosophum, in VIII phys..
Unde fortitudo, quae removet impedimentum confessionis fidei, scilicet timorem vel erubescentiam, non est
proprie et per se causa confessionis, sed quasi per accidens.
RA3
Ad tertium dicendum quod fides interior, mediante dilectione, causat omnes exteriores actus virtutum
mediantibus aliis virtutibus, imperando, non eliciendo. Sed confessionem producit tanquam proprium actum,
nulla alia virtute mediante.
|a2 Articulus 2
AG1
Ad secundum sic proceditur. Videtur quod confessio fidei non sit necessaria ad salutem. Illud enim videtur ad
salutem sufficere per quod homo attingit finem virtutis. Sed finis proprius fidei est coniunctio humanae mentis
ad veritatem divinam, quod potest etiam esse sine exteriori confessione.
Ergo confessio fidei non est necessaria ad salutem.
AG2
Praeterea, per exteriorem confessionem fidei homo fidem suam alii homini patefacit. Sed hoc non est
necessarium nisi illis qui habent alios in fide instruere. Ergo videtur quod minores non teneantur ad fidei
confessionem.
AG3
Praeterea, illud quod potest vergere in scandalum et turbationem aliorum non est necessarium ad salutem, dicit
enim apostolus, I ad Cor. X, sine offensione estote Iudaeis et gentibus et ecclesiae Dei.
Sed per confessionem fidei quandoque ad perturbationem infideles provocantur. Ergo confessio fidei non est
necessaria ad salutem.
1201

