SC
Sed contra est quod apostolus dicit, ad Rom. X, corde creditur ad iustitiam, ore autem confessio fit ad salutem.
CO
Respondeo dicendum quod ea quae sunt necessaria ad salutem cadunt sub praeceptis divinae legis. Confessio
autem fidei, cum sit quoddam affirmativum, non potest cadere nisi sub praecepto affirmativo. Unde eo modo est
de necessariis ad salutem quo modo potest cadere sub praecepto affirmativo divinae legis. Praecepta autem
affirmativa, ut supra dictum est, non obligant ad semper, etsi semper obligent, obligant autem pro loco et
tempore et secundum alias circumstantias debitas secundum quas oportet actum humanum limitari ad hoc quod
sit actus virtutis. Sic igitur confiteri fidem non semper neque in quolibet loco est de necessitate salutis, sed aliquo
loco et tempore, quando scilicet per omissionem huius confessionis subtraheretur honor debitus Deo, vel etiam
utilitas proximis impendenda; puta si aliquis interrogatus de fide taceret, et ex hoc crederetur vel quod non
haberet fidem vel quod fides non esset vera, vel alii per eius taciturnitatem averterentur a fide. In huiusmodi
enim casibus confessio fidei est de necessitate salutis.
RA1
Ad primum ergo dicendum quod finis fidei, sicut et aliarum virtutum, referri debet ad finem caritatis, qui est
amor Dei et proximi. Et ideo quando honor Dei vel utilitas proximi hoc exposcit, non debet esse contentus homo
ut per fidem suam ipse veritati divinae coniungatur; sed debet fidem exterius confiteri.
RA2
Ad secundum dicendum quod in casu necessitatis, ubi fides periclitatur, quilibet tenetur fidem suam aliis
propalare, vel ad instructionem aliorum fidelium sive confirmationem, vel ad reprimendum infidelium
insultationem. Sed aliis temporibus instruere homines de fide non pertinet ad omnes fideles.
RA3
Ad tertium dicendum quod, si turbatio infidelium oriatur de confessione fidei manifesta absque aliqua utilitate
fidei vel fidelium, non est laudabile in tali casu fidem publice confiteri, unde Dominus dicit, Matth. VII, nolite
sanctum dare canibus, neque margaritas vestras spargere ante porcos, ne conversi dirumpant vos.
Sed si utilitas aliqua fidei speretur aut necessitas adsit, contempta turbatione infidelium, debet homo fidem
publice confiteri.
Unde Matth. XV dicitur quod, cum discipuli dixissent Domino quod Pharisaei, audito eius verbo, scandalizati
sunt, Dominus respondit, sinite illos, scilicet turbari, caeci sunt et duces caecorum.
|q4 Quaestio 4
|a0 Prologus
Deinde considerandum est de ipsa fidei virtute. Et primo quidem, de ipsa fide; secundo, de habentibus fidem;
tertio, de causa fidei; quarto, de effectibus eius. Circa primum quaeruntur octo. Primo, quid sit fides. Secundo, in
qua VI animae sit sicut in subiecto.
Tertio, utrum forma eius sit caritas. Quarto, utrum eadem numero sit fides formata et informis. Quinto, utrum
fides sit virtus.
Sexto, utrum sit una virtus. Septimo, de ordine eius ad alias virtutes. Octavo, de comparatione certitudinis eius
ad certitudinem virtutum intellectualium.
|a1 Articulus 1
AG1
Ad primum sic proceditur. Videtur quod sit incompetens fidei definitio quam apostolus ponit, ad Heb. XI,
dicens, est autem fides substantia sperandarum rerum, argumentum non apparentium.
Nulla enim qualitas est substantia. Sed fides est qualitas, cum sit virtus theologica, ut supra dictum est.
Ergo non est substantia.
AG2
Praeterea, diversarum virtutum diversa sunt obiecta. Sed res speranda est obiectum spei. Non ergo debet poni in
definitione fidei tanquam eius obiectum.
AG3
Praeterea, fides magis perficitur per caritatem quam per spem, quia caritas est forma fidei, ut infra dicetur.
Magis ergo poni debuit in definitione fidei res diligenda quam res speranda.
AG4
Praeterea, idem non debet poni in diversis generibus.
Sed substantia et argumentum sunt diversa genera non subalternatim posita. Ergo inconvenienter fides dicitur
esse substantia et argumentum.
AG5

1202

