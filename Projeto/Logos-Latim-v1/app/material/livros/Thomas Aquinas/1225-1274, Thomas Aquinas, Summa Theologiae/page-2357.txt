Respondeo dicendum quod ly secundum quod duo potest notare, scilicet conditionem ascendentis, et causam
ascensionis. Et si quidem designet conditionem ascendentis, tunc ascendere non potest convenire Christo
secundum conditionem divinae naturae.
Tum quia nihil est deitate altius, quo possit ascendere. Tum etiam quia ascensio est motus localis, qui divinae
naturae non competit, quae est immobilis et inlocalis. Sed per hunc modum ascensio competit Christo secundum
humanam naturam, quae continetur loco, et motui subiici potest. Unde sub hoc sensu poterimus dicere quod
Christus ascendit in caelum secundum quod homo, non secundum quod Deus. Si vero ly secundum quod
designet causam ascensionis, cum etiam Christus ex virtute divinitatis in caelum ascenderit, non autem ex virtute
humanae naturae, dicendum erit quod Christus ascendit in caelum, non secundum quod homo, sed secundum
quod Deus.
Unde Augustinus dicit, in sermone de ascensione, de nostro fuit quod filius Dei pependit in cruce, de suo quod
ascendit.
RA1
Ad primum ergo dicendum quod auctoritates illae prophetice dicuntur de Deo secundum quod erat incarnandus.
Potest tamen dici quod ascendere, etsi non proprie conveniat divinae naturae, potest tamen ei metaphorice
convenire, prout scilicet dicitur in corde hominis ascendere, quando cor hominis se subiicit et humiliat Deo. Et
eodem modo metaphorice dicitur ascendere respectu cuiuslibet creaturae, ex eo quod eam subiicit sibi.
RA2
Ad secundum dicendum quod ipse idem est qui ascendit et qui descendit.
Dicit enim Augustinus, in libro de symbolo, quis est qui descendit? Deus homo. Quis est qui ascendit? idem ipse
Deus homo.
Descensus tamen duplex attribuitur Christo. Unus quidem, quo dicitur descendisse de caelo. Qui quidem
attribuitur Deo homini secundum quod Deus. Non enim est iste descensus intelligendus secundum motum
localem, sed secundum exinanitionem, qua, cum in forma Dei esset, servi formam suscepit.
Sicut enim dicitur exinanitus, non ex eo quod suam plenitudinem amitteret, sed ex eo quod nostram parvitatem
suscepit; ita dicitur descendisse de caelo, non quia caelum deseruerit, sed quia naturam terrenam assumpsit in
unitatem personae. Alius autem est descensus quo descendit in inferiores partes terrae, ut dicitur Ephes. IV.
Qui quidem est descensus localis. Unde competit Christo secundum conditionem humanae naturae.
RA3
Ad tertium dicendum quod Christus dicitur ad patrem ascendere, inquantum ascendit ad consessum paternae
dexterae. Quod quidem convenit Christo aliqualiter secundum divinam naturam, aliqualiter autem secundum
humanam, ut infra dicetur.
|a3 Articulus 3
AG1
Ad tertium sic proceditur. Videtur quod Christus non ascenderit propria virtute.
Dicitur enim marci ult. Quod Dominus Iesus, postquam locutus est discipulis, assumptus est in caelum.
Et Act. I dicitur quod, videntibus illis, elevatus est, et nubes suscepit eum ab oculis eorum.
Sed illud quod assumitur et elevatur, ab alio videtur moveri. Ergo Christus non propria virtute, sed aliena,
ferebatur in caelum.
AG2
Praeterea, corpus Christi fuit terrenum, sicut et corpora nostra.
Corpori autem terreno contra naturam est ferri sursum. Nullus autem motus est propria virtute eius quod contra
naturam movetur.
Ergo Christus non ascendit in caelum propria virtute.
AG3
Praeterea, propria virtus Christi est virtus divina. Sed motus ille non videtur fuisse ex virtute divina, quia, cum
virtus divina sit infinita, motus ille fuisset in instanti; et sic non potuisset videntibus discipulis elevari in caelum,
ut dicitur Act. I.
Ergo videtur quod Christus non ascenderit propria virtute.
SC
Sed contra est quod dicitur Isaiae LXIII, iste formosus in stola sua, gradiens in multitudine fortitudinis suae.
Et Gregorius dicit, in homilia ascensionis, notandum est quod elias in curru legitur ascendisse, ut videlicet aperte
demonstraretur quia homo purus adiutorio indigebat alieno. Redemptor autem noster non curru, non Angelis
sublevatus legitur, quia qui fecerat omnia, super omnia sua virtute ferebatur.
CO
Respondeo dicendum quod in Christo est duplex natura, divina scilicet et humana. Unde secundum utramque
naturam potest accipi propria virtus eius. Sed secundum humanam naturam potest accipi duplex virtus Christi.
Una quidem naturalis, quae procedit ex principiis naturae. Et tali virtute manifestum est quod Christus non
ascendit. Alia autem virtus in humana natura est virtus gloriae. Secundum quam Christus in caelum ascendit.
2357

