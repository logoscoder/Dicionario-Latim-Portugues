Respondeo dicendum quod numerus aliquorum accipi potest aut secundum principia formalia aut secundum
subiecta, et utroque modo inveniuntur quatuor cardinales virtutes. Principium enim formale virtutis de qua nunc
loquimur, est rationis bonum.
Quod quidem dupliciter potest considerari. Uno modo, secundum quod in ipsa consideratione rationis consistit.
Et sic erit una virtus principalis, quae dicitur prudentia. Alio modo, secundum quod circa aliquid ponitur rationis
ordo. Et hoc vel circa operationes, et sic est iustitia, vel circa passiones, et sic necesse est esse duas virtutes.
Ordinem enim rationis necesse est ponere circa passiones, considerata repugnantia ipsarum ad rationem. Quae
quidem potest esse dupliciter. Uno modo secundum quod passio impellit ad aliquid contrarium rationi, et sic
necesse est quod passio reprimatur, et ab hoc denominatur temperantia. Alio modo, secundum quod passio
retrahit ab eo quod ratio dictat, sicut timor periculorum vel laborum, et sic necesse est quod homo firmetur in eo
quod est rationis, ne recedat; et ab hoc denominatur fortitudo.
Similiter secundum subiecta, idem numerus invenitur.
Quadruplex enim invenitur subiectum huius virtutis de qua nunc loquimur, scilicet rationale per essentiam, quod
prudentia perficit; et rationale per participationem, quod dividitur in tria; idest in voluntatem, quae est subiectum
iustitiae; et in concupiscibilem, quae est subiectum temperantiae; et in irascibilem, quae est subiectum
fortitudinis.
RA1
Ad primum ergo dicendum quod prudentia est simpliciter principalior omnibus.
Sed aliae ponuntur principales unaquaeque in suo genere.
RA2
Ad secundum dicendum quod rationale per participationem dividitur in tria, ut dictum est.
RA3
Ad tertium dicendum quod omnes aliae virtutes, quarum una est principalior alia, reducuntur ad praedictas
quatuor, et quantum ad subiectum, et quantum ad rationes formales.
|a3 Articulus 3
AG1
Ad tertium sic proceditur. Videtur quod aliae virtutes debeant dici magis principales quam istae. Id enim quod
est maximum in unoquoque genere, videtur esse principalius. Sed magnanimitas operatur magnum in omnibus
virtutibus, ut dicitur in IV ethic..
Ergo magnanimitas maxime debet dici principalis virtus.
AG2
Praeterea, illud per quod aliae virtutes firmantur, videtur esse maxime principalis virtus. Sed humilitas est
huiusmodi, dicit enim Gregorius quod qui ceteras virtutes sine humilitate congregat, quasi paleas in ventum
portat.
Ergo humilitas videtur esse maxime principalis.
AG3
Praeterea, illud videtur esse principale, quod est perfectissimum.
Sed hoc pertinet ad patientiam; secundum illud Iacobi I, patientia opus perfectum habet.
Ergo patientia debet poni principalis.
SC
Sed contra est quod tullius, in sua rhetorica, ad has quatuor omnes alias reducit.
CO
Respondeo dicendum quod sicut supra dictum est, huiusmodi quatuor virtutes cardinales accipiuntur secundum
quatuor formales rationes virtutis de qua loquimur. Quae quidem in aliquibus actibus vel passionibus
principaliter inveniuntur.
Sicut bonum consistens in consideratione rationis, principaliter invenitur in ipso rationis imperio; non autem in
consilio, neque in iudicio, ut supra dictum est.
Similiter autem bonum rationis prout ponitur in operationibus secundum rationem recti et debiti, principaliter
invenitur in commutationibus vel distributionibus quae sunt ad alterum cum aequalitate. Bonum autem
refraenandi passiones principaliter invenitur in passionibus quas maxime difficile est reprimere, scilicet in
delectationibus tactus.
Bonum autem firmitatis ad standum in bono rationis contra impetum passionum, praecipue invenitur in periculis
mortis, contra quae difficillimum est stare. Sic igitur praedictas quatuor virtutes dupliciter considerare possumus.
Uno modo, secundum communes rationes formales. Et secundum hoc, dicuntur principales, quasi generales ad
omnes virtutes, utputa quod omnis virtus quae facit bonum in consideratione rationis, dicatur prudentia; et quod
omnis virtus quae facit bonum debiti et recti in operationibus, dicatur iustitia; et omnis virtus quae cohibet
passiones et deprimit, dicatur temperantia; et omnis virtus quae facit firmitatem animi contra quascumque
passiones, dicatur fortitudo.
Et sic multi loquuntur de istis virtutibus, tam sacri doctores quam etiam Philosophi.
864

