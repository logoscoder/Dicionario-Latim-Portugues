Augustinus enim, in XII de Trin., ponit tres gradus peccati, quorum primus est, cum carnalis sensus illecebram
quandam ingerit, quod est peccatum cogitationis, secundus gradus est, quando sola cogitationis delectatione
aliquis contentus est; tertius gradus est, quando faciendum decernitur per consensum.
Sed tria haec pertinent ad peccatum cordis. Ergo inconvenienter peccatum cordis ponitur quasi unum genus
peccati.
AG2
Praeterea, Gregorius, in IV Moral., ponit quatuor gradus peccati, quorum primus est culpa latens in corde;
secundus, cum exterius publicatur; tertius est, cum consuetudine roboratur; quartus est, cum usque ad
praesumptionem divinae misericordiae, vel ad desperationem, homo procedit. Ubi non distinguitur peccatum
operis a peccato oris; et adduntur duo alii peccatorum gradus.
Ergo inconveniens fuit prima divisio.
AG3
Praeterea, non potest esse peccatum in ore vel in opere, nisi fiat prius in corde. Ergo ista peccata specie non
differunt.
Non ergo debent contra se invicem dividi.
SC
Sed contra est quod Hieronymus dicit, super Ezech., tria sunt generalia delicta quibus humanum subiacet genus,
aut enim cogitatione, aut sermone, aut opere peccamus.
CO
Respondeo dicendum quod aliqua inveniuntur differre specie dupliciter. Uno modo, ex eo quod utrumque habet
speciem completam, sicut equus et bos differunt specie. Alio modo, secundum diversos gradus in aliqua
generatione vel motu accipiuntur diversae species, sicut aedificatio est completa generatio domus, collocatio
autem fundamenti et erectio parietis sunt species incompletae, ut patet per Philosophum, in X ethic.; et idem
etiam potest dici in generationibus animalium. Sic igitur peccatum dividitur per haec tria, scilicet peccatum oris,
cordis et operis, non sicut per diversas species completas, nam consummatio peccati est in opere, unde peccatum
operis habet speciem completam. Sed prima inchoatio eius est quasi fundatio in corde; secundus autem gradus
eius est in ore, secundum quod homo prorumpit facile ad manifestandum conceptum cordis; tertius autem gradus
iam est in consummatione operis. Et sic haec tria differunt secundum diversos gradus peccati. Patet tamen quod
haec tria pertinent ad unam perfectam peccati speciem, cum ab eodem motivo procedant, iracundus enim, ex hoc
quod appetit vindictam, primo quidem perturbatur in corde; secundo, in verba contumeliosa prorumpit; tertio
vero, procedit usque ad facta iniuriosa.
Et idem patet in luxuria, et in quolibet alio peccato.
RA1
Ad primum ergo dicendum quod omne peccatum cordis convenit in ratione occulti, et secundum hoc ponitur
unus gradus.
Qui tamen per tres gradus distinguitur, scilicet cogitationis, delectationis et consensus.
RA2
Ad secundum dicendum quod peccatum oris et operis conveniunt in manifestatione, et propter hoc a Gregorio
sub uno computantur.
Hieronymus autem distinguit ea, quia in peccato oris est manifestatio tantum, et principaliter intenta, in peccato
vero operis est principaliter expletio interioris conceptus cordis, sed manifestatio est ex consequenti. Consuetudo
vero et desperatio sunt gradus consequentes post speciem perfectam peccati, sicut adolescentia et iuventus post
perfectam hominis generationem.
RA3
Ad tertium dicendum quod peccatum cordis et oris non distinguuntur a peccato operis, quando simul cum eo
coniunguntur, sed prout quodlibet horum per se invenitur.
Sicut etiam pars motus non distinguitur a toto motu, quando motus est continuus, sed solum quando motus sistit
in medio.
|a8 Articulus 8
AG1
Ad octavum sic proceditur. Videtur quod superabundantia et defectus non diversificent species peccatorum.
Superabundantia enim et defectus differunt secundum magis et minus. Sed magis et minus non diversificant
speciem. Ergo superabundantia et defectus non diversificant speciem peccatorum.
AG2
Praeterea, sicut peccatum in agibilibus est ex hoc quod receditur a rectitudine rationis, ita falsitas in speculativis
est ex hoc quod receditur a veritate rei.
Sed non diversificatur species falsitatis ex hoc quod aliquis dicit plus vel minus esse quam sit in re. Ergo etiam
non diversificatur species peccati ex hoc quod recedit a rectitudine rationis in plus vel in minus.
AG3
925

