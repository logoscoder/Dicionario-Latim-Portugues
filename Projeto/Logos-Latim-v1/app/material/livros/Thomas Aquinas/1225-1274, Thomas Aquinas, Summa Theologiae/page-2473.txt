Ad secundum dicendum quod vinum fit acetum per corruptionem, unde non fit reditus de aceto in vinum, ut
dicitur VIII metaphys..
Et ideo, sicut de pane totaliter corrupto non potest confici hoc sacramentum, ita nec de aceto potest confici.
Potest tamen confici de vino acescenti, sicut de pane qui est in via ad corruptionem, licet peccet conficiens, ut
prius dictum est.
RA3
Ad tertium dicendum quod agresta est in via generationis, et ideo nondum habet speciem vini. Et propter hoc de
ea non potest confici hoc sacramentum. Mustum autem iam habet speciem vini, nam eius dulcedo attestatur
digestioni, quae est completio a naturali calore, ut dicitur in IV meteor..
Et ideo de musto potest confici hoc sacramentum. Non tamen debent uvae integrae huic sacramento misceri, quia
iam esset ibi aliquid praeter vinum. Prohibetur etiam ne mustum statim expressum de uva in calice offeratur,
quia hoc est indecens, propter impuritatem musti. Potest tamen in necessitate fieri, dicitur enim ab eodem Iulio
Papa, si necesse fuerit, botrus in calicem prematur.
|a6 Articulus 6
AG1
Ad sextum sic proceditur. Videtur quod aqua non sit vino permiscenda. Sacrificium enim Christi figuratum fuit
per oblationem melchisedech, qui, Gen. XIV, non legitur obtulisse nisi panem et vinum. Ergo videtur quod in
hoc sacramento non debeat adiungi aqua.
AG2
Praeterea, diversorum sacramentorum diversae sunt materiae.
Sed aqua est materia baptismi. Ergo non debet ad materiam assumi huius sacramenti.
AG3
Praeterea, panis et vinum sunt materia huius sacramenti.
Sed pani nihil adiungitur. Ergo nec vino debet aliquid adiungi.
SC
Sed contra est quod Alexander Papa scribit, in sacramentorum oblationibus quae inter Missarum solemnia
Domino offeruntur, panis tantum et vinum aqua permixtum in sacrificium offerantur.
CO
Respondeo dicendum quod vino quod offertur in hoc sacramento debet aqua misceri. Primo quidem, propter
institutionem.
Probabiliter enim creditur quod Dominus hoc sacramentum instituerit in vino aqua permixto, secundum morem
terrae illius, unde et Proverb. IX dicitur, bibite vinum quod miscui vobis.
Secundo, quia hoc convenit repraesentationi dominicae passionis.
Unde dicit Alexander Papa, non debet in calice Domini aut vinum solum, aut aqua sola offerri, sed utrumque
permixtum, quia utrumque ex latere Christi in passione sua profluxisse legitur.
Tertio, quia hoc convenit ad significandum effectum huius sacramenti, qui est unio populi christiani ad
Christum, quia, ut Iulius Papa dicit, videmus in aqua populum intelligi, in vino vero ostendi sanguinem Christi.
Ergo, cum in calice vino aqua miscetur, Christo populus adunatur.
Quarto, quia hoc competit ad ultimum effectum huius sacramenti, qui est introitus ad vitam aeternam.
Unde Ambrosius dicit, in libro de sacramentis, redundat aqua in calicem, et salit in vitam aeternam.
RA1
Ad primum ergo dicendum quod, sicut Ambrosius dicit ibidem, sicut sacrificium Christi significatum est per
oblationem melchisedech, ita etiam significatum est per aquam quae in eremo fluxit de petra, secundum illud I
Cor. X, bibebant autem de spirituali consequente eos petra.
RA2
Ad secundum dicendum quod aqua sumitur in baptismo ad usum ablutionis. In hoc autem sacramento assumitur
ad usum refectionis, secundum illud Psalmi, super aquam refectionis educavit me.
RA3
Ad tertium dicendum quod panis ex aqua et farina conficitur.
Et ideo, cum vino aqua miscetur, neutrum sine aqua existit.
|a7 Articulus 7
AG1
Ad septimum sic proceditur. Videtur quod permixtio aquae sit de necessitate huius sacramenti.
Dicit enim Cyprianus, ad caecilium, sic calix Domini non est aqua sola et vinum solum, nisi utrumque misceatur,
quomodo nec corpus Domini potest esse farina sola, nisi utrumque, scilicet farina et aqua, fuerit adunatum.
Sed admixtio aquae ad farinam est de necessitate huius sacramenti ergo, pari ratione, admixtio aquae ad vinum.
AG2

2473

