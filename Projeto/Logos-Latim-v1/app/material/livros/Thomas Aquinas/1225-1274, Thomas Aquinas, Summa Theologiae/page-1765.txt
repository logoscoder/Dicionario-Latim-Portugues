RA2
Ad secundum dicendum quod quia magnanimus tendit ad magna, consequens est quod ad illa praecipue tendat
quae important aliquam excellentiam, et illa fugiat quae pertinent ad defectum.
Pertinet autem ad quandam excellentiam quod aliquis bene faciat, et quod sit communicativus, et plurium
retributivus. Et ideo ad ista promptum se exhibet, inquantum habent rationem cuiusdam excellentiae, non autem
secundum eam rationem qua sunt actus aliarum virtutum. Ad defectum autem pertinet quod aliquis intantum
magnipendat aliqua exteriora bona vel mala quod pro eis a iustitia vel quacumque virtute declinet. Similiter
etiam ad defectum pertinet omnis occultatio veritatis, quia videtur ex timore procedere. Quod etiam aliquis sit
planctivus, ad defectum pertinet, quia per hoc videtur animus exterioribus malis succumbere. Et ideo haec et
similia vitat magnanimus secundum quandam specialem rationem, scilicet tanquam contraria excellentiae vel
magnitudini.
RA3
Ad tertium dicendum quod quaelibet virtus habet quendam decorem sive ornatum ex sua specie, qui est proprius
unicuique virtuti. Sed superadditur alius ornatus ex ipsa magnitudine operis virtuosi per magnanimitatem, quae
omnes virtutes maiores facit, ut dicitur in IV ethic..
|a5 Articulus 5
AG1
Ad quintum sic proceditur. Videtur quod magnanimitas non sit pars fortitudinis. Idem enim non est pars sui
ipsius. Sed magnanimitas videtur idem esse fortitudini.
Dicit enim Seneca, in libro de quatuor virtut., magnanimitas, quae et fortitudo dicitur, si insit animo tuo, cum
magna fiducia vives.
Et tullius dicit, in I de offic., viros fortes magnanimos esse eosdem volumus, veritatis amicos, minimeque
fallaces.
Ergo magnanimitas non est pars fortitudinis.
AG2
Praeterea, Philosophus dicit, in IV ethic., quod magnanimus non est philokindynus, idest amator periculi.
Ad fortem autem pertinet exponere se periculis. Ergo magnanimitas non convenit cum fortitudine, ut possit dici
pars eius.
AG3
Praeterea, magnanimitas respicit magnum in bonis sperandis, fortitudo autem respicit magnum in malis timendis
vel audendis.
Sed bonum est principalius quam malum. Ergo magnanimitas est principalior virtus quam fortitudo. Non ergo est
pars eius.
SC
Sed contra est quod Macrobius et Andronicus ponunt magnanimitatem fortitudinis partem.
CO
Respondeo dicendum quod, sicut supra dictum est, principalis virtus est ad quam pertinet aliquem generalem
modum virtutis constituere in aliqua materia principali. Inter alios autem generales modos virtutis unus est
firmitas animi, quia firmiter se habere requiritur in omni virtute, ut dicitur in II ethic..
Praecipue tamen hoc laudatur in virtutibus quae in aliquod arduum tendunt, in quibus difficillimum est
firmitatem servare. Et ideo quanto difficilius est in aliquo arduo firmiter se habere, tanto principalior est virtus
quae circa illud firmitatem praestat animo. Difficilius autem est firmiter se habere in periculis mortis, in quibus
confirmat animum fortitudo, quam in maximis bonis sperandis vel adipiscendis, ad quae confirmat animum
magnanimitas, quia sicut homo maxime diligit vitam suam, ita maxime refugit mortis pericula. Sic ergo patet
quod magnanimitas convenit cum fortitudine inquantum confirmat animum circa aliquid arduum, deficit autem
ab ea in hoc quod firmat animum in eo circa quod facilius est firmitatem servare. Unde magnanimitas ponitur
pars fortitudinis, quia adiungitur ei sicut secundaria principali.
RA1
Ad primum ergo dicendum quod, sicut Philosophus dicit, in V ethic., carere malo accipitur in ratione boni.
Unde et non superari ab aliquo gravi malo, puta a periculis mortis, accipitur quodammodo pro eo quod est
attingere ad magnum bonum, quorum primum pertinet ad fortitudinem, secundum ad magnanimitatem. Et
secundum hoc fortitudo et magnanimitas pro eodem accipi possunt. Quia tamen alia ratio difficultatis est in
utroque praedictorum, ideo, proprie loquendo, magnanimitas ab Aristotele ponitur alia virtus a fortitudine.
RA2
Ad secundum dicendum quod amator periculi dicitur qui indifferenter se periculis exponit. Quod videtur
pertinere ad eum qui indifferenter multa quasi magna existimat, quod est contra rationem magnanimi, nullus
enim videtur pro aliquo se periculis exponere nisi illud magnum existimet. Sed pro his quae vere sunt magna,
magnanimus promptissime periculis se exponit, quia operatur magnum in actu fortitudinis, sicut et in actibus
aliarum virtutum.
1765

