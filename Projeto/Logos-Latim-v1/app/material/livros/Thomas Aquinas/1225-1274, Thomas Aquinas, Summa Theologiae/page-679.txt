Ad quartum dicendum quod circumstantia quandoque sumitur ut differentia essentialis obiecti, secundum quod
ad rationem comparatur, et tunc potest dare speciem actui morali. Et hoc oportet esse, quandocumque
circumstantia transmutat actum de bonitate in malitiam, non enim circumstantia faceret actum malum, nisi per
hoc quod rationi repugnat.
|a6 Articulus 6
AG1
Ad sextum sic proceditur. Videtur quod bonum et malum quod est ex fine, non diversificent speciem in actibus.
Actus enim habent speciem ex obiecto. Sed finis est praeter rationem obiecti. Ergo bonum et malum quod est ex
fine, non diversificant speciem actus.
AG2
Praeterea, id quod est per accidens, non constituit speciem, ut dictum est.
Sed accidit alicui actui quod ordinetur ad aliquem finem; sicut quod aliquis det eleemosynam propter inanem
gloriam. Ergo secundum bonum et malum quod est ex fine, non diversificantur actus secundum speciem.
AG3
Praeterea, diversi actus secundum speciem, ad unum finem ordinari possunt, sicut ad finem inanis gloriae
ordinari possunt actus diversarum virtutum, et diversorum vitiorum.
Non ergo bonum et malum quod accipitur secundum finem, diversificat speciem actuum.
SC
Sed contra est quod supra ostensum est, quod actus humani habent speciem a fine. Ergo bonum et malum quod
accipitur secundum finem, diversificat speciem actuum.
CO
Respondeo dicendum quod aliqui actus dicuntur humani, inquantum sunt voluntarii, sicut supra dictum est.
In actu autem voluntario invenitur duplex actus, scilicet actus interior voluntatis, et actus exterior, et uterque
horum actuum habet suum obiectum. Finis autem proprie est obiectum interioris actus voluntarii, id autem circa
quod est actio exterior, est obiectum eius. Sicut igitur actus exterior accipit speciem ab obiecto circa quod est; ita
actus interior voluntatis accipit speciem a fine, sicut a proprio obiecto. Ita autem quod est ex parte voluntatis, se
habet ut formale ad id quod est ex parte exterioris actus, quia voluntas utitur membris ad agendum, sicut
instrumentis; neque actus exteriores habent rationem moralitatis, nisi inquantum sunt voluntarii. Et ideo actus
humani species formaliter consideratur secundum finem, materialiter autem secundum obiectum exterioris actus.
Unde Philosophus dicit, in V ethic., quod ille qui furatur ut committat adulterium, est, per se loquendo, magis
adulter quam fur.
RA1
Ad primum ergo dicendum quod etiam finis habet rationem obiecti, ut dictum est.
RA2
Ad secundum dicendum quod ordinari ad talem finem, etsi accidat exteriori actui, non tamen accidit actui
interiori voluntatis, qui comparatur ad exteriorem sicut formale ad materiale.
RA3
Ad tertium dicendum quod quando multi actus specie differentes ordinantur ad unum finem, est quidem
diversitas speciei ex parte exteriorum actuum; sed unitas speciei ex parte actus interioris.
|a7 Articulus 7
AG1
Ad septimum sic proceditur. Videtur quod species bonitatis quae est ex fine, contineatur sub specie bonitatis
quae est ex obiecto, sicut species sub genere, puta cum aliquis vult furari ut det eleemosynam. Actus enim habet
speciem ex obiecto, ut dictum est.
Sed impossibile est quod aliquid contineatur in aliqua alia specie, quae sub propria specie non continetur, quia
idem non potest esse in diversis speciebus non subalternis.
Ergo species quae est ex fine, continetur sub specie quae est ex obiecto.
AG2
Praeterea, semper ultima differentia constituit speciem specialissimam. Sed differentia quae est ex fine, videtur
esse posterior quam differentia quae est ex obiecto, quia finis habet rationem ultimi. Ergo species quae est ex
fine, continetur sub specie quae est ex obiecto, sicut species specialissima.
AG3
Praeterea, quanto aliqua differentia est magis formalis, tanto magis est specialis, quia differentia comparatur ad
genus ut forma ad materiam. Sed species quae est ex fine, est formalior ea quae est ex obiecto, ergo species quae
est ex fine, continetur sub specie quae est ex obiecto, sicut species specialissima sub genere subalterno.
SC
Sed contra, cuiuslibet generis sunt determinatae differentiae.

679

