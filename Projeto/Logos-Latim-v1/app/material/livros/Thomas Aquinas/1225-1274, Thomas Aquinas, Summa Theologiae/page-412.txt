Ad secundum dicendum quod id quod apprehenditur et appetitur, est idem subiecto, sed differt ratione,
apprehenditur enim ut est ens sensibile vel intelligibile; appetitur vero ut est conveniens aut bonum. Diversitas
autem rationum in obiectis requiritur ad diversitatem potentiarum; non autem materialis diversitas.
RA3
Ad tertium dicendum quod unaquaeque potentia animae est quaedam forma seu natura, et habet naturalem
inclinationem in aliquid. Unde unaquaeque appetit obiectum sibi conveniens naturali appetitu. Supra quem est
appetitus animalis consequens apprehensionem, quo appetitur aliquid non ea ratione qua est conveniens ad actum
huius vel illius potentiae, utpote visio ad videndum et auditio ad audiendum; sed quia est conveniens simpliciter
animali.
|a2 Articulus 2
AG1
Ad secundum sic proceditur. Videtur quod appetitus sensitivus et intellectivus non sint diversae potentiae.
Potentiae enim non diversificantur per accidentales differentias, ut supra dictum est.
Sed accidit appetibili quod sit apprehensum per sensum vel intellectum. Ergo appetitus sensitivus et intellectivus
non sunt diversae potentiae.
AG2
Praeterea, cognitio intellectiva est universalium, et secundum hoc distinguitur a sensitiva, quae est singularium.
Sed ista distinctio non habet locum ex parte appetitivae, cum enim appetitus sit motus ab anima ad res, quae sunt
singulares, omnis appetitus videtur esse rei singularis. Non ergo appetitus intellectivus debet distingui a
sensitivo.
AG3
Praeterea, sicut sub apprehensivo ordinatur appetitivum ut inferior potentia, ita et motivum. Sed non est aliud
motivum in homine consequens intellectum, quam in aliis animalibus consequens sensum. Ergo, pari ratione,
neque est aliud appetitivum.
SC
Sed contra est quod Philosophus, in III de anima, distinguit duplicem appetitum, et dicit quod appetitus superior
movet inferiorem.
CO
Respondeo dicendum quod necesse est dicere appetitum intellectivum esse aliam potentiam a sensitivo. Potentia
enim appetitiva est potentia passiva, quae nata est moveri ab apprehenso, unde appetibile apprehensum est
movens non motum, appetitus autem movens motum, ut dicitur in III de anima, et XII metaphys.. Passiva autem
et mobilia distinguuntur secundum distinctionem activorum et motivorum, quia oportet motivum esse
proportionatum mobili, et activum passivo; et ipsa potentia passiva propriam rationem habet ex ordine ad suum
activum. Quia igitur est alterius generis apprehensum per intellectum et apprehensum per sensum, consequens
est quod appetitus intellectivus sit alia potentia a sensitivo.
RA1
Ad primum ergo dicendum quod appetibili non accidit esse apprehensum per sensum vel intellectum, sed per se
ei convenit, nam appetibile non movet appetitum nisi inquantum est apprehensum. Unde differentiae apprehensi
sunt per se differentiae appetibilis. Unde potentiae appetitivae distinguuntur secundum differentiam
apprehensorum, sicut secundum propria obiecta.
RA2
Ad secundum dicendum quod appetitus intellectivus, etsi feratur in res quae sunt extra animam singulares, fertur
tamen in eas secundum aliquam rationem universalem; sicut cum appetit aliquid quia est bonum.
Unde Philosophus dicit in sua rhetorica, quod odium potest esse de aliquo universali, puta cum odio habemus
omne latronum genus.
Similiter etiam per appetitum intellectivum appetere possumus immaterialia bona, quae sensus non apprehendit;
sicut scientiam, virtutes, et alia huiusmodi.
RA3
Ad tertium dicendum quod, sicut dicitur in III de anima, opinio universalis non movet nisi mediante particulari,
et similiter appetitus superior movet mediante inferiori.
Et ideo non est alia vis motiva consequens intellectum et sensum.
|q81 Quaestio 81
|a0 Prologus
Deinde considerandum est de sensualitate. Circa quam quaeruntur tria. Primo, utrum sensualitas sit vis appetitiva
tantum. Secundo, utrum dividatur sensualitas in irascibilem et concupiscibilem, sicut in diversas potentias.
Tertio, utrum irascibilis et concupiscibilis obediant rationi.

412

