Delectationes autem ciborum natae sunt abstrahere hominem a bono rationis, tum propter earum magnitudinem;
tum etiam propter necessitatem ciborum, quibus homo indiget ad vitae conservationem, quam maxime homo
desiderat.
Et ideo abstinentia est specialis virtus.
RA1
Ad primum ergo dicendum quod virtutes oportet esse connexas, ut supra dictum est.
Et ideo una virtus adiuvatur et commendatur ex alia, sicut iustitia a fortitudine. Et per hunc etiam modum virtus
abstinentiae commendatur ex aliis virtutibus.
RA2
Ad secundum dicendum quod per abstinentiam corpus castigatur non solum contra illecebram luxuriae, sed
etiam contra illecebras gulae, quia dum homo abstinet, magis redditur fortis ad impugnationes gulae vincendas,
quae tanto fortiores sunt quanto homo eis magis cedit. Et tamen non prohibetur abstinentiam esse specialem
virtutem per hoc quod ad castitatem valet, quia una virtus ad aliam iuvat.
RA3
Ad tertium dicendum quod usus vestimentorum est introductus ab arte, usus autem ciborum a natura. Et ideo
magis debet esse virtus specialis circa moderationem ciborum quam circa moderationem vestimentorum.
|q147 Quaestio 147
|a0 Prologus
Deinde considerandum est de ieiunio. Et circa hoc quaeruntur octo. Primo, utrum ieiunium sit actus virtutis.
Secundo, cuius virtutis sit actus. Tertio, utrum cadat sub praecepto. Quarto, utrum aliqui excusentur ab
observatione huius praecepti.
Quinto, de tempore ieiunii. Sexto, utrum semel comedere requiratur ad ieiunium. Septimo, de hora comestionis
ieiunantium.
Octavo, de cibis a quibus debent abstinere.
|a1 Articulus 1
AG1
Ad primum sic proceditur. Videtur quod ieiunium non sit actus virtutis. Omnis enim virtutis actus est Deo
acceptus.
Sed ieiunium non semper est Deo acceptum, secundum illud Isaiae LVIII, quare ieiunavimus, et non aspexisti?
ergo ieiunium non est actus virtutis.
AG2
Praeterea, nullus actus virtutis recedit a medio virtutis. Sed ieiunium recedit a medio virtutis, quod quidem in
virtute abstinentiae accipitur secundum hoc, ut subveniatur necessitati naturae, cui per ieiunium aliquid
subtrahitur; alioquin non ieiunantes non haberent virtutem abstinentiae.
AG3
Praeterea, illud quod communiter omnibus convenit, et bonis et malis, non est actus virtutis. Sed ieiunium est
huiusmodi, quilibet enim, antequam comedat, ieiunus est.
Ergo ieiunium non est actus virtutis.
SC
Sed contra est quod connumeratur aliis virtutum actibus, II ad Cor. VI, ubi apostolus dicit, in ieiuniis, in scientia,
in castitate, etc..
CO
Respondeo dicendum quod ex hoc aliquis actus est virtuosus, quod per rationem ordinatur ad aliquod bonum
honestum. Hoc autem convenit ieiunio. Assumitur enim ieiunium principaliter ad tria. Primo quidem, ad
concupiscentias carnis comprimendas.
Unde apostolus dicit, in auctoritate inducta, in ieiuniis, in castitate, quia per ieiunia castitas conservatur.
Ut enim Hieronymus dicit, sine cerere et Baccho friget venus, idest, per abstinentiam cibi et potus tepescit
luxuria.
Secundo, assumitur ad hoc quod mens liberius elevetur ad sublimia contemplanda.
Unde dicitur Dan. X, quod post ieiunium trium hebdomadarum, revelationem accepit a Deo. Tertio, ad
satisfaciendum pro peccatis.
Unde dicitur ioel II, convertimini ad me in toto corde vestro, in ieiunio et fletu et planctu.
Et hoc est quod Augustinus dicit, in quodam sermone de orat. Et ieiun., ieiunium purgat mentem, sublevat
sensum, carnem spiritui subiicit, cor facit contritum et humiliatum, concupiscentiae nebulas dispergit, libidinum
ardores extinguit, castitatis vero lumen accendit.
Unde patet quod ieiunium est actus virtutis.
RA1
1818

