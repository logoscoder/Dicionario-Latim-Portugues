CO
Respondeo dicendum quod, secundum Philosophum, in II physic., casus est causa agens praeter intentionem.
Et ideo ea quae casualia sunt, simpliciter loquendo, non sunt intenta neque voluntaria.
Et quia omne peccatum est voluntarium, secundum Augustinum, consequens est quod casualia, inquantum
huiusmodi, non sunt peccata. Contingit tamen id quod non est actu et per se volitum vel intentum, esse per
accidens volitum et intentum, secundum quod causa per accidens dicitur removens prohibens. Unde ille qui non
removet ea ex quibus sequitur homicidium, si debeat removere, erit quodammodo homicidium voluntarium. Hoc
autem contingit dupliciter, uno modo, quando dans operam rebus illicitis, quas vitare debebat, homicidium
incurrit; alio modo, quando non adhibet debitam sollicitudinem.
Et ideo secundum iura, si aliquis det operam rei licitae, debitam diligentiam adhibens, et ex hoc homicidium
sequatur, non incurrit homicidii reatum, si vero det operam rei illicitae, vel etiam det operam rei licitae non
adhibens diligentiam debitam, non evadit homicidii reatum si ex eius opere mors hominis consequatur.
RA1
Ad primum ergo dicendum quod Lamech non adhibuit sufficientem diligentiam ad homicidium vitandum, et
ideo reatum homicidii non evasit.
RA2
Ad secundum dicendum quod ille qui percutit mulierem praegnantem dat operam rei illicitae. Et ideo si sequatur
mors vel mulieris vel puerperii animati, non effugiet homicidii crimen, praecipue cum ex tali percussione in
promptu sit quod mors sequatur.
RA3
Ad tertium dicendum quod secundum canones imponitur poena his qui casualiter occidunt dantes operam rei
illicitae, vel non adhibentes diligentiam debitam.
|q65 Quaestio 65
|a0 Prologus
Deinde considerandum est de peccatis aliarum iniuriarum quae in personam committuntur. Et circa hoc
quaeruntur quatuor.
Primo, de mutilatione membrorum. Secundo, de verberatione. Tertio, de incarceratione. Quarto, utrum peccatum
huiusmodi iniuriarum aggravetur ex hoc quod committitur in personam coniunctam aliis.
|a1 Articulus 1
AG1
Ad primum sic proceditur. Videtur quod mutilare aliquem membro in nullo casu possit esse licitum.
Damascenus enim dicit, in II libro, quod peccatum committitur per hoc quod receditur ab eo quod est secundum
naturam in id quod est contra naturam.
Sed secundum naturam a Deo institutam est quod corpus hominis sit integrum membris; contra naturam autem
est quod sit membro diminutum. Ergo mutilare aliquem membro semper videtur esse peccatum.
AG2
Praeterea, sicut se habet tota anima ad totum corpus, ita se habent partes animae ad partes corporis, ut dicitur in
II de anima.
Sed non licet aliquem privare anima occidendo ipsum, nisi publica potestate. Ergo etiam non licet aliquem
mutilare membro, nisi forte secundum publicam potestatem.
AG3
Praeterea, salus animae praeferenda est saluti corporali.
Sed non licet aliquem mutilare se membro propter salutem animae, puniuntur enim secundum statuta nicaeni
Concilii qui se castraverunt propter castitatem servandam.
Ergo propter nullam aliam causam licet aliquem membro mutilare.
SC
Sed contra est quod dicitur Exod. XXI, oculum pro oculo, dentem pro dente, manum pro manu, pedem pro pede.
CO
Respondeo dicendum quod cum membrum aliquod sit pars totius humani corporis, est propter totum, sicut
imperfectum propter perfectum. Unde disponendum est de membro humani corporis secundum quod expedit toti.
Membrum autem humani corporis per se quidem utile est ad bonum totius corporis, per accidens tamen potest
contingere quod sit nocivum, puta cum membrum putridum est totius corporis corruptivum. Si ergo membrum
sanum fuerit et in sua naturali dispositione consistens, non potest praecidi absque totius hominis detrimento. Sed
quia ipse totus homo ordinatur ut ad finem ad totam communitatem cuius est pars, ut supra dictum est; potest
contingere quod abscisio membri, etsi vergat in detrimentum totius corporis, ordinatur tamen ad bonum
communitatis, inquantum alicui infertur in poenam ad cohibitionem peccatorum. Et ideo sicut per publicam
potestatem aliquis licite privatur totaliter vita propter aliquas maiores culpas, ita etiam privatur membro propter
1498

