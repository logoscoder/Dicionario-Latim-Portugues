futurorum eventuum quandoque quidem causa, puta cum mens alicuius, sollicita ex his quae videt in somniis,
inducitur ad aliquid faciendum vel vitandum. Quandoque vero somnia sunt signa aliquorum futurorum
eventuum, inquantum reducuntur in aliquam causam communem somniis et futuris eventibus. Secundum hoc
plurimum praecognitiones futurorum ex somniis fiunt. Est ergo considerandum quae sit causa somniorum; et an
possit esse causa futurorum eventuum; vel ea possit cognoscere.
Sciendum est ergo quod somniorum causa quandoque quidem est interius, quandoque autem exterius. Interior
autem somniorum causa est duplex. Una quidem animalis, inquantum scilicet ea occurrunt hominis phantasiae in
dormiendo circa quae eius cogitatio et affectio fuit immorata in vigilando. Et talis causa somniorum non est
causa futurorum eventuum. Unde huiusmodi somnia per accidens se habent ad futuros eventus, et si quandoque
simul concurrant, erit casuale. Quandoque vero causa intrinseca somniorum est corporalis. Nam ex interiori
dispositione corporis formatur aliquis motus in phantasia conveniens tali dispositioni, sicut homini in quo
abundant frigidi humores, occurrit in somniis quod sit in aqua vel nive. Et propter haec medici dicunt esse
intendendum somniis ad cognoscendum interiores dispositiones.
Causa autem somniorum exterior similiter est duplex, scilicet corporalis, et spiritualis. Corporalis quidem,
inquantum imaginatio dormientis immutatur vel ab aere continenti vel ex impressione caelestis corporis, ut sic
dormienti aliquae phantasiae appareant conformes caelestium dispositioni. Spiritualis autem causa est quandoque
quidem a Deo, qui ministerio Angelorum aliqua hominibus revelat in somniis, secundum illud Num. XII, si quis
fuerit inter vos propheta Domini, in visione apparebo ei, vel per somnium loquar ad illum.
Quandoque vero operatione Daemonum aliquae phantasiae dormientibus apparent, ex quibus quandoque aliqua
futura revelant his qui cum eis habent pacta illicita. Sic ergo dicendum quod si quis utatur somniis ad
praecognoscenda futura secundum quod somnia procedunt ex revelatione divina; vel ex causa naturali, intrinseca
sive extrinseca, quantum se potest virtus talis causae extendere, non erit illicita divinatio.
Si autem huiusmodi divinatio causetur ex revelatione Daemonum cum quibus pacta habentur expressa, quia ad
hoc invocantur; vel tacita, quia huiusmodi divinatio extenditur ad quod se non potest extendere, erit divinatio
illicita et superstitiosa.
RA
Et per hoc patet responsio ad obiecta.
|a7 Articulus 7
AG1
Ad septimum sic proceditur. Videtur quod divinatio quae est per auguria et omina et alias huiusmodi
observationes exteriorum rerum, non sit illicita. Si enim esset illicita, sancti viri ea non uterentur. Sed de ioseph
legitur quod auguriis intendebat, legitur enim Gen. XLIV quod dispensator ioseph dixit, scyphus quem furati
estis ipse est in quo bibit Dominus meus, et in quo augurari solet; et ipse postea dixit fratribus suis, an ignoratis
quod non sit similis mei in augurandi scientia? ergo uti tali divinatione non est illicitum.
AG2
Praeterea, aves aliqua circa futuros temporum eventus naturaliter cognoscunt, secundum illud Ierem. VIII,
milvus in caelo cognovit tempus suum, turtur et hirundo et ciconia custodierunt tempus adventus sui.
Sed naturalis cognitio est infallibilis, et a Deo.
Ergo uti cognitione avium ad praenoscendum futura, quod est augurari, non videtur esse illicitum.
AG3
Praeterea, Gedeon in numero sanctorum ponitur, ut patet Heb. XI.
Sed Gedeon usus fuit omine ex hoc quod audivit recitationem et interpretationem cuiusdam somnii, ut legitur
iudic. VII.
Et similiter eliezer, servus Abrahae, ut legitur Gen. XXIV.
Ergo videtur quod talis divinatio non sit illicita.
SC
Sed contra est quod dicitur Deut. XVIII, non inveniatur in te qui observet auguria.
CO
Respondeo dicendum quod motus vel garritus avium, vel quaecumque dispositiones huiusmodi in rebus
consideratae, manifestum est quod non sunt causa futurorum eventuum, unde ex eis futura cognosci non possunt
sicut ex causis. Relinquitur ergo quod si ex eis aliqua futura cognoscantur, hoc erit inquantum sunt effectus
aliquarum causarum quae etiam sunt causantes vel praecognoscentes futuros eventus. Causa autem operationum
brutorum animalium est instinctus quidam quo moventur in modum naturae, non enim habent dominium sui
actus.
Hic autem instinctus ex duplici causa potest procedere.
Uno quidem modo, ex causa corporali. Cum enim bruta animalia non habeant nisi animam sensitivam, cuius
omnes potentiae sunt actus corporalium organorum, subiacet eorum anima dispositioni continentium corporum,
et primordialiter caelestium. Et ideo nihil prohibet aliquas eorum operationes esse futurorum signa, inquantum
conformantur dispositionibus corporum caelestium et aeris continentis, ex qua proveniunt aliqui futuri eventus.
1635

