Unde materia est pars speciei in rebus naturalibus, non quidem materia signata, quae est principium
individuationis; sed materia communis. Sicut enim de ratione huius hominis est quod sit ex hac anima et his
carnibus et his ossibus; ita de ratione hominis est quod sit ex anima et carnibus et ossibus. Oportet enim de
substantia speciei esse quidquid est communiter de substantia omnium individuorum sub specie contentorum.
Alio vero modo potest intelligi sic, quod etiam haec anima sit hic homo. Et hoc quidem sustineri posset, si
poneretur quod animae sensitivae operatio esset eius propria sine corpore, quia omnes operationes quae
attribuuntur homini, convenirent soli animae; illud autem est unaquaeque res, quod operatur operationes illius
rei. Unde illud est homo, quod operatur operationes hominis.
Ostensum est autem quod sentire non est operatio animae tantum.
Cum igitur sentire sit quaedam operatio hominis, licet non propria, manifestum est quod homo non est anima
tantum, sed est aliquid compositum ex anima et corpore.
Plato vero, ponens sentire esse proprium animae, ponere potuit quod homo esset anima utens corpore.
RA1
Ad primum ergo dicendum quod, secundum Philosophum in IX ethic., illud potissime videtur esse
unumquodque, quod est principale in ipso, sicut quod facit rector civitatis, dicitur civitas facere.
Et hoc modo aliquando quod est principale in homine, dicitur homo, aliquando quidem pars intellectiva,
secundum rei veritatem, quae dicitur homo interior; aliquando vero pars sensitiva cum corpore, secundum
aestimationem quorundam, qui solum circa sensibilia detinentur. Et hic dicitur homo exterior.
RA2
Ad secundum dicendum quod non quaelibet substantia particularis est hypostasis vel persona, sed quae habet
completam naturam speciei. Unde manus vel pes non potest dici hypostasis vel persona. Et similiter nec anima,
cum sit pars speciei humanae.
|a5 Articulus 5
AG1
Ad quintum sic proceditur. Videtur quod anima sit composita ex materia et forma. Potentia enim contra actum
dividitur.
Sed omnia quaecumque sunt in actu, participant primum actum, qui Deus est; per cuius participationem omnia
sunt et bona et entia et viventia, ut patet per doctrinam dionysii in libro de div. Nom..
Ergo quaecumque sunt in potentia, participant primam potentiam.
Sed prima potentia est materia prima.
Cum ergo anima humana sit quodammodo in potentia, quod apparet ex hoc quod homo quandoque est intelligens
in potentia; videtur quod anima humana participet materiam primam tanquam partem sui.
AG2
Praeterea, in quocumque inveniuntur proprietates materiae, ibi invenitur materia. Sed in anima inveniuntur
proprietates materiae, quae sunt subiici et transmutari, subiicitur enim scientiae et virtuti, et mutatur de
ignorantia ad scientiam, et de vitio ad virtutem. Ergo in anima est materia.
AG3
Praeterea, illa quae non habent materiam, non habent causam sui esse, ut dicitur in VIII metaphys..
Sed anima habet causam sui esse, quia creatur a Deo.
Ergo anima habet materiam.
AG4
Praeterea, quod non habet materiam, sed est forma tantum, est actus purus et infinitus.
Hoc autem solius Dei est. Ergo anima habet materiam.
SC
Sed contra est quod Augustinus probat, in VII super Gen. Ad litt., quod anima non est facta nec ex materia
corporali, nec ex materia spirituali.
CO
Respondeo dicendum quod anima non habet materiam. Et hoc potest considerari dupliciter. Primo quidem, ex
ratione animae in communi. Est enim de ratione animae, quod sit forma alicuius corporis. Aut igitur est forma
secundum se totam; aut secundum aliquam partem sui. Si secundum se totam, impossibile est quod pars eius sit
materia, si dicatur materia aliquod ens in potentia tantum, quia forma, inquantum forma, est actus; id autem quod
est in potentia tantum, non potest esse pars actus, cum potentia repugnet actui, utpote contra actum divisa. Si
autem sit forma secundum aliquam partem sui, illam partem, dicemus esse animam, et illam materiam cuius
primo est actus, dicemus esse primum animatum. Secundo, specialiter ex ratione humanae animae, inquantum
est intellectiva. Manifestum est enim quod omne quod recipitur in aliquo, recipitur in eo per modum recipientis.
Sic autem cognoscitur unumquodque, sicut forma eius est in cognoscente anima autem intellectiva cognoscit rem
aliquam in sua natura absolute, puta lapidem inquantum est lapis absolute. Est igitur forma lapidis absolute,
secundum propriam rationem formalem, in anima intellectiva. Anima igitur intellectiva est forma absoluta, non
autem aliquid compositum ex materia et forma.
368

