Ad tertium dicendum quod inter alia quae licet nobis non impendere, est etiam propria libertas, quam homo
ceteris rebus cariorem habet. Unde cum aliquis propria sponte voto sibi adimit libertatem abstinendi ab his quae
ad Dei servitium pertinent, hoc fit Deo acceptissimum.
Unde Augustinus dicit, in epistola ad armentarium et Paulinam, non te vovisse poeniteat, immo gaude iam tibi
non licere quod cum tuo detrimento licuisset. Felix necessitas quae in meliora compellit.
|a7 Articulus 7
AG1
Ad septimum sic proceditur. Videtur quod inconvenienter dicatur in his tribus votis consistere religionis
perfectionem. Perfectio enim vitae magis consistit in interioribus quam in exterioribus actibus, secundum illud
Rom. XIV, non est regnum Dei esca et potus, sed iustitia et pax et gaudium in spiritu sancto.
Sed per votum religionis aliquis obligatur ad ea quae sunt perfectionis. Ergo magis deberent ad religionem
pertinere vota interiorum actuum, puta contemplationis, dilectionis Dei et proximi, et aliorum huiusmodi, quam
votum paupertatis, continentiae et obedientiae, quae pertinent ad exteriores actus.
AG2
Praeterea, praedicta tria cadunt sub voto religionis inquantum pertinent ad quoddam exercitium tendendi in
perfectionem. Sed multa alia sunt in quibus religiosi exercitantur, sicut abstinentia, vigiliae et alia huiusmodi.
Ergo videtur quod inconvenienter ista tria vota dicantur essentialiter ad statum perfectionis pertinere.
AG3
Praeterea, per votum obedientiae aliquis obligatur ad omnia implenda, secundum praeceptum superioris, quae ad
exercitium perfectionis pertinent. Ergo sufficit votum obedientiae, absque aliis duobus votis.
AG4
Praeterea, ad exteriora bona pertinent non solum divitiae, sed etiam honores. Si ergo per votum paupertatis
religiosi terrenas divitias abdicant, debet esse etiam aliud votum per quod honores mundanos contemnant.
SC
Sed contra est quod dicitur extra, de statu monachorum, quod custodia castitatis et abdicatio proprietatis sunt
annexa regulae monachali.
CO
Respondeo dicendum quod religionis status potest considerari tripliciter, uno modo, secundum quod est
quoddam exercitium tendendi in perfectionem caritatis; alio modo, secundum quod quietat humanum animum ab
exterioribus sollicitudinibus, secundum illud I ad Cor. VII, volo vos sine sollicitudine esse; tertio modo,
secundum quod est quoddam holocaustum, per quod aliquis totaliter se et sua offert Deo. Et secundum hoc, ex
his tribus votis integratur religionis status. Primo enim, quantum ad exercitium perfectionis, requiritur quod
aliquis a se removeat illa per quae posset impediri ne totaliter eius affectus tendat in Deum, in quo consistit
perfectio caritatis. Huiusmodi autem sunt tria. Primo quidem, cupiditas exteriorum bonorum. Quae tollitur per
votum paupertatis. Secundum autem est concupiscentia sensibilium delectationum, inter quas praecellunt
delectationes venereae. Quae excluduntur per votum continentiae. Tertium autem est inordinatio voluntatis
humanae. Quae excluditur per votum obedientiae. Similiter autem sollicitudinis saecularis inquietudo praecipue
ingeritur homini circa tria. Primo quidem, circa dispensationem exteriorum rerum. Et haec sollicitudo per votum
paupertatis homini aufertur. Secundo, circa gubernationem uxoris et filiorum. Quae amputatur per votum
continentiae. Tertio, circa dispositionem propriorum actuum. Quae amputatur per votum obedientiae, quo aliquis
se alterius dispositioni committit.
Similiter etiam holocaustum est cum aliquis totum quod habet, offert Deo, ut Gregorius dicit, super Ezech..
Habet autem homo triplex bonum, secundum Philosophum, in I ethic..
Primo quidem, exteriorum rerum. Quas quidem totaliter aliquis Deo offert per votum voluntariae paupertatis.
Secundo autem, bonum proprii corporis. Quod aliquis praecipue offert Deo per votum continentiae, quo
abrenuntiat maximis delectationibus corporis.
Tertium autem bonum est animae. Quod aliquis totaliter Deo offert per obedientiam, qua aliquis offert Deo
propriam voluntatem, per quam homo utitur omnibus potentiis et habitibus animae.
Et ideo convenienter ex tribus votis status religionis integratur.
RA1
Ad primum ergo dicendum quod, sicut supra dictum est, status religionis ordinatur sicut ad finem ad
perfectionem caritatis, ad quam pertinent omnes interiores actus virtutum, quarum mater est caritas, secundum
illud I ad Cor. XIII, caritas patiens est, benigna est, etc.. Et ideo interiores actus virtutum, puta humilitatis,
patientiae et huiusmodi, non cadunt sub voto religionis, quod ordinatur ad ipsos sicut ad finem.
RA2
Ad secundum dicendum quod omnes aliae religionum observantiae ordinantur ad praedicta tria principalia vota.
Nam si qua sunt instituta in religionibus ad procurandum victum, puta labor, mendicitas vel alia huiusmodi,
referuntur ad paupertatem, ad cuius conservationem religiosi per hos modos victum suum procurant.

2011

