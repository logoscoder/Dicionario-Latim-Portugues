Respondeo dicendum quod locutio Angeli in intellectuali operatione consistit, ut ex dictis patet.
Intellectualis autem operatio Angeli omnino abstracta est a loco et tempore, nam etiam nostra intellectualis
operatio est per abstractionem ab hic et nunc, nisi per accidens ex parte phantasmatum, quae in Angelis nulla
sunt. In eo autem quod est omnino abstractum a loco et tempore, nihil operatur neque temporis diversitas, neque
loci distantia. Unde in locutione Angeli nullum impedimentum facit distantia loci.
RA1
Ad primum ergo dicendum quod locutio Angeli, sicut dictum est, est locutio interior, quae tamen ab alio
percipitur, et ideo est in Angelo loquente, et per consequens ubi est Angelus loquens.
Sed sicut distantia localis non impedit quin unus Angelus alium videre possit; ita etiam non impedit quin
percipiat quod in eo ad se ordinatur, quod est eius locutionem percipere.
RA2
Ad secundum dicendum quod clamor ille non est vocis corporeae, qui fit propter distantiam loci; sed significat
magnitudinem rei quae dicebatur, vel magnitudinem affectus, secundum quod dicit Gregorius, II Moral., tanto
quisque minus clamat, quanto minus desiderat.
|a5 Articulus 5
AG1
Ad quintum sic proceditur. Videtur quod locutionem unius Angeli ad alterum omnes cognoscant. Quod enim
unius hominis locutionem non omnes audiant, facit inaequalis loci distantia. Sed in locutione Angeli nihil
operatur localis distantia, ut dictum est.
Ergo uno Angelo loquente ad alterum, omnes percipiunt.
AG2
Praeterea, omnes Angeli communicant in virtute intelligendi.
Si ergo conceptus mentis unius ordinatus ad alterum cognoscitur ab uno, pari ratione cognoscitur ab aliis.
AG3
Praeterea, illuminatio est quaedam species locutionis. Sed illuminatio unius Angeli ab altero, pervenit ad omnes
Angelos, quia, ut dionysius dicit XV cap. Cael. Hier., unaquaeque caelestis essentia intelligentiam sibi traditam
aliis communicat.
Ergo et locutio unius Angeli ad alterum, ad omnes perducitur.
SC
Sed contra est quod unus homo potest alteri soli loqui.
Multo igitur magis hoc in Angelis esse potest.
CO
Respondeo dicendum quod, sicut supra dictum est, conceptus mentis unius Angeli percipi potest ab altero, per
hoc quod ille cuius est conceptus, sua voluntate ordinat ipsum ad alterum. Potest autem ex aliqua causa ordinari
aliquid ad unum, et non ad alterum. Et ideo potest conceptus unius ab aliquo uno cognosci, et non ab aliis. Et sic
locutionem unius Angeli ad alterum potest percipere unus absque aliis, non quidem impediente distantia locali,
sed hoc faciente voluntaria ordinatione, ut dictum est.
RA1
Unde patet responsio ad primum et secundum.
RA3
Ad tertium dicendum quod illuminatio est de his quae emanant a prima regula veritatis, quae est principium
commune omnium Angelorum, et ideo illuminationes sunt omnibus communes. Sed locutio potest esse de his
quae ordinantur ad principium voluntatis creatae, quod est proprium unicuique Angelo, et ideo non oportet quod
huiusmodi locutiones sint omnibus communes.
|q108 Quaestio 108
|a0 Prologus
Deinde considerandum est de ordinatione Angelorum secundum hierarchias et ordines, dictum est enim quod
superiores inferiores illuminant, et non e converso. Et circa hoc quaeruntur octo. Primo, utrum omnes Angeli sint
unius hierarchiae. Secundo, utrum in una hierarchia sit unus tantum ordo. Tertio, utrum in uno ordine sint plures
Angeli. Quarto, utrum distinctio hierarchiarum et ordinum sit a natura. Quinto, de nominibus et proprietatibus
singulorum ordinum. Sexto, de comparatione ordinum ad invicem.
Septimo, utrum ordines durent post diem iudicii.
Octavo, utrum homines assumantur ad ordines Angelorum.
|a1 Articulus 1
AG1

533

