Sed per huiusmodi ostensiones argumentorum videtur humanae beatitudini impedimentum praestari, dicitur enim
Ioan. XX, ex ore ipsius Domini, beati qui non viderunt, et crediderunt.
Ergo videtur quod Christus non debuerit per aliqua argumenta resurrectionem suam manifestare.
SC
Sed contra est quod dicitur Act. I, quod apparuit discipulis Christus per dies quadraginta in multis argumentis,
loquens de regno Dei.
CO
Respondeo dicendum quod argumentum dupliciter dicitur. Quandoque dicitur argumentum quaecumque ratio rei
dubiae faciens fidem.
Quandoque autem dicitur argumentum aliquod sensibile signum quod inducitur ad alicuius veritatis
manifestationem, sicut etiam Aristoteles aliquando in libris suis utitur nomine argumenti.
Primo igitur modo accipiendo argumentum, Christus non probavit discipulis suam resurrectionem per
argumenta. Quia talis probatio argumentativa procedit ex aliquibus principiis, quae si non essent nota discipulis,
nihil per ea eis manifestaretur, quia ex ignotis non potest aliquod fieri notum; si autem essent eis nota, non
transcenderent rationem humanam, et ideo non essent efficacia ad fidem resurrectionis adstruendam, quae
rationem humanam excedit; oportet enim principia ex eodem genere assumi, ut dicitur in I posteriorum.
Probavit autem eis resurrectionem suam per auctoritatem sacrae Scripturae, quae est fidei fundamentum, cum
dixit, oportet impleri omnia quae scripta sunt in lege et Psalmis et prophetis de me, ut habetur Luc. Ult..
Si autem accipiatur secundo modo argumentum, sic Christus dicitur suam resurrectionem argumentis declarasse,
inquantum per quaedam evidentissima signa se vere resurrexisse ostendit.
Unde et in Graeco, ubi nos habemus in multis argumentis, loco argumenti ponitur tekmerium, quod est signum
evidens ad probandum.
Quae quidem signa resurrectionis Christus ostendit discipulis propter duo. Primo quidem, quia non erant corda
eorum disposita ad hoc quod de facili fidem resurrectionis acciperent.
Unde ipse dicit eis, Luc. Ult., o stulti, et tardi corde ad credendum.
Et marci ult., exprobravit incredulitatem eorum et duritiam cordis.
Secundo, ut per huiusmodi signa eis ostensa efficacius eorum testimonium redderetur, secundum illud I Ioan. I,
quod vidimus et audivimus, et manus nostrae contractaverunt, hoc testamur.
RA1
Ad primum ergo dicendum quod Ambrosius ibi loquitur de argumentis secundum rationem humanam
procedentibus, quae invalida sunt ad ea quae sunt fidei ostendenda, sicut ostensum est.
RA2
Ad secundum dicendum quod meritum fidei est ex hoc quod homo ex mandato Dei credit quod non videt. Unde
illa sola ratio meritum excludit quae facit videri per scientiam id quod credendum proponitur. Et talis est ratio
demonstrativa. Huiusmodi autem rationes Christus non induxit ad resurrectionem suam declarandam.
RA3
Ad tertium dicendum quod, sicut dictum est, meritum beatitudinis quod causat fides, non totaliter excluditur nisi
homo nollet credere nisi ea quae videt, sed quod aliquis ea quae non videt, credat per aliqua signa visa, non
totaliter fidem evacuat nec meritum eius. Sicut et thomas, cui dictum est, quia vidisti me, credidisti, aliud vidit,
et aliud credidit, vidit vulnera, et credidit Deum. Est autem perfectioris fidei qui non requirit huiusmodi auxilia
ad credendum. Unde, ad arguendum defectum fidei in quibusdam, Dominus dicit, Ioan. IV, nisi signa et prodigia
videritis, non creditis.
Et secundum hoc, potest intelligi quod illi qui sunt tam prompti animi ut credant Deo etiam signis non visis, sunt
beati per comparationem ad illos qui non crederent nisi talia viderent.
|a6 Articulus 6
AG1
Ad sextum sic proceditur. Videtur quod argumenta quae Christus induxit, non sufficienter manifestaverunt
veritatem resurrectionis eius. Nihil enim ostendit Christus discipulis post resurrectionem quod etiam Angeli,
hominibus apparentes, vel non ostenderint, vel non ostendere potuerint. Nam Angeli frequenter in humana
effigie se hominibus ostenderunt, et cum eis loquebantur et conversabantur et comedebant, ac si essent homines
veri, sicut patet Gen. XVIII, de Angelis quos Abraham suscepit hospitio; et in libro tobiae, de Angelo qui eum
duxit et reduxit. Et tamen Angeli non habent vera corpora naturaliter sibi unita, quod requiritur ad
resurrectionem. Non ergo signa quae Christus discipulis exhibuit, fuerunt sufficientia ad resurrectionem eius
manifestandam.
AG2
Praeterea, Christus resurrexit resurrectione gloriosa, idest, habens simul humanam naturam cum gloria. Sed
quaedam Christus ostendit discipulis quae videntur esse contraria naturae humanae, sicut quod ab oculis eorum
evanuit, et quod ad eos ianuis clausis intravit, quaedam autem videntur fuisse contraria gloriae, puta quod

2350

