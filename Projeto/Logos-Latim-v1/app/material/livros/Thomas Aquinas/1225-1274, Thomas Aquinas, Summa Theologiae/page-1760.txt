RA1
Ad primum ergo dicendum quod magnificentia circa materiam liberalitatis addit quandam magnitudinem, quae
pertinet ad rationem ardui, quod est obiectum irascibilis, quam principaliter perficit fortitudo. Et ex hac parte
pertinet ad fortitudinem.
RA2
Ad secundum dicendum quod spes qua quis de Deo confidit, ponitur virtus theologica, ut supra habitum est.
Sed per fiduciam quae nunc ponitur fortitudinis pars, homo habet spem in seipso, tamen sub Deo.
RA3
Ad tertium dicendum quod quascumque magnas res aggredi videtur esse periculosum, quia in his deficere est
valde nocivum. Unde etiam si magnificentia et fiducia circa quaecumque alia magna operanda vel aggredienda
ponantur, habent quandam affinitatem cum fortitudine, ratione periculi imminentis.
RA4
Ad quartum dicendum quod patientia non solum perpetitur pericula mortis, circa quae est fortitudo, absque
superabundanti tristitia, sed etiam quaecumque alia difficilia seu periculosa. Et secundum hoc ponitur virtus
adiuncta fortitudini. Inquantum autem est circa pericula mortis, est pars integralis ipsius.
RA5
Ad quintum dicendum quod perseverantia secundum quod dicit continuitatem boni operis usque in finem,
circumstantia omnis virtutis esse potest.
Ponitur autem pars fortitudinis secundum quod dictum est.
RA6
Ad sextum dicendum quod Macrobius ponit quatuor praedicta a tullio posita, scilicet fiduciam, magnificentiam,
tolerantiam, quam ponit loco patientiae, et firmitatem, quam ponit loco perseverantiae. Superaddit autem tria.
Quorum duo, scilicet magnanimitas et securitas, a tullio sub fiducia comprehenduntur, sed Macrobius magis per
specialia distinguit. Nam fiducia importat spem hominis ad magna. Spes autem cuiuslibet rei praesupponit
appetitum in magna protensum per desiderium, quod pertinet ad magnanimitatem; dictum est enim supra quod
spes praesupponit amorem et desiderium rei speratae. Vel melius potest dici quod fiducia pertinet ad spei
certitudinem; magnanimitas autem ad magnitudinem rei speratae. Spes autem firma esse non potest nisi
amoveatur contrarium, quandoque enim aliquis, quantum ex seipso est, speraret aliquid, sed spes tollitur propter
impedimentum timoris; timor enim quodammodo spei contrariatur, ut supra habitum est.
Et ideo Macrobius addit securitatem, quae excludit timorem.
Tertium autem addit, scilicet constantiam, quae sub magnificentia comprehendi potest, oportet enim in his quae
magnifice aliquis facit, constantem animum habere.
Et ideo tullius ad magnificentiam pertinere dicit non solum administrationem rerum magnarum, sed etiam animi
amplam excogitationem ipsarum.
Potest etiam constantia ad perseverantiam pertinere, ut perseverans dicatur aliquis ex eo quod non desistit
propter diuturnitatem; constans autem ex eo quod non desistit propter quaecumque alia repugnantia.
Illa etiam quae Andronicus ponit ad eadem pertinere videntur.
Ponit enim perseverantiam et magnificentiam cum tullio et Macrobio; magnanimitatem autem cum Macrobio.
Lema autem est idem quod patientia vel tolerantia, dicit enim quod lema est habitus promptus tribuens ad conari
qualia oportet, et sustinere quae ratio dicit. Eupsychia autem, idest bona animositas, idem videtur esse quod
securitas, dicit enim quod est robur animae ad perficiendum opera ipsius. Virilitas autem idem esse videtur quod
fiducia, dicit enim quod virilitas est habitus per se sufficiens tributus in his quae secundum virtutem.
Magnificentiae autem addit andragathiam, quasi virilem bonitatem, quae apud nos strenuitas potest dici. Ad
magnificentiam enim pertinet non solum quod homo consistat in executione magnorum operum, quod pertinet ad
constantiam, sed etiam cum quadam virili prudentia et sollicitudine ea exequatur, quod pertinet ad andragathiam
sive strenuitatem. Unde dicit quod andragathia est viri virtus adinventiva communicabilium operum.
Et sic patet quod omnes huiusmodi partes ad quatuor principales reducuntur quas tullius ponit.
RA7
Ad septimum dicendum quod illa quinque quae ponit Aristoteles, deficiunt a vera ratione virtutis, quia etsi
conveniant in actu fortitudinis, differunt tamen in motivo, ut supra habitum est.
Et ideo non ponuntur partes fortitudinis, sed quidam fortitudinis modi.
|q129 Quaestio 129
Deinde considerandum est de singulis fortitudinis partibus, ita tamen ut sub quatuor principalibus quas tullius
ponit, alias comprehendamus; nisi quod magnanimitatem, de qua etiam Aristoteles tractat, loco fiduciae
ponemus. Primo ergo considerandum erit de magnanimitate; secundo, de magnificentia; tertio, de patientia;
quarto, de perseverantia.

1760

