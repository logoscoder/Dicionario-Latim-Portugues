peccatum. Et primo quidem modo, non possunt deleri peccata Daemonum, et etiam hominum damnatorum, quia
affectus eorum sunt in malo confirmati, ita quod non potest eis displicere peccatum inquantum est culpa, sed
solum displicet eis inquantum est poena quam patiuntur; ratione cuius aliquam poenitentiam, sed infructuosam
habent, secundum illud Sap. V, poenitentiam agentes, et prae angustia spiritus gementes.
Unde talis poenitentia non est cum spe veniae, sed cum desperatione. Tale autem non potest esse peccatum
aliquod hominis viatoris, cuius liberum arbitrium flexibile est ad bonum et ad malum. Unde dicere quod aliquod
peccatum sit in hac vita de quo aliquis poenitere non possit, est erroneum. Primo quidem, quia per hoc tolleretur
libertas arbitrii. Secundo, quia derogaretur virtuti gratiae, per quam moveri potest cor cuiuscumque peccatoris ad
poenitendum, secundum illud Proverb. XXI cor regis in manu Dei, et quocumque voluerit vertet illud.
Quod autem secundo modo non possit per veram poenitentiam aliquod peccatum remitti, est etiam erroneum.
Primo quidem, quia repugnat divinae misericordiae, de qua dicitur, ioel II, quod benignus et misericors est, et
multae misericordiae, et praestabilis super malitia.
Vinceretur quodammodo enim Deus ab homine, si homo peccatum vellet deleri, quod Deus delere non vellet.
Secundo, quia hoc derogaret virtuti passionis Christi, per quam poenitentia operatur, sicut et cetera sacramenta,
cum scriptum sit, I Ioan. II, ipse est propitiatio pro peccatis nostris, non solum nostris, sed etiam totius mundi.
Unde simpliciter dicendum est quod omne peccatum in hac vita per poenitentiam deleri potest.
RA1
Ad primum ergo dicendum quod esau non vere poenituit.
Quod patet ex hoc quod dixit, venient dies luctus patris mei, et occidam Iacob fratrem meum.
Similiter etiam nec Antiochus vere poenituit. Dolebat enim de culpa praeterita non propter offensam Dei, sed
propter infirmitatem corporalem quam patiebatur.
RA2
Ad secundum dicendum quod illud verbum Augustini sic est intelligendum, tanta est labes illius peccati ut
deprecandi humilitatem subire non possit, scilicet, de facili, secundum quod dicitur ille non posse sanari qui non
potest de facili sanari.
Potest tamen hoc fieri per virtutem divinae gratiae, quae etiam interdum in profundum maris convertit, ut dicitur
in Psalmo.
RA3
Ad tertium dicendum quod illud verbum vel blasphemia contra spiritum sanctum est finalis impoenitentia, ut
Augustinus dicit, in libro de verbis Domini, quae penitus irremissibilis est, quia post finem huius vitae non est
remissio peccatorum.
Vel, si intelligatur per blasphemiam spiritus sancti peccatum quod fit ex certa malitia, vel etiam ipsa blasphemia
spiritus sancti, dicitur non remitti, scilicet de facili, quia tale non habet in se causam excusationis; vel quia pro
tali peccato punitur aliquis et in hoc saeculo et in futuro; ut in secunda parte expositum est.
|a2 Articulus 2
AG1
Ad secundum sic proceditur. Videtur quod sine poenitentia peccatum remitti possit. Non enim est minor virtus
Dei circa adultos quam circa pueros. Sed pueris peccata dimittit sine poenitentia. Ergo etiam et adultis.
AG2
Praeterea, Deus virtutem suam sacramentis non alligavit.
Sed poenitentia est quoddam sacramentum.
Ergo virtute divina possunt peccata sine poenitentia dimitti.
AG3
Praeterea, maior est misericordia Dei quam misericordia hominis.
Sed homo interdum remittit offensam suam homini etiam non poenitenti, unde et ipse Dominus mandat, Matth.
V, diligite inimicos vestros, benefacite his qui oderunt vos.
Ergo multo magis Deus dimittit offensam suam hominibus non poenitentibus.
SC
Sed contra est quod Dominus dicit, Ierem. XVIII, si poenitentiam egerit gens illa a malo quod fecit, agam et ego
poenitentiam a malo quod cogitavi ut facerem ei.
Et sic e converso videtur quod, si homo poenitentiam non agat, quod Deus ei non remittat offensam.
CO
Respondeo dicendum quod impossibile est peccatum actuale mortale sine poenitentia remitti, loquendo de
poenitentia quae est virtus.
Cum enim peccatum sit Dei offensa, eo modo Deus peccatum remittit quo remittit offensam in se commissam.
Offensa autem directe opponitur gratiae, ex hoc enim dicitur aliquis alteri esse offensus, quod repellit eum a
gratia sua.

2574

