Ergo peccatores non sunt occidendi.
AG2
Praeterea, quicumque mortaliter peccant, eadem poena videntur digni. Si ergo aliqui mortaliter peccantes morte
puniuntur, videtur quod omnes tales deberent morte puniri. Quod patet esse falsum.
AG3
Praeterea, cum aliquis pro peccato punitur manifeste, ex hoc peccatum eius manifestatur. Quod videtur esse
nocivum multitudini, quae ex exemplo peccati sumit occasionem peccandi. Ergo videtur quod non sit poena
mortis pro aliquo peccato infligenda.
SC
Sed contra est quod in lege divina his huiusmodi poenae determinantur, ut ex supra dictis patet.
CO
Respondeo dicendum quod vindicatio intantum licita est et virtuosa inquantum tendit ad cohibitionem malorum.
Cohibentur autem aliqui a peccando, qui affectum virtutis non habent, per hoc quod timent amittere aliqua quae
plus amant quam illa quae peccando adipiscuntur, alias timor non compesceret peccatum. Et ideo per
subtractionem omnium quae homo maxime diligit, est vindicta de peccatis sumenda. Haec sunt autem quae
homo maxime diligit, vitam, incolumitatem corporis, libertatem sui, et bona exteriora, puta divitias, patriam et
gloriam.
Et ideo, ut Augustinus refert, XXI de CIV. Dei, octo genera poenarum in legibus esse scribit tullius, scilicet
mortem, per quam tollitur vita; verbera et talionem (ut scilicet oculum pro oculo perdat), per quae amittit
corporis incolumitatem; servitutem et vincula, per quae perdit libertatem; exilium, per quod perdit patriam;
damnum, per quod perdit divitias; ignominiam, per quam perdit gloriam.
RA1
Ad primum ergo dicendum quod Dominus prohibet eradicari zizania quando timetur ne simul cum eis eradicetur
et triticum. Sed quandoque possunt eradicari mali per mortem non solum sine periculo, sed etiam cum magna
utilitate bonorum.
Et ideo in tali casu potest poena mortis peccatoribus infligi.
RA2
Ad secundum dicendum quod omnes peccantes mortaliter digni sunt morte aeterna quantum ad futuram
retributionem, quae est secundum veritatem divini iudicii. Sed poenae praesentis vitae sunt magis medicinales.
Et ideo illis solis peccatis poena mortis infligitur quae in gravem perniciem aliorum cedunt.
RA3
Ad tertium dicendum quod quando simul cum culpa innotescit et poena, vel mortis vel quaecumque alia quam
homo horret, ex hoc ipso voluntas eius a peccando abstrahitur, quia plus terret poena quam alliciat exemplum
culpae.
|a4 Articulus 4
AG1
Ad quartum sic proceditur. Videtur quod vindicta sit exercenda in eos qui involuntarie peccaverunt. Voluntas
enim unius non consequitur voluntatem alterius. Sed unus punitur pro alio, secundum illud Exod. XX, ego sum
Deus zelotes, visitans iniquitatem patrum in filios, in tertiam et quartam generationem.
Unde et pro peccato cham chanaan, filius eius, maledictus est, ut habetur Gen. IX.
Giezi etiam peccante, lepra transmittitur ad posteros, ut habetur IV Reg. V.
Sanguis etiam Christi reddit poenae obnoxios successores Iudaeorum, qui dixerunt, sanguis eius super nos, et
super filios nostros.
Matth. XXVII, legitur etiam quod pro peccato Achar populus Israel traditus est in manus hostium, ut habetur
iosue VII.
Et pro peccato filiorum Heli idem populus corruit in conspectu Philistinorum, ut habetur I Reg. IV.
Ergo aliquis involuntarius est puniendus.
AG2
Praeterea, illud solum est voluntarium quod est in potestate hominis. Sed quandoque poena infertur pro eo quod
non est in eius potestate, sicut propter vitium leprae aliquis removetur ab administratione ecclesiae; et propter
paupertatem aut malitiam civium ecclesia perdit cathedram episcopalem.
Ergo non solum pro peccato voluntario vindicta infertur.
AG3
Praeterea, ignorantia causat involuntarium. Sed vindicta quandoque exercetur in aliquos ignorantes. Parvuli enim
sodomitarum, licet haberent ignorantiam invincibilem, cum parentibus perierunt, ut legitur Gen. XIX.
Similiter etiam parvuli pro peccato Dathan et Abiron pariter cum eis absorpti sunt, ut habetur Num. XVI.
Bruta etiam animalia, quae carent ratione, iussa sunt interfici pro peccato Amalecitarum, ut habetur I Reg. XV.
Ergo vindicta quandoque exercetur in involuntarios.
AG4
1689

