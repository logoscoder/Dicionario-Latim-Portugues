AG3
Praeterea, ex hoc quod aliquis sibi ipsi acquirit bonum, non meretur ut ei bene fiat ab alio, et eadem ratio est de
malis. Sed ipse actus bonus est quoddam bonum et perfectio agentis, actus autem inordinatus est quoddam
malum ipsius. Non ergo ex hoc quod homo facit malum actum vel bonum, meretur vel demeretur.
SC
Sed contra est quod dicitur Isaiae III, dicite iusto quoniam bene, quoniam fructum adinventionum suarum
comedet. Vae impio in malum, retributio enim manuum eius fiet ei.
CO
Respondeo dicendum quod meritum et demeritum dicuntur in ordine ad retributionem quae fit secundum
iustitiam. Retributio autem secundum iustitiam fit alicui ex eo quod agit in profectum vel nocumentum alterius.
Est autem considerandum quod unusquisque in aliqua societate vivens, est aliquo modo pars et membrum totius
societatis. Quicumque ergo agit aliquid in bonum vel malum alicuius in societate existentis, hoc redundat in
totam societatem sicut qui laedit manum, per consequens laedit hominem. Cum ergo aliquis agit in bonum vel
malum alterius singularis personae, cadit ibi dupliciter ratio meriti vel demeriti. Uno modo, secundum quod
debetur ei retributio a singulari persona quam iuvat vel offendit. Alio modo, secundum quod debetur ei retributio
a toto collegio. Quando vero aliquis ordinat actum suum directe in bonum vel malum totius collegii, debetur ei
retributio primo quidem et principaliter a toto collegio, secundario vero, ab omnibus collegii partibus. Cum vero
aliquis agit quod in bonum proprium vel malum vergit, etiam debetur ei retributio, inquantum etiam hoc vergit in
commune secundum quod ipse est pars collegii, licet non debeatur ei retributio inquantum est bonum vel malum
singularis personae, quae est eadem agenti, nisi forte a seipso secundum quandam similitudinem, prout est
iustitia hominis ad seipsum. Sic igitur patet quod actus bonus vel malus habet rationem laudabilis vel culpabilis,
secundum quod est in potestate voluntatis; rationem vero rectitudinis et peccati, secundum ordinem ad finem;
rationem vero meriti et demeriti, secundum retributionem iustitiae ad alterum.
RA1
Ad primum ergo dicendum quod quandoque actus hominis boni vel mali, etsi non ordinantur ad bonum vel
malum alterius singularis personae, tamen ordinantur ad bonum vel ad malum alterius quod est ipsa communitas.
RA2
Ad secundum dicendum quod homo, qui habet dominium sui actus, ipse etiam, inquantum est alterius, scilicet
communitatis, cuius est pars meretur aliquid vel demeretur, inquantum actus suos bene vel male disponit, sicut
etiam si alia sua, de quibus communitati servire debet, bene vel male dispenset.
RA3
Ad tertium dicendum quod hoc ipsum bonum vel malum quod aliquis sibi facit per suum actum, redundat in
communitatem, ut dictum est.
|a4 Articulus 4
AG1
Ad quartum sic proceditur. Videtur quod actus hominis bonus vel malus non habeat rationem meriti vel demeriti
per comparationem ad Deum. Quia, ut dictum est, meritum et demeritum importat ordinem ad
recompensationem profectus vel damni ad alterum illati. Sed actus hominis bonus vel malus non cedit in aliquem
profectum vel damnum ipsius Dei, dicitur enim iob XXXV, si peccaveris quid ei nocebis? porro si iuste egeris,
quid donabis ei? ergo actus hominis bonus vel malus non habet rationem meriti vel demeriti apud Deum.
AG2
Praeterea, instrumentum nihil meretur vel demeretur apud eum qui utitur instrumento, quia tota actio instrumenti
est utentis ipso.
Sed homo in agendo est instrumentum divinae virtutis principaliter ipsum moventis, unde dicitur Isaiae X,
numquid gloriabitur securis contra eum qui secat in ea? aut exaltabitur serra contra eum a quo trahitur? ubi
manifeste hominem agentem comparat instrumento.
Ergo homo, bene agendo vel male, nihil meretur vel demeretur apud Deum.
AG3
Praeterea, actus humanus habet rationem meriti vel demeriti, inquantum ordinatur ad alterum. Sed non omnes
actus humani ordinantur ad Deum. Ergo non omnes actus boni vel mali habent rationem meriti vel demeriti apud
Deum.
SC
Sed contra est quod dicitur Eccle. Ult., cuncta quae fiunt adducet Deus in iudicium, sive bonum sit sive malum.
Sed iudicium importat retributionem, respectu cuius meritum et demeritum dicitur. Ergo omnis actus hominis
bonus vel malus habet rationem meriti vel demeriti apud Deum.
CO
Respondeo dicendum quod, sicut dictum est, actus alicuius hominis habet rationem meriti vel demeriti,
secundum quod ordinatur ad alterum, vel ratione eius, vel ratione communitatis. Utroque autem modo actus

700

