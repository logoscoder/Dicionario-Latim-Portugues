Sed contra est quod Gregorius dicit, super illud Deut. XXIII, si intraveris segetem etc.. Falcem iudicii mittere
non potest in eam rem quae alteri videtur esse commissa.
CO
Respondeo dicendum quod sententia iudicis est quasi quaedam particularis lex in aliquo particulari facto. Et ideo
sicut lex generalis debet habere vim coactivam, ut patet per Philosophum, in X ethic.; ita etiam et sententia
iudicis debet habere vim coactivam, per quam constringatur utraque pars ad servandam sententiam iudicis,
alioquin iudicium non esset efficax. Potestatem autem coactivam non habet licite in rebus humanis nisi ille qui
fungitur publica potestate. Et qui ea funguntur superiores reputantur respectu eorum in quos, sicut in subditos,
potestatem accipiunt, sive habeant ordinarie, sive per commissionem. Et ideo manifestum est quod nullus potest
iudicare aliquem nisi sit aliquo modo subditus eius, vel per commissionem vel per potestatem ordinariam.
RA1
Ad primum ergo dicendum quod Daniel accepit potestatem ad iudicandum illos seniores quasi commissam ex
instinctu divino.
Quod significatur per hoc quod ibi dicitur, quod suscitavit Dominus spiritum pueri iunioris.
RA2
Ad secundum dicendum quod in rebus humanis aliqui propria sponte possunt se subiicere aliorum iudicio,
quamvis non sint eis superiores, sicut patet in his qui compromittunt in aliquos arbitros. Et inde est quod necesse
est arbitrium poena vallari, quia arbitri, qui non sunt superiores, non habent de se plenam potestatem coercendi.
Sic igitur et Christus propria sponte humano iudicio se subdidit, sicut etiam et leo Papa iudicio imperatoris se
subdidit.
RA3
Ad tertium dicendum quod episcopus in cuius dioecesi aliquis delinquit, efficitur superior eius ratione delicti,
etiam si sit exemptus, nisi forte delinquat in re aliqua exempta, puta in administratione bonorum alicuius
monasterii exempti. Sed si aliquis exemptus committat furtum vel homicidium vel aliquid huiusmodi, potest per
ordinarium iuste condemnari.
|a2 Articulus 2
AG1
Ad secundum sic proceditur. Videtur quod iudici non liceat iudicare contra veritatem quam novit, propter ea
quae in contrarium proponuntur.
Dicitur enim Deut. XVII, venies ad sacerdotes levitici generis, et ad iudicem qui fuerit in illo tempore,
quaeresque ab eis, qui indicabunt tibi iudicii veritatem.
Sed quandoque aliqua proponuntur contra veritatem, sicut cum aliquid per falsos testes probatur.
Ergo non licet iudici iudicare secundum ea quae proponuntur et probantur, contra veritatem quam ipse novit.
AG2
Praeterea, homo in iudicando debet divino iudicio conformari, quia Dei iudicium est, ut dicitur Deut. I.
Sed iudicium Dei est secundum veritatem, ut dicitur Rom. II, et Isaiae XI praedicitur de Christo, non secundum
visionem oculorum iudicabit, neque secundum auditum aurium arguet, sed iudicabit in iustitia pauperes, et
arguet in aequitate pro mansuetis terrae.
Ergo iudex non debet, secundum ea quae coram ipso probantur, sententiam ferre contra ea quae ipse novit.
AG3
Praeterea, idcirco in iudicio probationes requiruntur ut fides fiat iudici de rei veritate, unde in his quae sunt
notoria non requiritur iudicialis ordo, secundum illud I ad Tim. V, quorundam hominum peccata manifesta sunt,
praecedentia ad iudicium.
Si ergo iudex per se cognoscat veritatem, non debet attendere ad ea quae probantur, sed sententiam ferre
secundum veritatem quam novit.
AG4
Praeterea, nomen conscientiae importat applicationem scientiae ad aliquid agibile, ut in primo habitum est.
Sed facere contra conscientiam est peccatum. Ergo iudex peccat si sententiam ferat, secundum allegata, contra
conscientiam veritatis quam habet.
SC
Sed contra est quod Augustinus dicit, super psalt., bonus iudex nihil ex arbitrio suo facit, sed secundum leges et
iura pronuntiat.
Sed hoc est iudicare secundum ea quae in iudicio proponuntur et probantur. Ergo iudex debet secundum
huiusmodi iudicare, et non secundum proprium arbitrium.
CO
Respondeo dicendum quod, sicut dictum est, iudicare pertinet ad iudicem secundum quod fungitur publica
potestate. Et ideo informari debet in iudicando non secundum id quod ipse novit tanquam privata persona, sed
secundum id quod sibi innotescit tanquam personae publicae. Hoc autem innotescit sibi et in communi, et in
particulari. In communi quidem, per leges publicas vel divinas vel humanas, contra quas nullas probationes
1509

