Ad secundum dicendum quod exhibere cultum Deo ut creatori, quod facit religio, est excellentius quam exhibere
cultum patri carnali, quod facit pietas quae est virtus. Sed exhibere cultum Deo ut patri est adhuc excellentius
quam exhibere cultum Deo ut creatori et Domino. Unde religio est potior pietate virtute, sed pietas secundum
quod est donum, est potior religione.
RA3
Ad tertium dicendum quod sicut per pietatem quae est virtus exhibet homo officium et cultum non solum patri
carnali, sed etiam omnibus sanguine iunctis, secundum quod pertinent ad patrem; ita etiam pietas secundum
quod est donum, non solum exhibet cultum et officium Deo, sed omnibus hominibus inquantum pertinent ad
Deum. Et propter hoc ad ipsam pertinet honorare sanctos, non contradicere Scripturae, sive intellectae sive non
intellectae, sicut Augustinus dicit, in II de doct. Christ..
Ipsa etiam ex consequenti subvenit in miseria constitutis.
Et quamvis iste actus non habeat locum in patria, praecipue post diem iudicii, habebit tamen locum praecipuus
actus eius, qui est revereri Deum affectu filiali, quod praecipue tunc erit, secundum illud Sap. V, ecce quomodo
computati sunt inter filios Dei.
Erit etiam mutua honoratio sanctorum ad invicem.
Nunc autem, ante diem iudicii, miserentur sancti etiam eorum qui in statu huius miseriae vivunt.
|a2 Articulus 2
AG1
Ad secundum sic proceditur. Videtur quod dono pietatis non respondeat secunda beatitudo, scilicet, beati mites.
Pietas enim est donum respondens iustitiae. Ad quam magis pertinet quarta beatitudo, scilicet, beati qui esuriunt
et sitiunt iustitiam, vel etiam quinta, beati misericordes, quia, ut dictum est, opera misericordiae pertinent ad
pietatem.
Non ergo secunda beatitudo pertinet ad donum pietatis.
AG2
Praeterea, donum pietatis dirigitur dono scientiae, quod adiungitur in connumeratione donorum Isaiae XI.
Ad idem autem se extendunt dirigens et exequens.
Cum igitur ad scientiam pertineat tertia beatitudo, scilicet, beati qui lugent, videtur quod non pertineat ad
pietatem secunda beatitudo.
AG3
Praeterea, fructus respondent beatitudinibus et donis, ut supra habitum est.
Sed inter fructus, bonitas et benignitas magis videntur convenire cum pietate quam mansuetudo, quae pertinet ad
mititatem.
Ergo secunda beatitudo non respondet dono pietatis.
SC
Sed contra est quod Augustinus dicit, in libro de serm. Dom. In monte, pietas congruit mitibus.
CO
Respondeo dicendum quod in adaptatione beatitudinum ad dona duplex convenientia potest attendi. Una quidem
secundum rationem ordinis, quam videtur Augustinus fuisse secutus.
Unde primam beatitudinem attribuit infimo dono, scilicet timori; secundam autem scilicet, beati mites, attribuit
pietati; et sic de aliis. Alia convenientia potest attendi secundum propriam rationem doni et beatitudinis. Et
secundum hoc, oporteret adaptare beatitudines donis secundum obiecta et actus. Et ita pietati magis responderet
quarta et quinta beatitudo quam secunda. Secunda tamen beatitudo habet aliquam convenientiam cum pietate,
inquantum scilicet per mansuetudinem tolluntur impedimenta actuum pietatis.
RA1
Et per hoc patet responsio ad primum.
RA2
Ad secundum dicendum quod secundum proprietatem beatitudinum et donorum, oportet quod eadem beatitudo
respondeat scientiae et pietati. Sed secundum rationem ordinis, diversae beatitudines eis adaptantur, observata
tamen aliquali convenientia, ut supra dictum est.
RA3
Ad tertium dicendum quod bonitas et benignitas in fructibus directe attribui possunt pietati, mansuetudo autem
indirecte, inquantum tollit impedimenta actuum pietatis, ut dictum est.
|q122 Quaestio 122
|a0 Prologus
Deinde considerandum est de praeceptis iustitiae. Et circa hoc quaeruntur sex. Primo, utrum praecepta Decalogi
sint praecepta iustitiae. Secundo, de primo praecepto Decalogi. Tertio, de secundo.
Quarto, de tertio. Quinto, de quarto. Sexto, de aliis sex.
1730

