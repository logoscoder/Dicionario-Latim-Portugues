parte rei de qua quis gloriam quaerit, puta cum quis quaerit gloriam de eo quod non est, vel de eo quod non est
gloria dignum, sicut de aliqua re fragili et caduca. Alio modo, ex parte eius a quo quis gloriam quaerit, puta
hominis, cuius iudicium non est certum. Tertio modo, ex parte ipsius qui gloriam appetit, qui videlicet appetitum
gloriae suae non refert in debitum finem, puta ad honorem Dei vel proximi salutem.
RA1
Ad primum ergo dicendum quod, sicut dicit Augustinus, super illud Ioan. XIII, vos vocatis me, magister et
Domine, et bene dicitis, periculosum est sibi placere cui cavendum est superbire.
Ille autem qui super omnia est, quantumcumque se laudet, non se extollit. Nobis namque expedit Deum nosse,
non illi, nec eum quisque cognoscit, si non se indicet ipse qui novit.
Unde patet quod Deus suam gloriam non quaerit propter se, sed propter nos. Et similiter etiam homo laudabiliter
potest ad aliorum utilitatem gloriam suam appetere, secundum illud Matth. V, videant opera vestra bona, et
glorificent patrem vestrum qui in caelis est.
RA2
Ad secundum dicendum quod gloria quae habetur a Deo, non est gloria vana, sed vera. Et talis gloria bonis
operibus in praemium repromittitur.
De qua dicitur, II ad Cor. X, qui gloriatur, in Domino glorietur, non enim qui seipsum commendat, ille probatus
est; sed quem Deus commendat.
Provocantur etiam aliqui ad virtutum opera ex appetitu gloriae humanae, sicut etiam ex appetitu aliorum
terrenorum bonorum, non tamen est vere virtuosus qui propter humanam gloriam opera virtutis operatur, ut
Augustinus probat, in V de CIV. Dei.
RA3
Ad tertium dicendum quod ad perfectionem hominis pertinet quod ipse cognoscat, sed quod ipse ab aliis
cognoscatur non pertinet ad eius perfectionem, et ideo non est per se appetendum.
Potest tamen appeti inquantum est utile ad aliquid, vel ad hoc quod Deus ab hominibus glorificetur; vel ad hoc
quod homines proficiant ex bono quod in alio cognoscunt; vel ex hoc quod ipse homo ex bonis quae in se
cognoscit per testimonium laudis alienae studeat in eis perseverare et ad meliora proficere.
Et secundum hoc laudabile est quod curam habeat aliquis de bono nomine, et quod provideat bona coram
hominibus, non tamen quod in hominum laude inaniter delectetur.
|a2 Articulus 2
AG1
Ad secundum sic proceditur. Videtur quod inanis gloria magnanimitati non opponatur. Pertinet enim ad inanem
gloriam, ut dictum est, quod aliquis glorietur in his quae non sunt, quod pertinet ad falsitatem; vel in rebus
terrenis vel caducis, quod pertinet ad cupiditatem; vel in testimonio hominum, quorum iudicium non est certum,
quod pertinet ad imprudentiam. Huiusmodi autem vitia non opponuntur magnanimitati. Ergo inanis gloria non
opponitur magnanimitati.
AG2
Praeterea, inanis gloria non opponitur magnanimitati per defectum, sicut pusillanimitas, quae inani gloriae
repugnans videtur.
Similiter etiam nec per excessum, sic enim opponitur magnanimitati praesumptio et ambitio, ut dictum est, a
quibus inanis gloria differt.
Ergo inanis gloria non opponitur magnanimitati.
AG3
Praeterea, philipp. II, super illud, nihil per contentionem aut inanem gloriam, dicit Glossa, erant aliqui inter eos
dissentientes, inquieti, inanis gloriae causa contendentes.
Contentio autem non opponitur magnanimitati.
Ergo neque inanis gloria.
SC
Sed contra est quod tullius dicit, in I de offic., cavenda est gloriae cupiditas, eripit enim animi libertatem, pro qua
magnanimis viris omnis debet esse contentio.
Ergo opponitur magnanimitati.
CO
Respondeo dicendum quod, sicut supra dictum est, gloria est quidam effectus honoris et laudis, ex hoc enim
quod aliquis laudatur, vel quaecumque reverentia ei exhibetur, redditur clarus in notitia aliorum. Et quia
magnanimitas est circa honorem, ut supra dictum est, consequens est etiam ut sit circa gloriam, ut scilicet sicut
moderate utitur honore, ita moderate utatur gloria. Et ideo inordinatus appetitus gloriae directe magnanimitati
opponitur.
RA1
Ad primum ergo dicendum quod hoc ipsum magnitudini animi repugnat, quod aliquis res modicas tantum
appretietur quod de eis glorietur, unde in IV ethic. Dicitur de magnanimo quod sibi sit honor parvum.
1773

