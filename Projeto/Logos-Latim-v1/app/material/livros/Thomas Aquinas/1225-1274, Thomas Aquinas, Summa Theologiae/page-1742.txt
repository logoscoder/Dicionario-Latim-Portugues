particulari impugnatione, quae communi nomine bellum dici potest. Et secundum hoc, concedendum est quod
fortitudo proprie est circa pericula mortis quae est in bello. Sed et circa pericula cuiuscumque alterius mortis
fortis bene se habet, praesertim quia et cuiuslibet mortis homo potest periculum subire propter virtutem; puta
cum aliquis non refugit amico infirmanti obsequi propter timorem mortiferae infectionis; vel cum non refugit
itinerari ad aliquod pium negotium prosequendum propter timorem naufragii vel latronum.
RA1
Ad primum ergo dicendum quod martyres sustinent personales impugnationes propter summum bonum, quod est
Deus. Ideo eorum fortitudo praecipue commendatur. Nec est extra genus fortitudinis quae est circa bellica.
Unde dicuntur fortes facti in bello.
RA2
Ad secundum dicendum quod res domesticae vel urbanae distinguuntur contra res bellicas, quae scilicet pertinent
ad bella communia. In ipsis tamen rebus domesticis vel urbanis possunt imminere pericula mortis ex
impugnationibus quibusdam, quae sunt quaedam particularia bella. Et ita etiam circa huiusmodi potest esse
proprie dicta fortitudo.
RA3
Ad tertium dicendum quod pax reipublicae est secundum se bona, nec redditur mala ex hoc quod aliqui male ea
utuntur. Nam et multi alii sunt qui bene ea utuntur, et multo peiora mala per eam prohibentur, scilicet homicidia,
sacrilegia, quam ex ea occasionentur, quae praecipue pertinent ad vitia carnis.
|a6 Articulus 6
AG1
Ad sextum sic proceditur. Videtur quod sustinere non sit principalis actus fortitudinis.
Virtus enim est circa difficile et bonum, ut dicitur in II ethic..
Sed difficilius est aggredi quam sustinere.
Ergo sustinere non est praecipuus fortitudinis actus.
AG2
Praeterea, maioris potentiae esse videtur quod aliquid possit in aliud agere quam quod ipsum ab alio non
immutetur. Sed aggredi est in aliud agere, sustinere autem est immobile perseverare.
Cum ergo fortitudo perfectionem potentiae nominet, videtur quod magis ad fortitudinem pertineat aggredi quam
sustinere.
AG3
Praeterea, magis distat ab uno contrariorum aliud contrarium quam simplex eius negatio. Sed ille qui sustinet hoc
solum habet quod non timet, ille autem qui aggreditur contrarie movetur timenti, quia insequitur. Ergo videtur
quod, cum fortitudo maxime retrahat animum a timore, quod magis pertineat ad eam aggredi quam sustinere.
SC
Sed contra est quod Philosophus dicit, in III ethic., quod in sustinendo tristia maxime aliqui fortes dicuntur.
CO
Respondeo dicendum quod, sicut supra dictum est, et Philosophus dicit, in III ethic., fortitudo magis est circa
timores reprimendos quam circa audacias moderandas.
Difficilius enim est timorem reprimere quam audaciam moderari, eo quod ipsum periculum, quod est obiectum
audaciae et timoris, de se confert aliquid ad repressionem audaciae, sed operatur ad augmentum timoris. Aggredi
autem pertinet ad fortitudinem secundum quod moderatur audaciam, sed sustinere sequitur repressionem timoris.
Et ideo principalior actus est fortitudinis sustinere, idest immobiliter sistere in periculis, quam aggredi.
RA1
Ad primum ergo dicendum quod sustinere est difficilius quam aggredi, triplici ratione. Primo quidem, quia
sustinere videtur aliquis ab aliquo fortiori invadente, qui autem aggreditur invadit per modum fortioris.
Difficilius autem est pugnare cum fortiori quam cum debiliori. Secundo, quia ille qui sustinet iam sentit pericula
imminentia, ille autem qui aggreditur habet ea ut futura.
Difficilius autem est non moveri a praesentibus quam a futuris.
Tertio, quia sustinere importat diuturnitatem temporis, sed aggredi potest aliquis ex subito motu. Difficilius
autem est diu manere immobilem quam subito motu moveri ad aliquid arduum.
Unde Philosophus dicit, in III ethic., quod quidam sunt praevolantes ante pericula, in ipsis autem discedunt,
fortes autem e contrario se habent.
RA2
Ad secundum dicendum quod sustinere importat quidem passionem corporis, sed actum animae fortissime
inhaerentis bono, ex quo sequitur quod non cedat passioni corporali iam imminenti. Virtus autem magis
attenditur circa animam quam circa corpus.
RA3
Ad tertium dicendum quod ille qui sustinet non timet, praesente iam causa timoris, quam non habet praesentem
ille qui aggreditur.
1742

