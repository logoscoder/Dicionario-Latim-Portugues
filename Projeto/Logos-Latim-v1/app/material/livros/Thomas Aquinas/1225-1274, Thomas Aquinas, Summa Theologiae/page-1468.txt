Secundo, utrum iniusta agere sit proprium iniusti.
Tertio, utrum aliquis possit iniustum pati volens. Quarto, utrum iniustitia ex suo genere sit peccatum mortale.
|a1 Articulus 1
AG1
Ad primum sic proceditur. Videtur quod iniustitia non sit vitium speciale.
Dicitur enim I Ioan. III, omne peccatum est iniquitas.
Sed iniquitas videtur idem esse quod iniustitia, quia iustitia est aequalitas quaedam, unde iniustitia idem videtur
esse quod inaequalitas, sive iniquitas.
Ergo iniustitia non est speciale peccatum.
AG2
Praeterea, nullum speciale peccatum opponitur omnibus virtutibus.
Sed iniustitia opponitur omnibus virtutibus, nam quantum ad adulterium, opponitur castitati; quantum ad
homicidium, opponitur mansuetudini; et sic de aliis.
Ergo iniustitia non est speciale peccatum.
AG3
Praeterea, iniustitia iustitiae opponitur, quae in voluntate est.
Sed omne peccatum est in voluntate, ut Augustinus dicit.
Ergo iniustitia non est speciale peccatum.
SC
Sed contra, iniustitia iustitiae opponitur. Sed iustitia est specialis virtus. Ergo iniustitia est speciale vitium.
CO
Respondeo dicendum quod iniustitia est duplex. Una quidem illegalis, quae opponitur legali iustitiae. Et haec
quidem secundum essentiam est speciale vitium, inquantum respicit speciale obiectum, scilicet bonum
commune, quod contemnit.
Sed quantum ad intentionem est vitium generale, quia per contemptum boni communis potest homo ad omnia
peccata deduci.
Sicut etiam omnia vitia, inquantum repugnant bono communi, iniustitiae rationem habent, quasi ab iniustitia
derivata, sicut et supra de iustitia dictum est.
Alio modo dicitur iniustitia secundum inaequalitatem quandam ad alterum, prout scilicet homo vult habere plus
de bonis, puta divitiis et honoribus; et minus de malis, puta laboribus et damnis. Et sic iniustitia habet materiam
specialem, et est particulare vitium iustitiae particulari oppositum.
RA1
Ad primum ergo dicendum quod sicut iustitia legalis dicitur per comparationem ad bonum commune humanum,
ita iustitia divina dicitur per comparationem ad bonum divinum, cui repugnat omne peccatum. Et secundum hoc
omne peccatum dicitur iniquitas.
RA2
Ad secundum dicendum quod iniustitia etiam particularis opponitur indirecte omnibus virtutibus, inquantum
scilicet exteriores etiam actus pertinent et ad iustitiam et ad alias virtutes morales, licet diversimode, sicut supra
dictum est.
RA3
Ad tertium dicendum quod voluntas, sicut et ratio, se extendit ad materiam totam moralem, idest ad passiones et
ad operationes exteriores quae sunt ad alterum. Sed iustitia perficit voluntatem solum secundum quod se extendit
ad operationes quae sunt ad alterum. Et similiter iniustitia.
|a2 Articulus 2
AG1
Ad secundum sic proceditur. Videtur quod aliquis dicatur iniustus ex hoc quod facit iniustum. Habitus enim
specificantur per obiecta, ut ex supradictis patet.
Sed proprium obiectum iustitiae est iustum, et proprium obiectum iniustitiae est iniustum. Ergo et iustus
dicendus est aliquis ex hoc quod facit iustum, et iniustus ex hoc quod facit iniustum.
AG2
Praeterea, Philosophus dicit, in V ethic., falsam esse opinionem quorundam qui aestimant in potestate hominis
esse ut statim faciat iniustum, et quod iustus non minus possit facere iniustum quam iniustus.
Hoc autem non esset nisi facere iniustum esset proprium iniusti.
Ergo aliquis iudicandus est iniustus ex hoc quod facit iniustum.
AG3
Praeterea, eodem modo se habet omnis virtus ad proprium actum, et eadem ratio est de vitiis oppositis. Sed
quicumque facit aliquid intemperatum dicitur intemperatus.
Ergo quicumque facit aliquid iniustum dicitur iniustus.
1468

