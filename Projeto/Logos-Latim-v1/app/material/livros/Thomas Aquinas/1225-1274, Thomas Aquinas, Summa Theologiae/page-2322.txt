Ergo videtur quod cum in morte Christi anima sit separata a carne, quod per consequens divinitas sit a carne
separata.
AG3
Praeterea, maior est virtus vivificativa Dei quam animae. Sed corpus mori non poterat nisi anima separata. Ergo
videtur quod multo minus mori poterat nisi separata divinitate.
SC
Sed contra, ea quae sunt humanae naturae, non dicuntur de filio Dei nisi ratione unionis, sed de filio Dei dicitur
id quod convenit corpori Christi post mortem, scilicet esse sepultum, ut patet in symbolo fidei, ubi dicitur quod
filius Dei conceptus est et natus ex virgine, passus, mortuus et sepultus.
Ergo corpus Christi non fuit separatum in morte a divinitate.
CO
Respondeo dicendum quod id quod per gratiam Dei conceditur, nunquam absque culpa revocatur, unde dicitur
Rom. XI, quod sine poenitentia sunt dona Dei et vocatio.
Multo autem maior est gratia unionis, per quam divinitas unita est carni Christi in persona, quam gratia
adoptionis, qua alii sanctificantur, et etiam magis permanens ex sui ratione, quia haec gratia ordinatur ad
unionem personalem, gratia autem adoptionis ad quandam unionem affectualem. Et tamen videmus quod gratia
adoptionis nunquam perditur sine culpa. Cum igitur in Christo nullum fuerit peccatum, impossibile fuit quod
solveretur unio divinitatis a carne ipsius. Et ideo, sicut ante mortem caro Christi unita fuit secundum personam et
hypostasim verbo Dei, ita et remansit unita post mortem, ut scilicet non esset alia hypostasis verbi Dei et carnis
Christi post mortem, ut Damascenus dicit, in III libro.
RA1
Ad primum ergo dicendum quod derelictio illa non est referenda ad solutionem unionis personalis, sed ad hoc
quod Deus pater eum exposuit passioni. Unde derelinquere ibi non est aliud quam non protegere a
persequentibus. Vel dicit se derelictum quantum ad illam orationem qua dixerat, pater, si fieri potest, transeat a
me calix iste, ut Augustinus exponit, in libro de gratia novi testamenti.
RA2
Ad secundum dicendum quod verbum Dei dicitur esse unitum carni mediante anima, inquantum caro per
animam pertinet ad humanam naturam, quam filius Dei assumere intendebat, non autem ita quod anima sit quasi
medium ligans unita. Habet autem caro ab anima quod pertineat ad humanam naturam, etiam postquam anima
separatur ab ea, inquantum scilicet in carne mortua remanet, ex divina ordinatione, quidam ordo ad
resurrectionem. Et ideo non tollitur unio divinitatis ad carnem.
RA3
Ad tertium dicendum quod anima habet vim vivificandi formaliter.
Et ideo, ea praesente et unita formaliter, necesse est corpus esse vivum. Divinitas autem non habet vim
vivificandi formaliter, sed effective, non enim potest esse corporis forma. Et ideo non est necesse quod, manente
unione divinitatis ad carnem, caro sit viva, quia Deus non ex necessitate agit, sed ex voluntate.
|a3 Articulus 3
AG1
Ad tertium sic proceditur. Videtur quod in morte Christi fuerit separatio divinitatis ab anima.
Dicit enim Dominus, Ioan. X, nemo tollit animam meam a me, sed ego pono eam, et iterum sumo eam.
Non autem videtur quod corpus animam ponere possit, eam a se separando, quia anima non subiicitur potestati
corporis, sed potius e converso. Et sic videtur quod Christo secundum quod est verbum Dei, conveniat animam
suam ponere. Hoc autem est eam a se separare. Ergo per mortem anima eius fuit a divinitate separata.
AG2
Praeterea, Athanasius dicit maledictum qui totum hominem quem assumpsit Dei filius, denuo assumptum vel
liberatum, tertia die a mortuis resurrexisse non confitetur.
Sed non potuit totus homo denuo assumi, nisi aliquando fuerit totus homo a Dei verbo separatus. Totus autem
homo componitur ex anima et corpore. Ergo aliquando fuit facta separatio divinitatis et a corpore et ab anima.
AG3
Praeterea, propter unionem ad totum hominem filius Dei vere dicitur homo. Si igitur, soluta unione animae et
corporis per mortem, verbum Dei remansit unitum animae, sequeretur quod vere dici potuisset filium Dei esse
animam. Hoc autem est falsum, quia, cum anima sit forma corporis, sequeretur quod verbum Dei fuerit corporis
forma, quod est impossibile. Ergo in morte Christi anima fuit a verbo Dei separata.
AG4
Praeterea, anima et corpus, ab invicem separata, non sunt una hypostasis, sed duae. Si igitur verbum Dei
remansit unitum tam animae quam corpori Christi, separatis eis ab invicem per mortem Christi, videtur sequi
quod verbum Dei, durante morte Christi, fuerit duae hypostases. Quod est inconveniens. Non ergo post mortem
Christi remansit anima verbo unita.
SC
2322

