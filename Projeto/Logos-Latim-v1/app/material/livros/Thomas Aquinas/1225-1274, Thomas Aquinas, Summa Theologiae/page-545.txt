suae conditionis omnia cognoverunt quae ad naturalem cognitionem pertinent. Et ideo maior plenitudo naturalis
luminis quae est in superioribus Daemonibus, non potest esse ratio illuminationis.
|a4 Articulus 4
AG1
Ad quartum sic proceditur. Videtur quod boni Angeli non habeant praelationem super malos. Praelatio enim
Angelorum praecipue attenditur secundum illuminationes. Sed mali Angeli, cum sint tenebrae, non illuminantur
a bonis.
Ergo boni Angeli non habent praelationem super malos.
AG2
Praeterea, ad negligentiam praesidentis pertinere videntur ea quae per subditos male fiunt. Sed Daemones multa
mala faciunt. Si igitur subsunt praelationi bonorum Angelorum, videtur in Angelis bonis esse aliqua negligentia.
Quod est inconveniens.
AG3
Praeterea, praelatio Angelorum sequitur naturae ordinem, ut supra dictum est.
Sed si Daemones de singulis ordinibus ceciderunt, ut communiter dicitur, multi Daemones multis bonis Angelis
sunt superiores ordine naturae.
Non ergo boni Angeli praelationem habent super omnes malos.
SC
Sed contra est quod Augustinus dicit, III de Trin., quod spiritus vitae desertor atque peccator regitur per spiritum
vitae rationalem, pium et iustum.
Et Gregorius dicit quod potestates dicuntur Angeli quorum ditioni virtutes adversae subiectae sunt.
CO
Respondeo dicendum quod totus ordo praelationis primo et originaliter est in Deo, et participatur a creaturis
secundum quod Deo magis appropinquant, illae enim creaturae super alias influentiam habent, quae sunt
perfectiores et Deo propinquiores.
Maxima autem perfectio, et per quam maxime Deo appropinquatur, est creaturarum fruentium Deo, sicut sunt
sancti Angeli, qua perfectione Daemones privantur. Et ideo boni Angeli super malos praelationem habent, et per
eos reguntur.
RA1
Ad primum ergo dicendum quod per sanctos Angelos multa de divinis mysteriis Daemonibus revelantur, cum
divina iustitia exigit ut per Daemones aliqua fiant vel ad punitionem malorum, vel ad exercitationem bonorum,
sicut in rebus humanis assessores iudicis revelant tortoribus eius sententiam. Huiusmodi autem revelationes, si
ad Angelos revelantes comparentur, illuminationes sunt, quia ordinant eas ad Deum. Ex parte vero Daemonum,
non sunt illuminationes, quia eas in Deum non ordinant, sed ad expletionem propriae iniquitatis.
RA2
Ad secundum dicendum quod sancti Angeli sunt ministri divinae sapientiae. Unde sicut divina sapientia permittit
aliqua mala fieri per malos Angelos vel homines, propter bona quae ex eis elicit; ita et boni Angeli non totaliter
cohibent malos a nocendo.
RA3
Ad tertium dicendum quod Angelus qui est inferior ordine naturae, praeest Daemonibus, quamvis superioribus
ordine naturae; quia virtus divinae iustitiae, cui inhaerent boni Angeli, potior est quam virtus naturalis
Angelorum. Unde et apud homines, spiritualis iudicat omnia, ut dicitur I ad Cor. II.
Et Philosophus dicit, in libro ethic., quod virtuosus est regula et mensura omnium humanorum actuum.
|q110 Quaestio 110
|a0 Prologus
Deinde considerandum est de praesidentia Angelorum super creaturam corporalem. Et circa hoc quaeruntur
quatuor. Primo, utrum creatura corporalis administretur per Angelos. Secundo, utrum creatura corporalis obediat
Angelis ad nutum. Tertio, utrum Angeli sua virtute possint immediate movere corpora localiter. Quarto, utrum
Angeli boni vel mali possint facere miracula.
|a1 Articulus 1
AG1
Ad primum sic proceditur. Videtur quod creatura corporalis non administretur per Angelos. Res enim quae
habent determinatum modum operandi, non indigent gubernari ab aliquo praesidente, ideo enim indigemus
gubernari, ne aliter operemur quam oporteat. Sed res corporales habent determinatas actiones ex naturis sibi
divinitus datis. Non ergo indigent gubernatione Angelorum.
AG2
545

