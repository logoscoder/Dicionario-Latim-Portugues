Sed contra est quod Augustinus dicit, in I de CIV. Dei, qui sine aliqua publica administratione maleficum
interfecerit, velut homicida iudicabitur, et tanto amplius quanto sibi potestatem a Deo non concessam usurpare
non timuit.
CO
Respondeo dicendum quod, sicut dictum est, occidere malefactorem licitum est inquantum ordinatur ad salutem
totius communitatis. Et ideo ad illum solum pertinet cui committitur cura communitatis conservandae, sicut ad
medicum pertinet praecidere membrum putridum quando ei commissa fuerit cura salutis totius corporis. Cura
autem communis boni commissa est principibus habentibus publicam auctoritatem. Et ideo eis solum licet
malefactores occidere, non autem privatis personis.
RA1
Ad primum ergo dicendum quod ille aliquid facit cuius auctoritate fit, ut patet per dionysium, XIII cap. Cael.
Hier..
Et ideo, ut Augustinus dicit, in I de CIV. Dei, non ipse occidit qui ministerium debet iubenti sicut adminiculum
gladius utenti.
Unde illi qui occiderunt proximos et amicos ex mandato Domini, non hoc fecisse ipsi videntur, sed potius ille
cuius auctoritate fecerunt, sicut et miles interficit hostem auctoritate principis, et minister latronem auctoritate
iudicis.
RA2
Ad secundum dicendum quod bestia naturaliter est distincta ab homine. Unde super hoc non requiritur aliquod
iudicium an sit occidenda, si sit sylvestris. Si vero sit domestica, requiretur iudicium non propter ipsam, sed
propter damnum Domini. Sed homo peccator non est naturaliter distinctus ab hominibus iustis.
Et ideo indiget publico iudicio, ut discernatur an sit occidendus propter communem salutem.
RA3
Ad tertium dicendum quod facere aliquid ad utilitatem communem quod nulli nocet, hoc est licitum cuilibet
privatae personae.
Sed si sit cum nocumento alterius, hoc non debet fieri nisi secundum iudicium eius ad quem pertinet existimare
quid sit subtrahendum partibus pro salute totius.
|a4 Articulus 4
AG1
Ad quartum sic proceditur. Videtur quod occidere malefactores liceat clericis. Clerici enim praecipue debent
implere quod apostolus dicit, I ad Cor. IV, imitatores mei estote, sicut et ego Christi, per quod nobis indicitur ut
Deum et sanctos eius imitemur.
Sed ipse Deus, quem colimus, occidit malefactores, secundum illud psalm., qui percussit Aegyptum cum
primogenitis eorum.
Moyses etiam a Levitis fecit interfici viginti tria millia hominum propter adorationem vituli, ut habetur Exod.
XXXII.
Et Phinees, sacerdos, interfecit Israelitem coeuntem cum madianitide, ut habetur Num. XXV.
Samuel etiam interfecit Agag, regem Amalec; et elias sacerdotes baal; et mathathias eum qui ad sacrificandum
accesserat; et in novo testamento, Petrus Ananiam et Saphiram. Ergo videtur quod etiam clericis liceat occidere
malefactores.
AG2
Praeterea, potestas spiritualis est maior quam temporalis, et Deo coniunctior. Sed potestas temporalis licite
malefactores occidit tanquam Dei minister, ut dicitur Rom. XIII.
Ergo multo magis clerici, qui sunt Dei ministri spiritualem potestatem habentes, licite possunt malefactores
occidere.
AG3
Praeterea, quicumque licite suscipit aliquod officium, licite potest ea exercere quae ad officium illud pertinent.
Sed officium principis terrae est malefactores occidere, ut dictum est.
Ergo clerici qui sunt terrarum principes, licite possunt occidere malefactores.
SC
Sed contra est quod dicitur I ad Tim. III, oportet episcopum sine crimine esse, non vinolentum, non percussorem.
CO
Respondeo dicendum quod non licet clericis occidere, duplici ratione. Primo quidem, quia sunt electi ad altaris
ministerium, in quo repraesentatur passio Christi occisi, qui cum percuteretur, non repercutiebat, ut dicitur I Pet.
II.
Et ideo non competit ut clerici sint percussores aut occisores, debent enim ministri suum Dominum imitari,
secundum illud Eccli. X, secundum iudicem populi, sic et ministri eius.
Alia ratio est quia clericis committitur ministerium novae legis, in qua non determinatur poena occisionis vel
mutilationis corporalis. Et ideo, ut sint idonei ministri novi testamenti, debent a talibus abstinere.
1493

