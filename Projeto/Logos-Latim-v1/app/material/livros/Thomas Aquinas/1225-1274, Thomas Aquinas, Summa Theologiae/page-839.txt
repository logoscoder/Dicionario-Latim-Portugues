Est etiam in voluntate, quia non potest esse cum voluntate perversa, ut in eodem libro dicitur.
Ergo una virtus potest esse in duabus potentiis.
SC
Sed contra, virtus est in potentia animae sicut in subiecto.
Sed idem accidens non potest esse in pluribus subiectis.
Ergo una virtus non potest esse in pluribus potentiis animae.
CO
Respondeo dicendum quod aliquid esse in duobus, contingit dupliciter. Uno modo, sic quod ex aequo sit in
utroque.
Et sic impossibile est unam virtutem esse in duabus potentiis, quia diversitas potentiarum attenditur secundum
generales conditiones obiectorum, diversitas autem habituum secundum speciales; unde ubicumque est diversitas
potentiarum, est diversitas habituum, sed non convertitur.
Alio modo potest esse aliquid in duobus vel pluribus, non ex aequo, sed ordine quodam. Et sic una virtus
pertinere potest ad plures potentias; ita quod in una sit principaliter, et se extendat ad alias per modum
diffusionis, vel per modum dispositionis; secundum quod una potentia movetur ab alia, et secundum quod una
potentia accipit ab alia.
RA1
Ad primum ergo dicendum quod idem actus non potest aequaliter, et eodem ordine, pertinere ad diversas
potentias, sed secundum diversas rationes, et diverso ordine.
RA2
Ad secundum dicendum quod scire praeexigitur ad virtutem moralem, inquantum virtus moralis operatur
secundum rationem rectam.
Sed essentialiter in appetendo virtus moralis consistit.
RA3
Ad tertium dicendum quod prudentia realiter est in ratione sicut in subiecto, sed praesupponit rectitudinem
voluntatis sicut principium, ut infra dicetur.
|a3 Articulus 3
AG1
Ad tertium sic proceditur. Videtur quod intellectus non sit subiectum virtutis.
Dicit enim Augustinus, in libro de moribus eccles., quod omnis virtus est amor.
Subiectum autem amoris non est intellectus, sed solum vis appetitiva.
Ergo nulla virtus est in intellectu.
AG2
Praeterea, virtus ordinatur ad bonum, sicut ex supradictis patet.
Bonum autem non est obiectum intellectus, sed appetitivae virtutis. Ergo subiectum virtutis non est intellectus,
sed appetitiva virtus.
AG3
Praeterea, virtus est quae bonum facit habentem, ut Philosophus dicit.
Sed habitus perficiens intellectum non facit bonum habentem, non enim propter scientiam vel artem dicitur
homo bonus.
Ergo intellectus non est subiectum virtutis.
SC
Sed contra est quod mens maxime dicitur intellectus.
Subiectum autem virtutis est mens; ut patet ex definitione virtutis supra inducta.
Ergo intellectus est subiectum virtutis.
CO
Respondeo dicendum quod, sicut supra dictum est, virtus est habitus quo quis bene operatur. Dupliciter autem
habitus aliquis ordinatur ad bonum actum. Uno modo, inquantum per huiusmodi habitum acquiritur homini
facultas ad bonum actum, sicut per habitum grammaticae habet homo facultatem recte loquendi. Non tamen
grammatica facit ut homo semper recte loquatur, potest enim grammaticus barbarizare aut soloecismum facere.
Et eadem ratio est in aliis scientiis et artibus. Alio modo, aliquis habitus non solum facit facultatem agendi, sed
etiam facit quod aliquis recte facultate utatur, sicut iustitia non solum facit quod homo sit promptae voluntatis ad
iusta operandum, sed etiam facit ut iuste operetur.
Et quia bonum, sicut et ens, non dicitur simpliciter aliquid secundum id quod est in potentia, sed secundum id
quod est in actu; ideo ab huiusmodi habitibus simpliciter dicitur homo bonum operari, et esse bonus, puta quia
est iustus vel temperatus; et eadem ratio est de similibus. Et quia virtus est quae bonum facit habentem, et opus
eius bonum reddit, huiusmodi habitus simpliciter dicuntur virtutes, quia reddunt bonum opus in actu, et
simpliciter faciunt bonum habentem.

839

