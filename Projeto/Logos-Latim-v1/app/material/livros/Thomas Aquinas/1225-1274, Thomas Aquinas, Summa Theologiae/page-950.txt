RA3
Ad tertium dicendum quod in illud quod est quantum ad omnia ignotum, non potest ferri voluntas, sed si aliquid
est secundum aliquid notum et secundum aliquid ignotum, potest voluntas illud velle. Et hoc modo ignorantia est
causa peccati, sicut cum aliquis scit hunc quem occidit, esse hominem, sed nescit eum esse patrem; vel cum
aliquis scit aliquem actum esse delectabilem, nescit tamen eum esse peccatum.
|a2 Articulus 2
AG1
Ad secundum sic proceditur. Videtur quod ignorantia non sit peccatum. Peccatum enim est dictum vel factum
vel concupitum contra legem Dei, ut supra habitum est.
Sed ignorantia non importat aliquem actum, neque interiorem neque exteriorem.
Ergo ignorantia non est peccatum.
AG2
Praeterea, peccatum directius opponitur gratiae quam scientiae.
Sed privatio gratiae non est peccatum, sed magis poena quaedam consequens peccatum. Ergo ignorantia, quae
est privatio scientiae, non est peccatum.
AG3
Praeterea, si ignorantia est peccatum, hoc non est nisi inquantum est voluntaria. Sed si ignorantia sit peccatum
inquantum est voluntaria, videtur peccatum in ipso actu voluntatis consistere magis quam in ignorantia. Ergo
ignorantia non erit peccatum, sed magis aliquid consequens ad peccatum.
AG4
Praeterea, omne peccatum per poenitentiam tollitur; nec aliquod peccatum transiens reatu remanet actu, nisi
solum originale.
Ignorantia autem non tollitur per poenitentiam, sed adhuc remanet actu, omni reatu per poenitentiam remoto.
Ergo ignorantia non est peccatum, nisi forte sit originale.
AG5
Praeterea, si ipsa ignorantia sit peccatum, quandiu ignorantia remaneret in homine, tandiu actu peccaret. Sed
continue manet ignorantia in ignorante. Ergo ignorans continue peccaret. Quod patet esse falsum, quia sic
ignorantia esset gravissimum.
Non ergo ignorantia est peccatum.
SC
Sed contra, nihil meretur poenam nisi peccatum.
Sed ignorantia meretur poenam, secundum illud I ad Cor. XIV, si quis ignorat, ignorabitur.
Ergo ignorantia est peccatum.
CO
Respondeo dicendum quod ignorantia in hoc a nescientia differt, quod nescientia dicit simplicem scientiae
negationem, unde cuicumque deest aliquarum rerum scientia, potest dici nescire illas; secundum quem modum
dionysius in Angelis nescientiam ponit, VII cap. Cael. Hier..
Ignorantia vero importat scientiae privationem, dum scilicet alicui deest scientia eorum quae aptus natus est
scire. Horum autem quaedam aliquis scire tenetur, illa scilicet sine quorum scientia non potest debitum actum
recte exercere. Unde omnes tenentur scire communiter ea quae sunt fidei, et universalia iuris praecepta, singuli
autem ea quae ad eorum statum vel officium spectant. Quaedam vero sunt quae etsi aliquis natus est scire, non
tamen ea scire tenetur, sicut theoremata geometriae, et contingentia particularia, nisi in casu. Manifestum est
autem quod quicumque negligit habere vel facere id quod tenetur habere vel facere, peccat peccato omissionis.
Unde propter negligentiam, ignorantia eorum quae aliquis scire tenetur, est peccatum. Non autem imputatur
homini ad negligentiam, si nesciat ea quae scire non potest. Unde horum ignorantia invincibilis dicitur, quia
scilicet studio superari non potest. Et propter hoc talis ignorantia, cum non sit voluntaria, eo quod non est in
potestate nostra eam repellere, non est peccatum. Ex quo patet quod nulla ignorantia invincibilis est peccatum,
ignorantia autem vincibilis est peccatum, si sit eorum quae aliquis scire tenetur; non autem si sit eorum quae quis
scire non tenetur.
RA1
Ad primum ergo dicendum quod, sicut supra dictum est, in hoc quod dicitur dictum vel factum vel concupitum,
sunt intelligendae etiam negationes oppositae, secundum quod omissio habet rationem peccati. Et ita negligentia,
secundum quam ignorantia est peccatum, continetur sub praedicta definitione peccati, inquantum praetermittitur
aliquid quod debuit dici vel fieri vel concupisci, ad scientiam debitam acquirendam.
RA2
Ad secundum dicendum quod privatio gratiae, etsi secundum se non sit peccatum, tamen ratione negligentiae
praeparandi se ad gratiam, potest habere rationem peccati, sicut et ignorantia.
Et tamen quantum ad hoc est dissimile, quia homo potest aliquam scientiam acquirere per suos actus, gratia vero
non acquiritur ex nostris actibus, sed ex Dei munere.
950

