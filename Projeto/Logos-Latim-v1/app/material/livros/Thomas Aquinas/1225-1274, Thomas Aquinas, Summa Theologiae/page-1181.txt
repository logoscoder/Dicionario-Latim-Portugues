|q0 Prologus
Post communem considerationem de virtutibus et vitiis et aliis ad materiam moralem pertinentibus, necesse est
considerare singula in speciali, sermones enim morales universales sunt minus utiles, eo quod actiones in
particularibus sunt. Potest autem aliquid in speciali considerari circa moralia dupliciter, uno modo, ex parte
ipsius materiae moralis, puta cum consideratur de hac virtute vel hoc vitio; alio modo, quantum ad speciales
status hominum, puta cum consideratur de subditis et praelatis, de activis et contemplativis, vel quibuscumque
aliis differentiis hominum. Primo ergo considerabimus specialiter de his quae pertinent ad omnes hominum
status; secundo vero, specialiter de his quae pertinent ad determinatos status.
Est autem considerandum circa primum quod, si seorsum determinaremus de virtutibus, donis, vitiis et
praeceptis, oporteret idem multoties dicere, qui enim sufficienter vult tractare de hoc praecepto, non
moechaberis, necesse habet inquirere de adulterio, quod est quoddam peccatum, cuius etiam cognitio dependet
ex cognitione oppositae virtutis. Erit igitur compendiosior et expeditior considerationis via si simul sub eodem
tractatu consideratio procedit de virtute et dono sibi correspondente, et vitiis oppositis, et praeceptis affirmativis
vel negativis. Erit autem hic considerationis modus conveniens ipsis vitiis secundum propriam speciem,
ostensum est enim supra quod vitia et peccata diversificantur specie secundum materiam vel obiectum, non
autem secundum alias differentias peccatorum, puta cordis, oris et operis, vel secundum infirmitatem,
ignorantiam et malitiam, et alias huiusmodi differentias; est autem eadem materia circa quam et virtus recte
operatur et vitia opposita a rectitudine recedunt.
Sic igitur tota materia morali ad considerationem virtutum reducta, omnes virtutes sunt ulterius reducendae ad
septem, quarum tres sunt theologicae, de quibus primo est agendum; aliae vero quatuor sunt cardinales, de
quibus posterius agetur.
Virtutum autem intellectualium una quidem est prudentia, quae inter cardinales virtutes continetur et numeratur;
ars vero non pertinet ad moralem, quae circa agibilia versatur, cum ars sit recta ratio factibilium, ut supra dictum
est; aliae vero tres intellectuales virtutes, scilicet sapientia, intellectus et scientia, communicant etiam in nomine
cum donis quibusdam spiritus sancti, unde simul etiam de eis considerabitur in consideratione donorum
virtutibus correspondentium. Aliae vero virtutes morales omnes aliqualiter reducuntur ad virtutes cardinales, ut
ex supradictis patet, unde in consideratione alicuius virtutis cardinalis considerabuntur etiam omnes virtutes ad
eam qualitercumque pertinentes et vitia opposita.
Et sic nihil Moralium erit praetermissum.
|q1 Quaestio 1
Circa virtutes igitur theologicas primo erit considerandum de fide; secundo, de spe; tertio, de caritate. Circa
fidem vero quadruplex consideratio occurrit, prima quidem de ipsa fide; secunda de donis intellectus et scientiae
sibi correspondentibus; tertia de vitiis oppositis; quarta de praeceptis ad hanc virtutem pertinentibus. Circa fidem
vero primo erit considerandum de eius obiecto; secundo, de eius actu; tertio, de ipso habitu fidei.
Circa primum quaeruntur decem. Primo, utrum obiectum fidei sit veritas prima. Secundo, utrum obiectum fidei
sit aliquid complexum vel incomplexum, idest res aut enuntiabile. Tertio, utrum fidei possit subesse falsum.
Quarto, utrum obiectum fidei possit esse aliquid visum. Quinto, utrum possit esse aliquid scitum. Sexto, utrum
credibilia debeant distingui per certos articulos.
Septimo, utrum iidem articuli subsint fidei secundum omne tempus.
Octavo, de numero articulorum. Nono, de modo tradendi articulos in symbolo. Decimo, cuius sit fidei symbolum
constituere.
|a1 Articulus 1
AG1
Ad primum sic proceditur. Videtur quod obiectum fidei non sit veritas prima. Illud enim videtur esse obiectum
fidei quod nobis proponitur ad credendum. Sed non solum proponuntur nobis ad credendum ea quae pertinent ad
divinitatem, quae est veritas prima; sed etiam ea quae pertinent ad humanitatem Christi et ecclesiae sacramenta
et creaturarum conditionem.
Ergo non solum veritas prima est fidei obiectum.
AG2
Praeterea, fides et infidelitas sunt circa idem, cum sint opposita.
Sed circa omnia quae in sacra Scriptura continentur potest esse infidelitas, quidquid enim horum homo negaverit,
infidelis reputatur. Ergo etiam fides est circa omnia quae in sacra Scriptura continentur. Sed ibi multa
continentur de hominibus et de aliis rebus creatis. Ergo obiectum fidei non solum est veritas prima, sed etiam
veritas creata.
AG3
Praeterea, fides caritati condividitur, ut supra dictum est.
Sed caritate non solum diligimus Deum, qui est summa bonitas, sed etiam diligimus proximum.
1181

