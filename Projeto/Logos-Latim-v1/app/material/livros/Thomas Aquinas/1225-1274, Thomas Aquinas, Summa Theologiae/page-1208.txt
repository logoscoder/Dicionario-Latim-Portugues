Praeterea, fides est communis omnibus fidelibus Christi.
Sed unum accidens non potest esse in diversis subiectis.
Ergo non potest esse una fides omnium.
SC
Sed contra est quod apostolus dicit, ad Ephes. IV, unus Dominus, una fides.
CO
Respondeo dicendum quod fides, si sumatur pro habitu, dupliciter potest considerari. Uno modo, ex parte
obiecti. Et sic est una fides, obiectum enim formale fidei est veritas prima, cui inhaerendo credimus quaecumque
sub fide continentur. Alio modo, ex parte subiecti. Et sic fides diversificatur secundum quod est diversorum.
Manifestum est autem quod fides, sicut et quilibet alius habitus, ex formali ratione obiecti habet speciem, sed ex
subiecto individuatur. Et ideo, si fides sumatur pro habitu quo credimus, sic fides est una specie, et differens
numero in diversis. Si vero sumatur pro eo quod creditur, sic etiam est una fides. Quia idem est quod ab omnibus
creditur, et si sint diversa credibilia quae communiter omnes credunt, tamen omnia reducuntur ad unum.
RA1
Ad primum ergo dicendum quod temporalia quae in fide proponuntur non pertinent ad obiectum fidei nisi in
ordine ad aliquod aeternum, quod est veritas prima, sicut supra dictum est.
Et ideo fides una est de temporalibus et aeternis. Secus autem est de sapientia et scientia, quae considerant
temporalia et aeterna secundum proprias rationes utrorumque.
RA2
Ad secundum dicendum quod illa differentia praeteriti et futuri non contingit ex aliqua diversitate rei creditae,
sed ex diversa habitudine credentium ad unam rem creditam, ut etiam supra habitum est.
RA3
Ad tertium dicendum quod illa ratio procedit ex diversitate fidei secundum numerum.
|a7 Articulus 7
AG1
Ad septimum sic proceditur. Videtur quod fides non sit prima inter virtutes.
Dicitur enim Luc. XII, in Glossa super illud, dico vobis amicis meis, quod fortitudo est fidei fundamentum.
Sed fundamentum est prius eo cuius est fundamentum.
Ergo fides non est prima virtus.
AG2
Praeterea, quaedam Glossa dicit, super illum Psalmum, noli aemulari, quod spes introducit ad fidem.
Spes autem est virtus quaedam, ut infra dicetur.
Ergo fides non est prima virtutum.
AG3
Praeterea, supra dictum est quod intellectus credentis inclinatur ad assentiendum his quae sunt fidei ex
obedientia ad Deum. Sed obedientia etiam est quaedam virtus.
Non ergo fides est prima virtus.
AG4
Praeterea, fides informis non est fundamentum, sed fides formata, sicut in Glossa dicitur, I ad Cor. III.
Formatur autem fides per caritatem, ut supra dictum est.
Ergo fides a caritate habet quod sit fundamentum. Caritas ergo est magis fundamentum quam fides, nam
fundamentum est prima pars aedificii. Et ita videtur quod sit prior fide.
AG5
Praeterea, secundum ordinem actuum intelligitur ordo habituum.
Sed in actu fidei actus voluntatis, quem perficit caritas, praecedit actum intellectus, quem perficit fides, sicut
causa, quae praecedit effectum. Ergo caritas praecedit fidem.
Non ergo fides est prima virtutum.
SC
Sed contra est quod apostolus dicit, ad Heb. XI, quod fides est substantia sperandarum rerum.
Sed substantia habet rationem primi.
Ergo fides est prima inter virtutes.
CO
Respondeo dicendum quod aliquid potest esse prius altero dupliciter, uno modo, per se; alio modo, per accidens.
Per se quidem inter omnes virtutes prima est fides. Cum enim in agibilibus finis sit principium, ut supra dictum
est, necesse est virtutes theologicas, quarum obiectum est ultimus finis, esse priores ceteris virtutibus. Ipse autem
ultimus finis oportet quod prius sit in intellectu quam in voluntate, quia voluntas non fertur in aliquid nisi prout
est in intellectu apprehensum. Unde cum ultimus finis sit quidem in voluntate per spem et caritatem, in intellectu
autem per fidem, necesse est quod fides sit prima inter omnes virtutes, quia naturalis cognitio non potest
attingere ad Deum secundum quod est obiectum beatitudinis, prout tendit in ipsum spes et caritas.
1208

