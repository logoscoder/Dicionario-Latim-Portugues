Ergo magis debemus diligere filios quam parentes.
AG3
Praeterea, per caritatem affectus hominis Deo conformatur.
Sed Deus magis diligit filios quam diligatur ab eis. Ergo etiam et nos magis debemus diligere filios quam
parentes.
SC
Sed contra est quod Ambrosius dicit, primo Deus diligendus est, secundo parentes, inde filii, post domestici.
CO
Respondeo dicendum quod, sicut supra dictum est, gradus dilectionis ex duobus pensari potest. Uno modo, ex
parte obiecti. Et secundum hoc id quod habet maiorem rationem boni est magis diligendum, et quod est Deo
similius. Et sic pater est magis diligendus quam filius, quia scilicet patrem diligimus sub ratione principii, quod
habet rationem eminentioris boni et Deo similioris. Alio modo computantur gradus dilectionis ex parte ipsius
diligentis. Et sic magis diligitur quod est coniunctius.
Et secundum hoc filius est magis diligendus quam pater; ut Philosophus dicit, in VIII ethic..
Primo quidem, quia parentes diligunt filios ut aliquid sui existentes; pater autem non est aliquid filii; et ideo
dilectio secundum quam pater diligit filium similior est dilectioni qua quis diligit seipsum. Secundo, quia
parentes magis sciunt aliquos esse suos filios quam e converso.
Tertio, quia filius est magis propinquus parenti, utpote pars existens, quam pater filio, ad quem habet
habitudinem principii.
Quarto, quia parentes diutius amaverunt, nam statim pater incipit diligere filium; filius autem tempore
procedente incipit diligere patrem. Dilectio autem quanto est diuturnior, tanto est fortior, secundum illud Eccli.
IX, non derelinquas amicum antiquum, novus enim non erit similis illi.
RA1
Ad primum ergo dicendum quod principio debetur subiectio reverentiae et honor, effectui autem proportionaliter
competit recipere influentiam principii et provisionem ipsius.
Et propter hoc parentibus a filiis magis debetur honor, filiis autem magis debetur cura provisionis.
RA2
Ad secundum dicendum quod pater naturaliter plus diligit filium secundum rationem coniunctionis ad seipsum.
Sed secundum rationem eminentioris boni filius naturaliter plus diligit patrem.
RA3
Ad tertium dicendum quod, sicut Augustinus dicit, in I de doct. Christ., Deus diligit nos ad nostram utilitatem et
suum honorem.
Et ideo, quia pater comparatur ad nos in habitudine principii, sicut et Deus, ad patrem proprie pertinet ut ei a
filiis honor impendatur, ad filium autem ut eius utilitati a parentibus provideatur. Quamvis in articulo necessitatis
filius obligatus sit ex beneficiis susceptis, ut parentibus maxime provideat.
|a10 Articulus 10
AG1
Ad decimum sic proceditur. Videtur quod homo magis debeat diligere matrem quam patrem.
Ut enim Philosophus dicit, in I de Gen. Animal., femina in generatione dat corpus.
Sed homo non habet animam a patre, sed per creationem a Deo, ut in primo dictum est.
Ergo homo plus habet a matre quam a patre.
Plus ergo debet diligere matrem quam patrem.
AG2
Praeterea, magis amantem debet homo magis diligere. Sed mater plus diligit filium quam pater, dicit enim
Philosophus, in IX ethic., quod matres magis sunt amatrices filiorum. Laboriosior enim est generatio matrum; et
magis sciunt quoniam ipsarum sunt filii quam patres.
Ergo mater est magis diligenda quam pater.
AG3
Praeterea, ei debetur maior dilectionis affectus qui pro nobis amplius laboravit, secundum illud Rom. Ult.,
salutate mariam, quae multum laboravit in vobis.
Sed mater plus laborat in generatione et educatione quam pater, unde dicitur Eccli. VII, gemitum matris tuae ne
obliviscaris.
Ergo plus debet homo diligere matrem quam patrem.
SC
Sed contra est quod Hieronymus dicit, super Ezech., quod post Deum, omnium patrem, diligendus est pater, et
postea addit de matre.
CO
Respondeo dicendum quod in istis comparationibus id quod dicitur est intelligendum per se, ut videlicet
intelligatur esse quaesitum de patre inquantum est pater, an sit plus diligendus matre inquantum est mater.
1319

