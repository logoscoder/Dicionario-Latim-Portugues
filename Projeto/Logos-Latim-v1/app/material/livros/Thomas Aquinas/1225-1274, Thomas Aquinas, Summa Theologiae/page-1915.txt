Unde chrysostomus dicit quod adulteros et inverecundos constituunt tales inspectiones.
RA3
Ad tertium dicendum quod prospicere facta aliorum bono animo, vel ad utilitatem propriam, ut scilicet homo ex
bonis operibus proximi provocetur ad melius, vel etiam ad utilitatem illius, ut scilicet corrigatur si quid ab eo
agitur vitiose, secundum regulam caritatis et debitum officii, est laudabile, secundum illud Heb. X, considerate
vos invicem in provocationem caritatis et bonorum operum.
Sed quod aliquis intendit ad consideranda vitia proximorum ad despiciendum vel detrahendum, vel saltem
inutiliter inquietandum, est vitiosum.
Unde dicitur Prov. XXIV, ne insidieris et quaeras iniquitatem in domo iusti, neque vastes requiem eius.
|q168 Quaestio 168
|a0 Prologus
Deinde considerandum est de modestia secundum quod consistit in exterioribus motibus corporis. Et circa hoc
quaeruntur quatuor.
Primo, utrum in exterioribus motibus corporis qui serio aguntur, possit esse virtus et vitium. Secundo, utrum
possit esse aliqua virtus circa actiones ludi. Tertio, de peccato quod fit ex excessu ludi. Quarto, de peccato ex
defectu ludi.
|a1 Articulus 1
AG1
Ad primum sic proceditur. Videtur quod in exterioribus motibus corporis non sit aliqua virtus. Omnis enim virtus
pertinet ad spiritualem animae decorem, secundum illud Psalmi, omnis gloria eius filiae regis ab intus, Glossa,
idest, in conscientia.
Sed motus corporales non sunt ab intus, sed exterius.
Ergo circa huiusmodi motus non potest esse virtus.
AG2
Praeterea, virtutes non sunt nobis a natura, ut patet per Philosophum, in II ethic..
Sed motus corporales exteriores sunt hominibus a natura, secundum quam quidam sunt velocis motus et quidam
tardi motus, et idem est de aliis differentiis exteriorum motuum.
Ergo circa tales motus non attenditur aliqua virtus.
AG3
Praeterea, omnis virtus moralis est circa actiones quae sunt ad alterum, sicut iustitia, vel circa passiones, sicut
temperantia et fortitudo. Sed exteriores motus corporales non sunt ad alterum usum, neque etiam sunt passiones.
Ergo circa eos non est aliqua virtus.
AG4
Praeterea, in omni opere virtutis est studium adhibendum, ut supra dictum est.
Sed adhibere studium in dispositione exteriorum motuum est vituperabile, dicit enim Ambrosius, in I de offic.,
est gressus probabilis in quo sit species auctoritatis, gravitatisque pondus, tranquillitatis vestigium, ita tamen si
studium desit atque affectatio, sed motus sit purus ac simplex.
Ergo videtur quod circa compositionem exteriorum motuum non consistat virtus.
SC
Sed contra est quod decor honestatis pertinet ad virtutem.
Sed compositio exteriorum motuum pertinet ad decorem honestatis, dicit enim Ambrosius, in I de offic., sicut
molliculum et infractum aut vocis sonum aut gestum corporis non probo, ita neque agrestem aut rusticum.
Naturam imitemur, effigies eius formula disciplinae, forma honestatis est.
Ergo circa compositionem exteriorum motuum est virtus.
CO
Respondeo dicendum quod virtus moralis consistit in hoc quod ea quae sunt hominis per rationem ordinantur.
Manifestum est autem quod exteriores motus hominis sunt per rationem ordinabiles, quia ad imperium rationis
exteriora membra moventur. Unde manifestum est quod circa horum motuum ordinationem virtus moralis
consistit ordinatio autem horum motuum attenditur quantum ad duo, uno quidem modo, secundum
convenientiam personae; alio modo, secundum convenientiam ad exteriores personas, negotia seu loca.
Unde dicit Ambrosius, in I de offic., hoc est pulchritudinem vivendi tenere, convenientia cuique sexui et
personae reddere, et hoc pertinet ad primum. Quantum autem ad secundum, subditur, hic ordo gestorum optimus,
hic ornatus ad omnem actionem accommodus.
Et ideo circa huiusmodi exteriores motus ponit Andronicus duo.
Scilicet ornatum, qui respicit convenientiam personae, unde dicit quod est scientia circa decens in motu et
habitudine. Et bonam ordinationem, quae respicit convenientiam ad diversa negotia et ea quae circumstant, unde
dicit quod est experientia separationis, idest distinctionis, actionum.
1915

