Ad secundum dicendum quod aliquis actus dicitur esse virtutis dupliciter. Uno modo, ex eo quod homo operatur
virtuosa, sicut actus iustitiae est facere recta, et actus fortitudinis facere fortia. Et sic lex praecipit aliquos actus
virtutum. Alio modo dicitur actus virtutis, quia aliquis operatur virtuosa eo modo quo virtuosus operatur. Et talis
actus semper procedit a virtute, nec cadit sub praecepto legis, sed est finis ad quem legislator ducere intendit.
RA3
Ad tertium dicendum quod non est aliqua virtus cuius actus non sint ordinabiles ad bonum commune, ut dictum
est, vel mediate vel immediate.
|a4 Articulus 4
AG1
Ad quartum sic proceditur. Videtur quod lex humana non imponat homini necessitatem in foro conscientiae.
Inferior enim potestas non potest imponere legem in iudicio superioris potestatis. Sed potestas hominis, quae fert
legem humanam, est infra potestatem divinam.
Ergo lex humana non potest imponere legem quantum ad iudicium divinum, quod est iudicium conscientiae.
AG2
Praeterea, iudicium conscientiae maxime dependet ex divinis mandatis. Sed quandoque divina mandata
evacuantur per leges humanas; secundum illud Matth. XV, irritum fecistis mandatum Dei propter traditiones
vestras.
Ergo lex humana non imponit necessitatem homini quantum ad conscientiam.
AG3
Praeterea, leges humanae frequenter ingerunt calumniam et iniuriam hominibus; secundum illud Isaiae X, vae
qui condunt leges iniquas, et scribentes iniustitias scripserunt, ut opprimerent in iudicio pauperes, et vim facerent
causae humilium populi mei.
Sed licitum est unicuique oppressionem et violentiam evitare.
Ergo leges humanae non imponunt necessitatem homini quantum ad conscientiam.
SC
Sed contra est quod dicitur I Petr. II, haec est gratia, si propter conscientiam sustineat quis tristitias, patiens
iniuste.
CO
Respondeo dicendum quod leges positae humanitus vel sunt iustae, vel iniustae. Si quidem iustae sint, habent
vim obligandi in foro conscientiae a lege aeterna, a qua derivantur; secundum illud Prov. VIII, per me reges
regnant, et legum conditores iusta decernunt.
Dicuntur autem leges iustae et ex fine, quando scilicet ordinantur ad bonum commune; et ex auctore, quando
scilicet lex lata non excedit potestatem ferentis; et ex forma, quando scilicet secundum aequalitatem proportionis
imponuntur subditis onera in ordine ad bonum commune.
Cum enim unus homo sit pars multitudinis, quilibet homo hoc ipsum quod est et quod habet, est multitudinis,
sicut et quaelibet pars id quod est, est totius. Unde et natura aliquod detrimentum infert parti, ut salvet totum. Et
secundum hoc, leges huiusmodi, onera proportionabiliter inferentes, iustae sunt, et obligant in foro conscientiae,
et sunt leges legales. Iniustae autem sunt leges dupliciter. Uno modo, per contrarietatem ad bonum humanum, e
contrario praedictis, vel ex fine, sicut cum aliquis praesidens leges imponit onerosas subditis non pertinentes ad
utilitatem communem, sed magis ad propriam cupiditatem vel gloriam; vel etiam ex auctore, sicut cum aliquis
legem fert ultra sibi commissam potestatem; vel etiam ex forma, puta cum inaequaliter onera multitudini
dispensantur, etiam si ordinentur ad bonum commune.
Et huiusmodi magis sunt violentiae quam leges, quia, sicut Augustinus dicit, in libro de Lib. Arb., lex esse non
videtur, quae iusta non fuerit.
Unde tales leges non obligant in foro conscientiae, nisi forte propter vitandum scandalum vel turbationem,
propter quod etiam homo iuri suo debet cedere, secundum illud Matth. V, qui angariaverit te mille passus, vade
cum eo alia duo; et qui abstulerit tibi tunicam, da ei et pallium.
Alio modo leges possunt esse iniustae per contrarietatem ad bonum divinum, sicut leges tyrannorum inducentes
ad idololatriam, vel ad quodcumque aliud quod sit contra legem divinam. Et tales leges nullo modo licet
observare, quia sicut dicitur Act. V, obedire oportet Deo magis quam hominibus.
RA1
Ad primum ergo dicendum quod, sicut apostolus dicit, ad Rom. XIII, omnis potestas humana a Deo est, et ideo
qui potestati resistit, in his quae ad ordinem potestatis pertinent, Dei ordinationi resistit.
Et secundum hoc efficitur reus quantum ad conscientiam.
RA2
Ad secundum dicendum quod ratio illa procedit de legibus humanis quae ordinantur contra Dei mandatum.
Et ad hoc ordo potestatis non se extendit.
Unde in talibus legi humanae non est parendum.
RA3
1042

