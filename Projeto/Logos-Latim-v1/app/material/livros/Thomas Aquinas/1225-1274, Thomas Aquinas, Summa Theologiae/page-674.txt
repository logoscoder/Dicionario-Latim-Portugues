Respondeo dicendum quod membra corporis sunt organa quaedam potentiarum animae. Unde eo modo quo
potentiae animae se habent ad hoc quod obediant rationi, hoc modo se habent etiam corporis membra. Quia igitur
vires sensitivae subduntur imperio rationis, non autem vires naturales; ideo omnes motus membrorum quae
moventur a potentiis sensitivis, subduntur imperio rationis; motus autem membrorum qui consequuntur vires
naturales, non subduntur imperio rationis.
RA1
Ad primum ergo dicendum quod membra non movent seipsa, sed moventur per potentias animae; quarum
quaedam sunt rationi viciniores quam vires animae vegetabilis.
RA2
Ad secundum dicendum quod in his quae ad intellectum et voluntatem pertinent, primum invenitur id quod est
secundum naturam, ex quo alia derivantur, ut a cognitione principiorum naturaliter notorum, cognitio
conclusionum; et a voluntate finis naturaliter desiderati, derivatur electio eorum quae sunt ad finem. Ita etiam in
corporalibus motibus principium est secundum naturam. Principium autem corporalis motus est a motu cordis.
Unde motus cordis est secundum naturam, et non secundum voluntatem, consequitur enim sicut per se accidens
vitam, quae est ex unione animae et corporis. Sicut motus gravium et levium consequitur formam substantialem
ipsorum, unde et a generante moveri dicuntur, secundum Philosophum in VIII physic..
Et propter hoc motus iste vitalis dicitur.
Unde Gregorius Nyssenus dicit quod sicut generativum et nutritivum non obedit rationi, ita nec pulsativum, quod
est vitale. Pulsativum autem appellat motum cordis, qui manifestatur per venas pulsatiles.
RA3
Ad tertium dicendum quod, sicut Augustinus dicit in XIV de CIV. Dei, hoc quod motus genitalium membrorum
rationi non obedit, est ex poena peccati, ut scilicet anima suae inobedientiae ad Deum in illo praecipue membro
poenam inobedientiae patiatur, per quod peccatum originale ad posteros traducitur. Sed quia per peccatum primi
parentis, ut infra dicetur, natura est sibi relicta, subtracto supernaturali dono quod homini divinitus erat collatum;
ideo consideranda est ratio naturalis quare motus huiusmodi membrorum specialiter rationi non obedit.
Cuius causam assignat Aristoteles in libro de causis motus animalium, dicens involuntarios esse motus cordis et
membri pudendi, quia scilicet ex aliqua apprehensione huiusmodi membra commoventur, inquantum scilicet
intellectus et phantasia repraesentant aliqua ex quibus consequuntur passiones animae, ad quas consequitur
motus horum membrorum. Non tamen moventur secundum iussum rationis aut intellectus, quia scilicet ad
motum horum membrorum requiritur aliqua alteratio naturalis, scilicet caliditatis et frigiditatis, quae quidem
alteratio non subiacet imperio rationis. Specialiter autem hoc accidit in his duobus membris, quia utrumque
istorum membrorum est quasi quoddam animal separatum, inquantum est principium vitae, principium autem est
virtute totum. Cor enim principium est sensuum, et ex membro genitali virtus exit seminalis, quae est virtute
totum animal.
Et ideo habent proprios motus naturaliter, quia principia oportet esse naturalia, ut dictum est.
|q18 Quaestio 18
|a0 Prologus
Post hoc considerandum est de bonitate et malitia humanorum actuum. Et primo, quomodo actio humana sit
bona vel mala; secundo, de his quae consequuntur ad bonitatem vel malitiam humanorum actuum, puta meritum
vel demeritum, peccatum et culpa. Circa primum occurrit triplex consideratio, prima est de bonitate et malitia
humanorum actuum in generali; secunda, de bonitate et malitia interiorum actuum; tertia, de bonitate et malitia
exteriorum actuum. Circa primum quaeruntur undecim. Primo, utrum omnis actio sit bona, vel aliqua sit mala.
Secundo, utrum actio hominis habeat quod sit bona vel mala, ex obiecto. Tertio, utrum hoc habeat ex
circumstantia. Quarto, utrum hoc habeat ex fine.
Quinto, utrum aliqua actio hominis sit bona vel mala in sua specie. Sexto, utrum actus habeat speciem boni vel
mali ex fine.
Septimo, utrum species quae est ex fine, contineatur sub specie quae est ex obiecto, sicut sub genere, aut e
converso.
Octavo, utrum sit aliquis actus indifferens secundum suam speciem.
Nono, utrum aliquis actus sit indifferens secundum individuum.
Decimo, utrum aliqua circumstantia constituat actum moralem in specie boni vel mali. Undecimo, utrum omnis
circumstantia augens bonitatem vel malitiam, constituat actum moralem in specie boni vel mali.
|a1 Articulus 1
AG1
Ad primum sic proceditur. Videtur quod omnis actio hominis sit bona, et nulla sit mala.
Dicit enim dionysius, IV cap. De div. Nom., quod malum non agit nisi virtute boni.
Sed virtute boni non fit malum. Ergo nulla actio est mala.
674

