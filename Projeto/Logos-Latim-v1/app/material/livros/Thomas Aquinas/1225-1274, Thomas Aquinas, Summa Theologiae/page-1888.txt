Et ideo per humilitatem debemus nos subiicere omnibus proximis propter Deum, secundum illud I Pet. II,
subiecti estote omni humanae creaturae propter Deum, latriam tamen soli Deo debemus exhibere.
RA2
Ad secundum dicendum quod, si nos praeferamus id quod est Dei in proximo, ei quod est proprium in nobis, non
possumus incurrere falsitatem.
Unde super illud philipp. II, superiores invicem arbitrantes, dicit Glossa, non hoc ita debemus aestimare ut nos
aestimare fingamus, sed vere aestimemus posse aliquid esse occultum in alio quo nobis superior sit, etiam si
bonum nostrum, quo illo videmur superiores esse, non sit occultum.
RA3
Ad tertium dicendum quod humilitas, sicut et ceterae virtutes, praecipue interius in anima consistit. Et ideo
potest homo secundum interiorem actum animae alteri se subiicere, sine hoc quod occasionem habeat alicuius
quod pertineat ad detrimentum suae salutis.
Et hoc est quod Augustinus dicit, in regula, timore coram Deo praelatus substratus sit pedibus vestris.
Sed in exterioribus humilitatis actibus, sicut et in actibus ceterarum virtutum, est debita moderatio adhibenda, ne
possint vergere in detrimentum alterius. Si autem aliquis quod debet faciat, et alii ex hoc occasionem sumant
peccati, non imputatur humiliter agenti, quia ille non scandalizat, quamvis alter scandalizetur.
|a4 Articulus 4
AG1
Ad quartum sic proceditur. Videtur quod humilitas non sit pars modestiae vel temperantiae. Humilitas enim
praecipue respicit reverentiam qua quis subiicitur Deo, ut dictum est.
Sed ad virtutem theologicam pertinet quod habeat Deum pro obiecto. Ergo humilitas magis debet poni virtus
theologica quam pars temperantiae seu modestiae.
AG2
Praeterea, temperantia est in concupiscibili. Humilitas autem videtur esse in irascibili, sicut et superbia, quae ei
opponitur, cuius obiectum est arduum. Ergo videtur quod humilitas non sit pars temperantiae vel modestiae.
AG3
Praeterea, humilitas et magnanimitas circa eadem sunt, ut ex supra dictis patet.
Sed magnanimitas non ponitur pars temperantiae, sed magis fortitudinis, ut supra habitum est.
Ergo videtur quod humilitas non sit pars temperantiae vel modestiae.
SC
Sed contra est quod Origenes dicit, super Lucam, si vis nomen huius audire virtutis, quomodo etiam a
philosophis appelletur, ausculta eandem esse humilitatem quam respicit Deus, quae ab illis metriotes dicitur,
idest mensuratio sive moderatio, quae manifeste pertinet ad modestiam et temperantiam.
Ergo humilitas est pars modestiae et temperantiae.
CO
Respondeo dicendum quod, sicut supra dictum est, in assignando partes virtutibus praecipue attenditur similitudo
quantum ad modum virtutis. Modus autem temperantiae, ex quo maxime laudem habet, est refrenatio vel
repressio impetus alicuius passionis. Et ideo omnes virtutes refrenantes sive reprimentes impetus aliquarum
affectionum, vel actiones moderantes, ponuntur partes temperantiae. Sicut autem mansuetudo reprimit motum
irae, ita etiam humilitas reprimit motum spei, qui est motus spiritus in magna tendentis. Et ideo, sicut
mansuetudo ponitur pars temperantiae, ita etiam humilitas.
Unde et Philosophus, in IV ethic., eum qui tendit in parva secundum suum modum, dicit non esse magnanimum,
sed temperatum, quem nos humilem dicere possumus.
Et inter alias partes temperantiae, ratione superius dicta, continetur sub modestia, prout tullius de ea loquitur,
inquantum scilicet humilitas nihil est aliud quam quaedam moderatio spiritus.
Unde et I Pet. III dicitur, in incorruptibilitate quieti ac modesti spiritus.
RA1
Ad primum ergo dicendum quod virtutes theologicae, quae sunt circa ultimum finem, qui est primum principium
in appetibilibus, sunt causae omnium aliarum virtutum. Unde ex hoc quod humilitas causatur ex reverentia
divina, non excluditur quin humilitas sit pars modestiae vel temperantiae.
RA2
Ad secundum dicendum quod partes principalibus virtutibus assignantur, non secundum convenientiam in
subiecto vel in materia, sed secundum convenientiam in modo formali, ut dictum est.
Et ideo, licet humilitas sit in irascibili sicut in subiecto, ponitur tamen pars modestiae et temperantiae propter
modum.
RA3
Ad tertium dicendum quod, licet magnanimitas et humilitas in materia conveniant, differunt tamen in modo,
ratione cuius magnanimitas ponitur pars fortitudinis, humilitas autem pars temperantiae.

1888

