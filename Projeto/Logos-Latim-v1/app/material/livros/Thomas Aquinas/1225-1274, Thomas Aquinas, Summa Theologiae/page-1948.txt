prophetarum, non solum loquentium verum etiam scribentium, in tantae rei futurae testimonium, solverentur,
scilicet promissiones Abrahae factae.
Cum enim prophetae nunquam fere defuissent populo Israel ex quo ibi reges esse coeperunt, in usum
tantummodo eorum fuere, non gentium. Quando autem Scriptura manifestius prophetica condebatur, quae
gentibus quandoque prodesset, tunc condebatur haec civitas, scilicet Romana, quae gentibus imperaret.
Ideo autem maxime tempore regum oportuit prophetas in illo populo abundare, quia tunc populus non
opprimebatur ab alienigenis, sed proprium regem habebat, et ideo oportebat per prophetas eum instrui de
agendis, quasi libertatem habentem.
RA3
Ad tertium dicendum quod prophetae praenuntiantes Christi adventum non potuerunt durare nisi usque ad
ioannem, qui praesentialiter Christum digito demonstravit.
Et tamen, ut Hieronymus ibidem dicit, non hoc dicitur ut post ioannem excludat prophetas, legimus enim in
actibus apostolorum et agabum prophetasse, et quatuor virgines filias Philippi.
Ioannes etiam librum propheticum conscripsit de fine ecclesiae.
Et singulis temporibus non defuerunt aliqui prophetiae spiritum habentes, non quidem ad novam doctrinam fidei
depromendam, sed ad humanorum actuum directionem, sicut Augustinus refert, V de CIV. Dei, quod theodosius
augustus ad ioannem in Aegypti eremo constitutum, quem prophetandi spiritu praeditum fama crebrescente
didicerat, misit, et ab eo nuntium victoriae certissimum accepit.

|*STH.II-II
|q175 Quaestio 175
|a0 Prologus
Deinde considerandum est de raptu. Et circa hoc quaeruntur sex.
Primo, utrum anima hominis rapiatur ad divina. Secundo, utrum raptus pertineat ad vim cognoscitivam vel
appetitivam. Tertio, utrum Paulus in raptu viderit Dei essentiam. Quarto, utrum fuerit alienatus a sensibus.
Quinto, utrum totaliter fuerit anima a corpore separata in statu illo.
Sexto, quid circa hoc scivit, et quid ignoravit.
|a1 Articulus 1
AG1
Ad primum sic proceditur. Videtur quod anima hominis non rapiatur ad divina.
Definitur enim a quibusdam raptus, ab eo quod est secundum naturam, in id quod est supra naturam, VI
superioris naturae elevatio.
Est autem secundum naturam hominis ut ad divina elevetur, dicit enim Augustinus, in I confess., fecisti nos,
Domine, ad te, et inquietum est cor nostrum donec requiescat in te.
Non ergo hominis anima rapitur ad divina.
AG2
Praeterea, dionysius dicit, VIII cap. De div. Nom., quod iustitia Dei in hoc attenditur, quod omnibus rebus
distribuit secundum suum modum et dignitatem.
Sed quod aliquis elevetur supra id quod est secundum naturam, non pertinet ad modum hominis vel dignitatem.
Ergo videtur quod non rapiatur mens hominis a Deo in divina.
AG3
Praeterea, raptus quandam violentiam importat.
Sed Deus non regit nos per violentiam et coacte, ut Damascenus dicit.
Non ergo mens hominis rapitur ad divina.
SC
Sed contra est quod, II ad Cor. XII, dicit apostolus, scio hominem in Christo raptum usque ad tertium caelum,
ubi dicit Glossa, raptum, idest, contra naturam elevatum.
CO
Respondeo dicendum quod raptus violentiam quandam importat, ut dictum est.
Violentum autem dicitur, cuius principium est extra, nil conferente eo qui vim patitur, ut dicitur in III ethic..
Confert autem unumquodque ad id in quod tendit secundum propriam inclinationem, vel voluntariam vel
naturalem. Et ideo oportet quod ille qui rapitur ab aliquo exteriori, rapiatur in aliquid quod est diversum ab eo in
quod eius inclinatio tendit. Quae quidem diversitas potest attendi dupliciter. Uno quidem modo, quantum ad
finem inclinationis, puta si lapis, qui naturaliter inclinatur ad hoc quod feratur deorsum, proiiciatur sursum. Alio
modo, quantum ad modum tendendi, puta si lapis velocius proiiciatur deorsum quam sit motus eius naturalis. Sic
igitur et anima hominis dicitur rapi in id quod est praeter naturam, uno modo, quantum ad terminum raptus, puta
quando rapitur ad poenas, secundum illud Psalmi, ne quando rapiat, et non sit qui eripiat.
1948

