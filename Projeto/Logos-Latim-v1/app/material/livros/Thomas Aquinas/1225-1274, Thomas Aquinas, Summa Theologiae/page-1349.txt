Respondeo dicendum quod necessarium dupliciter dicitur.
Uno modo, sine quo aliquid esse non potest. Et de tali necessario omnino eleemosyna dari non debet, puta si
aliquis in articulo necessitatis constitutus haberet solum unde posset sustentari, et filii sui vel alii ad eum
pertinentes; de hoc enim necessario eleemosynam dare est sibi et suis vitam subtrahere. Sed hoc dico nisi forte
talis casus immineret ubi, subtrahendo sibi, daret alicui magnae personae, per quam ecclesia vel respublica
sustentaretur, quia pro talis personae liberatione seipsum et suos laudabiliter periculo mortis exponeret, cum
bonum commune sit proprio praeferendum.
Alio modo dicitur aliquid esse necessarium sine quo non potest convenienter vita transigi secundum conditionem
vel statum personae propriae et aliarum personarum quarum cura ei incumbit.
Huius necessarii terminus non est in indivisibili constitutus, sed multis additis, non potest diiudicari esse ultra
tale necessarium; et multis subtractis, adhuc remanet unde possit convenienter aliquis vitam transigere secundum
proprium statum.
De huiusmodi ergo eleemosynam dare est bonum, et non cadit sub praecepto, sed sub consilio. Inordinatum
autem esset si aliquis tantum sibi de bonis propriis subtraheret ut aliis largiretur, quod de residuo non posset
vitam transigere convenienter secundum proprium statum et negotia occurrentia, nullus enim inconvenienter
vivere debet.
Sed ab hoc tria sunt excipienda. Quorum primum est quando aliquis statum mutat, puta per religionis ingressum.
Tunc enim, omnia sua propter Christum largiens, opus perfectionis facit, se in alio statu ponendo. Secundo,
quando ea quae sibi subtrahit, etsi sint necessaria ad convenientiam vitae, tamen de facili resarciri possunt, ut
non sequatur maximum inconveniens. Tertio, quando occurreret extrema necessitas alicuius privatae personae,
vel etiam aliqua magna necessitas reipublicae. In his enim casibus laudabiliter praetermitteret aliquis id quod ad
decentiam sui status pertinere videretur, ut maiori necessitati subveniret.
RA
Et per hoc patet de facili responsio ad obiecta.
|a7 Articulus 7
AG1
Ad septimum sic proceditur. Videtur quod possit eleemosyna fieri de illicite acquisitis.
Dicitur enim Luc. XVI, facite vobis amicos de mammona iniquitatis.
Mammona autem significat divitias. Ergo de divitiis inique acquisitis potest sibi aliquis spirituales amicos facere,
eleemosynas largiendo.
AG2
Praeterea, omne turpe lucrum videtur esse illicite acquisitum.
Sed turpe lucrum est quod de meretricio acquiritur, unde et de huiusmodi sacrificium vel oblatio Deo offerri non
debet, secundum illud Deut. XXIII, non offeres mercedem prostibuli in domo Dei tui.
Similiter etiam turpiter acquiritur quod acquiritur per aleas, quia, ut Philosophus dicit, in IV ethic., tales ab
amicis lucrantur, quibus oportet dare.
Turpissime etiam acquiritur aliquid per simoniam, per quam aliquis spiritui sancto iniuriam facit. Et tamen de
huiusmodi eleemosyna fieri potest. Ergo de male acquisitis potest aliquis eleemosynam facere.
AG3
Praeterea, maiora mala sunt magis vitanda quam minora. Sed minus peccatum est detentio rei alienae quam
homicidium, quod aliquis incurrit nisi alicui in ultima necessitate subveniat, ut patet per Ambrosium, qui dicit,
pasce fame morientem, quoniam si non paveris, occidisti.
Ergo aliquis potest eleemosynam facere in aliquo casu de male acquisitis.
SC
Sed contra est quod Augustinus dicit, in libro de verb. Dom., de iustis laboribus facite eleemosynas. Non enim
corrupturi estis iudicem Christum, ut non vos audiat cum pauperibus, quibus tollitis. Nolite velle eleemosynas
facere de faenore et usuris. Fidelibus dico, quibus corpus Christi erogamus.
CO
Respondeo dicendum quod tripliciter potest esse aliquid illicite acquisitum. Uno enim modo id quod illicite ab
aliquo acquiritur debetur ei a quo est acquisitum, nec potest ab eo retineri qui acquisivit, sicut contingit in rapina
et furto et usuris.
Et de talibus, cum homo teneatur ad restitutionem, eleemosyna fieri non potest.
Alio vero modo est aliquid illicite acquisitum quia ille quidem qui acquisivit retinere non potest, nec tamen
debetur ei a quo acquisivit, quia scilicet contra iustitiam accepit, et alter contra iustitiam dedit, sicut contingit in
simonia, in qua dans et accipiens contra iustitiam legis divinae agit. Unde non debet fieri restitutio ei qui dedit,
sed debet in eleemosynas erogari.
Et eadem ratio est in similibus, in quibus scilicet et datio et acceptio est contra legem.
Tertio modo est aliquid illicite acquisitum, non quidem quia ipsa acquisitio sit illicita, sed quia id ex quo
acquiritur est illicitum, sicut patet de eo quod mulier acquirit per meretricium.
1349

