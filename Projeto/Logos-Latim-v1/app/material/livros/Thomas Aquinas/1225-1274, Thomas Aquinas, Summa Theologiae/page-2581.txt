Ad secundum dicendum quod veniale peccatum nunquam remittitur sine aliquali actu poenitentiae virtutis,
explicito scilicet vel implicito, ut supra dictum est.
Potest tamen remitti veniale peccatum sine poenitentiae sacramento, quod in absolutione sacerdotis formaliter
perficitur, ut supra dictum est.
Et ideo non sequitur quod ad remissionem venialis requiratur gratiae infusio, quae licet sit in quolibet
sacramento, non tamen in quolibet actu virtutis.
RA3
Ad tertium dicendum quod, sicut in corpore contingit esse maculam dupliciter, uno modo per privationem eius
quod requiritur ad decorem, puta debiti coloris aut debitae proportionis membrorum, alio modo per
superinductionem alicuius impedientis decorem, puta luti aut pulveris; ita etiam in anima inducitur macula uno
modo per privationem decoris gratiae per peccatum mortale, alio modo per inclinationem inordinatam affectus
ad aliquid temporale; et hoc fit per peccatum veniale. Et ideo ad tollendam maculam mortalis peccati requiritur
infusio gratiae, sed ad tollendam maculam peccati venialis, requiritur aliquis actus procedens a gratia per quem
removeatur inordinata adhaesio ad rem temporalem.
|a3 Articulus 3
AG1
Ad tertium sic proceditur. Videtur quod peccata venialia non remittantur per aspersionem aquae benedictae, et
episcopalem benedictionem, et alia huiusmodi. Peccata enim venialia non remittuntur sine poenitentia, ut dictum
est.
Sed poenitentia per se sufficit ad remissionem venialium peccatorum.
Ergo ista nihil operantur ad huiusmodi remissionem.
AG2
Praeterea, quodlibet istorum relationem habet ad unum peccatum veniale, et ad omnia. Si ergo per aliquod
istorum remittitur peccatum veniale, sequetur quod pari ratione remittantur omnia.
Et ita per unam tunsionem pectoris, vel per unam aspersionem aquae benedictae, redderetur homo immunis ab
omnibus peccatis venialibus. Quod videtur inconveniens.
AG3
Praeterea, peccata venialia inducunt reatum alicuius poenae, licet temporalis, dicitur enim, I Cor. III, de eo qui
superaedificat lignum, faenum et stipulam, quod salvus erit, sic tamen quasi per ignem.
Sed huiusmodi per quae dicitur peccatum veniale remitti, vel nullam vel minimam poenam in se habent. Ergo
non sufficiunt ad plenam remissionem venialium peccatorum.
SC
Sed contra est quod Augustinus dicit, in libro de poenitentia, quod pro levibus peccatis pectora nostra tundimus,
et dicimus, dimitte nobis debita nostra.
Et ita videtur quod tunsio pectoris et oratio dominica causent remissionem peccatorum. Et eadem ratio videtur
esse de aliis.
CO
Respondeo dicendum quod, sicut dictum est, ad remissionem venialis peccati non requiritur novae gratiae
infusio, sed sufficit aliquis actus procedens ex gratia quo homo detestetur peccatum vel explicite, vel saltem
implicite, sicut cum aliquis ferventer movetur in Deum. Et ideo triplici ratione aliqua causant remissionem
venialium peccatorum. Uno modo, inquantum in eis infunditur gratia, quia per infusionem gratiae tolluntur
peccata venialia, ut supra dictum est.
Et hoc modo per eucharistiam et extremam unctionem, et universaliter per omnia sacramenta novae legis, in
quibus confertur gratia, peccata venialia remittuntur. Secundo, inquantum sunt cum aliquo motu detestationis
peccatorum. Et hoc modo confessio generalis, tunsio pectoris, et oratio dominica operantur ad remissionem
venialium peccatorum, nam in oratione dominica petimus, dimitte nobis debita nostra.
Tertio, inquantum sunt cum aliquo motu reverentiae in Deum et ad res divinas. Et hoc modo benedictio
episcopalis, aspersio aquae benedictae, quaelibet sacramentalis unctio, oratio in ecclesia dedicata, et si qua alia
sunt huiusmodi, operantur ad remissionem peccatorum.
RA1
Ad primum ergo dicendum quod omnia ista causant remissionem peccatorum venialium inquantum inclinant
animam ad motum poenitentiae, qui est detestatio peccatorum, vel implicite vel explicite.
RA2
Ad secundum dicendum quod omnia ista, quantum est de se, operantur ad remissionem omnium venialium
peccatorum. Potest tamen impediri remissio quantum ad aliqua peccata venialia, quibus mens actualiter inhaeret,
sicut etiam per fictionem impeditur aliquando effectus baptismi.
RA3
Ad tertium dicendum quod per praedicta tolluntur quidem peccata venialia quantum ad culpam, tum virtute
alicuius sanctificationis, tum etiam virtute caritatis, cuius motus per praedicta excitatur.
2581

