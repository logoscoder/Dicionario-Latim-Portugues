SC
Sed contra est quod Augustinus dicit, in libro de perfect. Iustit.
Quod in plenitudine caritatis patriae praeceptum illud implebitur diliges Dominum Deum tuum, etc.. Nam cum
adhuc est aliquid carnalis concupiscentiae quod continendo frenetur, non omnino ex tota anima diligitur Deus.
CO
Respondeo dicendum quod praeceptum aliquod dupliciter impleri potest, uno modo, perfecte; alio modo,
imperfecte. Perfecte quidem impletur praeceptum quando pervenitur ad finem quem intendit praecipiens,
impletur autem, sed imperfecte, quando, etsi non pertingat ad finem praecipientis, non tamen receditur ab ordine
ad finem. Sicut si dux exercitus praecipiat militibus ut pugnent, ille perfecte implet praeceptum qui pugnando
hostem vincit, quod dux intendit, ille autem implet, sed imperfecte, cuius pugna ad victoriam non pertingit, non
tamen contra disciplinam militarem agit. Intendit autem Deus per hoc praeceptum ut homo Deo totaliter uniatur,
quod fiet in patria, quando Deus erit omnia in omnibus, ut dicitur I ad Cor. XV.
Et ideo plene et perfecte in patria implebitur hoc praeceptum.
In via vero impletur, sed imperfecte. Et tamen in via tanto unus alio perfectius implet, quanto magis accedit per
quandam similitudinem ad patriae perfectionem.
RA1
Ad primum ergo dicendum quod ratio illa probat quod aliquo modo potest impleri in via, licet non perfecte.
RA2
Ad secundum dicendum quod sicut miles qui legitime pugnat, licet non vincat, non inculpatur nec poenam
meretur; ita etiam qui in via hoc praeceptum implet nihil contra divinam dilectionem agens, non peccat
mortaliter.
RA3
Ad tertium dicendum quod, sicut Augustinus dicit, in libro de perfect. Iustit., cur non praeciperetur homini ista
perfectio, quamvis eam in hac vita nemo habeat? non enim recte curritur, si quo currendum est nesciatur.
Quomodo autem sciretur, si nullis praeceptis ostenderetur?
|a7 Articulus 7
AG1
Ad septimum sic proceditur. Videtur quod inconvenienter detur praeceptum de dilectione proximi. Dilectio enim
caritatis ad omnes homines extenditur, etiam ad inimicos; ut patet Matth. V.
Sed nomen proximi importat quandam propinquitatem, quae non videtur haberi ad omnes homines.
Ergo videtur quod inconvenienter detur hoc praeceptum.
AG2
Praeterea, secundum Philosophum, in IX ethic., amicabilia quae sunt ad alterum venerunt ex amicabilibus quae
sunt ad seipsum, ex quo videtur quod dilectio sui ipsius sit principium dilectionis proximi. Sed principium potius
est eo quod est ex principio. Ergo non debet homo diligere proximum sicut seipsum.
AG3
Praeterea, homo seipsum diligit naturaliter, non autem proximum.
Inconvenienter igitur mandatur quod homo diligat proximum sicut seipsum.
SC
Sed contra est quod dicitur Matth. XXII, secundum praeceptum est simile huic, diliges proximum tuum sicut
teipsum.
CO
Respondeo dicendum quod hoc praeceptum convenienter traditur, tangitur enim in eo et diligendi ratio et
dilectionis modus.
Ratio quidem diligendi tangitur ex eo quod proximus nominatur, propter hoc enim ex caritate debemus alios
diligere, quia sunt nobis proximi et secundum naturalem Dei imaginem et secundum capacitatem gloriae. Nec
refert utrum dicatur proximus vel frater, ut habetur I Ioan. IV; vel amicus, ut habetur Lev. XIX, quia per omnia
haec eadem affinitas designatur.
Modus autem dilectionis tangitur cum dicitur, sicut teipsum.
Quod non est intelligendum quantum ad hoc quod aliquis proximum aequaliter sibi diligat; sed similiter sibi. Et
hoc tripliciter.
Primo quidem, ex parte finis, ut scilicet aliquis diligat proximum propter Deum, sicut et seipsum propter Deum
debet diligere; ut sic sit dilectio proximi sancta. Secundo, ex parte regulae dilectionis, ut scilicet aliquis non
condescendat proximo in aliquo malo, sed solum in bonis, sicut et suae voluntati satisfacere debet homo solum
in bonis; ut sic sit dilectio proximi iusta. Tertio, ex parte rationis dilectionis, ut scilicet non diligat aliquis
proximum propter propriam utilitatem vel delectationem, sed ea ratione quod velit proximo bonum, sicut vult
bonum sibi ipsi; ut sic dilectio proximi sit vera. Nam cum quis diligit proximum propter suam utilitatem vel
delectationem, non vere diligit proximum, sed seipsum.
RA
1401

