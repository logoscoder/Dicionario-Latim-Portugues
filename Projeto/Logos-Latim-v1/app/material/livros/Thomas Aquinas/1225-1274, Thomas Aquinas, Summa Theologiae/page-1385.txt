AG2
Praeterea, Isaiae LVIII reprehenduntur quidam quod in diebus ieiunii repetunt debita et committunt lites, pugno
percutientes.
Ergo multo magis in diebus festis illicitum est bellare.
AG3
Praeterea, nihil est inordinate agendum ad vitandum incommodum temporale. Sed bellare in die festo, hoc
videtur esse secundum se inordinatum. Ergo pro nulla necessitate temporalis incommodi vitandi debet aliquis in
die festo bellare.
SC
Sed contra est quod I machab. II dicitur, cogitaverunt laudabiliter Iudaei, dicentes, omnis homo quicumque
venerit ad nos in bello in die sabbatorum, pugnemus adversus eum.
CO
Respondeo dicendum quod observatio festorum non impedit ea quae ordinantur ad hominis salutem etiam
corporalem.
Unde Dominus arguit Iudaeos, dicens, Ioan. VII, mihi indignamini quia totum hominem salvum feci in sabbato?
et inde est quod medici licite possunt medicari homines in die festo. Multo autem magis est conservanda salus
reipublicae, per quam impediuntur occisiones plurimorum et innumera mala et temporalia et spiritualia, quam
salus corporalis unius hominis.
Et ideo pro tuitione reipublicae fidelium licitum est iusta bella exercere in diebus festis, si tamen hoc necessitas
exposcat, hoc enim esset tentare Deum, si quis, imminente tali necessitate, a bello vellet abstinere. Sed
necessitate cessante, non est licitum bellare in diebus festis, propter rationes inductas.
RA
Et per hoc patet responsio ad obiecta.
|q41 Quaestio 41
|a0 Prologus
Deinde considerandum est de rixa. Et circa hoc quaeruntur duo.
Primo, utrum rixa sit peccatum. Secundo, utrum sit filia irae.
|a1 Articulus 1
AG1
Ad primum sic proceditur. Videtur quod rixa non semper sit peccatum. Rixa enim videtur esse contentio
quaedam, dicit enim Isidorus, in libro etymol., quod rixosus est a rictu canino dictus, semper enim ad
contradicendum paratus est, et iurgio delectatur, et provocat contendentem.
Sed contentio non semper est peccatum. Ergo neque rixa.
AG2
Praeterea, Gen. XXVI dicitur quod servi Isaac foderunt alium puteum, et pro illo quoque rixati sunt.
Sed non est credendum quod familia Isaac rixaretur publice, eo non contradicente, si hoc esset peccatum.
Ergo rixa non est peccatum.
AG3
Praeterea, rixa videtur esse quoddam particulare bellum.
Sed bellum non semper est peccatum.
Ergo rixa non semper est peccatum.
SC
Sed contra est quod ad Gal. V rixae ponuntur inter opera carnis, quae qui agunt regnum Dei non consequuntur.
Ergo rixae non solum sunt peccata, sed etiam sunt peccata mortalia.
CO
Respondeo dicendum quod sicut contentio importat quandam contradictionem verborum, ita etiam rixa importat
quandam contradictionem in factis, unde super illud Gal. V dicit Glossa quod rixae sunt quando ex ira invicem
se percutiunt.
Et ideo rixa videtur esse quoddam privatum bellum, quod inter privatas personas agitur non ex aliqua publica
auctoritate, sed magis ex inordinata voluntate. Et ideo rixa semper importat peccatum. Et in eo quidem qui
alterum invadit iniuste est peccatum mortale, inferre enim nocumentum proximo etiam opere manuali non est
absque mortali peccato. In eo autem qui se defendit potest esse sine peccato, et quandoque cum peccato veniali,
et quandoque etiam cum mortali, secundum diversum motum animi eius, et diversum modum se defendendi.
Nam si solo animo repellendi iniuriam illatam, et cum debita moderatione se defendat, non est peccatum, nec
proprie potest dici rixa ex parte eius. Si vero cum animo vindictae vel odii, vel cum excessu debitae moderationis
se defendat, semper est peccatum, sed veniale quidem quando aliquis levis motus odii vel vindictae se immiscet,

1385

