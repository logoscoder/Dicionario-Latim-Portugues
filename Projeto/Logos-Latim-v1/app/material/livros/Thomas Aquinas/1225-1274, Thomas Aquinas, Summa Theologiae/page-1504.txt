Ad tertium dicendum quod nihil prohibet id quod est simpliciter unius, secundum quid esse alterius. Sicut res
deposita est simpliciter quidem deponentis, sed est eius apud quem deponitur quantum ad custodiam. Et id quod
est per rapinam ablatum est rapientis, non simpliciter, sed quantum ad detentionem.
|a4 Articulus 4
AG1
Ad quartum sic proceditur. Videtur quod furtum et rapina non sint peccata differentia specie. Furtum enim et
rapina differunt secundum occultum et manifestum, furtum enim importat occultam acceptionem, rapina vero
violentam et manifestam. Sed in aliis generibus peccatorum occultum et manifestum non diversificant speciem.
Ergo furtum et rapina non sunt peccata specie diversa.
AG2
Praeterea, moralia recipiunt speciem a fine, ut supra dictum est.
Sed furtum et rapina ordinantur ad eundem finem, scilicet ad habendum aliena. Ergo non differunt specie.
AG3
Praeterea, sicut rapitur aliquid ad possidendum, ita rapitur mulier ad delectandum, unde et Isidorus dicit, in libro
etymol., quod raptor dicitur corruptor, et rapta corrupta.
Sed raptus dicitur sive mulier auferatur publice, sive occulte.
Ergo et res possessa rapi dicitur sive occulte, sive publice rapiatur. Ergo non differunt furtum et rapina.
SC
Sed contra est quod Philosophus, in V ethic., distinguit furtum a rapina, ponens furtum occultum, rapinam vero
violentam.
CO
Respondeo dicendum quod furtum et rapina sunt vitia iustitiae opposita, inquantum aliquis alter facit iniustum.
Nullus autem patitur iniustum volens, ut probatur in V ethic..
Et ideo furtum et rapina ex hoc habent rationem peccati quod acceptio est involuntaria ex parte eius cui aliquid
subtrahitur.
Involuntarium autem dupliciter dicitur, scilicet per ignorantiam, et violentiam, ut habetur in III ethic..
Et ideo aliam rationem peccati habet rapina, et aliam furtum.
Et propter hoc differunt specie.
RA1
Ad primum ergo dicendum quod in aliis generibus peccatorum non attenditur ratio peccati ex aliquo
involuntario, sicut attenditur in peccatis oppositis iustitiae. Et ideo ubi occurrit diversa ratio involuntarii, est
diversa species peccati.
RA2
Ad secundum dicendum quod finis remotus est idem rapinae et furti, sed hoc non sufficit ad identitatem speciei,
quia est diversitas in finibus proximis. Raptor enim vult per propriam potestatem obtinere, fur vero per astutiam.
RA3
Ad tertium dicendum quod raptus mulieris non potest esse occultus ex parte mulieris quae rapitur. Et ideo etiam
si sit occultus ex parte aliorum, quibus rapitur, adhuc remanet ratio rapinae ex parte mulieris, cui violentia
infertur.
|a5 Articulus 5
AG1
Ad quintum sic proceditur. Videtur quod furtum non semper sit peccatum. Nullum enim peccatum cadit sub
praecepto divino, dicitur enim Eccli. XV, nemini mandavit impie agere.
Sed Deus invenitur praecepisse furtum, dicitur enim Exod. XII, fecerunt filii Israel sicut praeceperat Dominus
Moysi, et expoliaverunt Aegyptios.
Ergo furtum non semper est peccatum.
AG2
Praeterea, ille qui invenit rem non suam, si eam accipiat, videtur furtum committere, quia accipit rem alienam.
Sed hoc videtur esse licitum secundum naturalem aequitatem; ut iuristae dicunt.
Ergo videtur quod furtum non semper sit peccatum.
AG3
Praeterea, ille qui accipit rem suam non videtur peccare, cum non agat contra iustitiam, cuius aequalitatem non
tollit.
Sed furtum committitur etiam si aliquis rem suam occulte accipiat ab altero detentam vel custoditam.
SC
Sed contra est quod dicitur Exod. XX, non furtum facies.
CO

1504

