contendebant de quo non erat contendendum, scilicet de primatu honoris; nondum enim erant spirituales, sicut
Glossa ibidem dicit.
Unde et Dominus eos consequenter compescuit.
RA2
Ad secundum dicendum quod illi qui ex contentione Christum praedicabant reprehensibiles erant, quia quamvis
non impugnarent veritatem fidei, sed eam praedicarent, impugnabant tamen veritatem quantum ad hoc quod
putabant se suscitare pressuram apostolo veritatem fidei praedicanti.
Unde apostolus non gaudebat de eorum contentione, sed de fructu qui ex hoc proveniebat, scilicet quod Christus
annuntiabatur, quia ex malis etiam occasionaliter subsequuntur bona.
RA3
Ad tertium dicendum quod secundum completam rationem contentionis prout est peccatum mortale, ille in
iudicio contendit qui impugnat veritatem iustitiae, et in disputatione contendit qui intendit impugnare veritatem
doctrinae. Et secundum hoc catholici non contendunt contra haereticos, sed potius e converso.
Si autem accipiatur contentio in iudicio vel disputatione secundum imperfectam rationem, scilicet secundum
quod importat quandam acrimoniam locutionis, sic non semper est peccatum mortale.
RA4
Ad quartum dicendum quod contentio ibi sumitur communiter pro disputatione.
Dixerat enim iob, XIII cap., ad omnipotentem loquar, et disputare cum Deo cupio, non tamen intendens neque
veritatem impugnare, sed exquirere; neque circa hanc inquisitionem aliqua inordinatione vel animi vel vocis uti.
|a2 Articulus 2
AG1
Ad secundum sic proceditur. Videtur quod contentio non sit filia inanis gloriae. Contentio enim affinitatem habet
ad zelum, unde dicitur I ad Cor. III, cum sit inter vos zelus et contentio, nonne carnales estis, et secundum
hominem ambulatis? zelus autem ad invidiam pertinet.
Ergo contentio magis ex invidia oritur.
AG2
Praeterea, contentio cum clamore quodam est. Sed clamor ex ira oritur; ut patet per Gregorium, XXXI Moral..
Ergo etiam contentio oritur ex ira.
AG3
Praeterea, inter alia scientia praecipue videtur esse materia superbiae et inanis gloriae, secundum illud I ad Cor.
VIII, scientia inflat.
Sed contentio provenit plerumque ex defectu scientiae, per quam veritas cognoscitur, non impugnatur.
Ergo contentio non est filia inanis gloriae.
SC
Sed contra est auctoritas Gregorii, XXXI Moral..
CO
Respondeo dicendum quod, sicut supra dictum est, discordia est filia inanis gloriae, eo quod discordantium
uterque in suo proprio stat, et unus alteri non acquiescit; proprium autem superbiae est et inanis gloriae propriam
excellentiam quaerere. Sicut autem discordantes aliqui sunt ex hoc quod stant corde in propriis, ita contendentes
sunt aliqui ex hoc quod unusquisque verbo id quod sibi videtur defendit. Et ideo eadem ratione ponitur contentio
filia inanis gloriae sicut et discordia.
RA1
Ad primum ergo dicendum quod contentio, sicut et discordia, habet affinitatem cum invidia quantum ad
recessum eius a quo aliquis discordat vel cum quo contendit. Sed quantum ad id in quo sistit ille qui contendit,
habet convenientiam cum superbia et inani gloria, inquantum scilicet in proprio sensu statur, ut supra dictum est.
RA2
Ad secundum dicendum quod clamor assumitur in contentione de qua loquimur ad finem impugnandae veritatis.
Unde non est principale in contentione. Et ideo non oportet quod contentio ex eodem derivetur ex quo derivatur
clamor.
RA3
Ad tertium dicendum quod superbia et inanis gloria occasionem sumunt praecipue a bonis, etiam sibi contrariis,
puta cum de humilitate aliquis superbit, est enim huiusmodi derivatio non per se, sed per accidens, secundum
quem modum nihil prohibet contrarium a contrario oriri. Et ideo nihil prohibet ea quae ex superbia vel inani
gloria per se et directe oriuntur causari ex contrariis eorum ex quibus occasionaliter superbia oritur.
|q39 Quaestio 39
|a0 Prologus

1377

