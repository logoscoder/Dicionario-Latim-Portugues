modum cognoscendi eandem intelligibilem veritatem, nam intellectualis natura statim apprehendit veritatem, ad
quam rationalis natura per inquisitionem rationis pertingit, ut patet ex his quae in primo dicta sunt.
Et ideo ad id quod intellectus apprehendit, ratio per quendam motum pertingit. Unde rationalis natura consequi
potest beatitudinem, quae est perfectio intellectualis naturae, tamen alio modo quam Angeli.
Nam Angeli consecuti sunt eam statim post principium suae conditionis, homines autem per tempus ad ipsam
perveniunt. Sed natura sensitiva ad hunc finem nullo modo pertingere potest.
RA2
Ad secundum dicendum quod homini, secundum statum praesentis vitae, est connaturalis modus cognoscendi
veritatem intelligibilem per phantasmata. Sed post huius vitae statum, habet alium modum connaturalem, ut in
primo dictum est.
RA3
Ad tertium dicendum quod homo non potest transcendere Angelos gradu naturae, ut scilicet naturaliter sit eis
superior.
Potest tamen eos transcendere per operationem intellectus, dum intelligit aliquid super Angelos esse, quod
homines beatificat; quod cum perfecte consequetur, perfecte beatus erit.
|a2 Articulus 2
AG1
Ad secundum sic proceditur. Videtur quod unus homo alio non possit esse beatior.
Beatitudo enim est praemium virtutis, ut Philosophus dicit in I ethic..
Sed pro operibus virtutum omnibus aequalis merces redditur, dicitur enim Matth. XX, quod omnes qui operati
sunt in vinea, acceperunt singulos denarios; quia, ut dicit Gregorius, aequalem aeternae vitae retributionem sortiti
sunt.
Ergo unus non erit alio beatior.
AG2
Praeterea, beatitudo est summum bonum. Sed summo non potest esse aliquid maius. Ergo beatitudine unius
hominis non potest esse alia maior beatitudo.
AG3
Praeterea, beatitudo, cum sit perfectum et sufficiens bonum, desiderium hominis quietat. Sed non quietatur
desiderium, si aliquod bonum deest quod suppleri possit. Si autem nihil deest quod suppleri possit, non poterit
esse aliquid aliud maius bonum. Ergo vel homo non est beatus, vel, si est beatus, non potest alia maior beatitudo
esse.
SC
Sed contra est quod dicitur Ioan. XIV, in domo patris mei mansiones multae sunt; per quas, ut Augustinus dicit,
diversae meritorum dignitates intelliguntur in vita aeterna.
Dignitas autem vitae aeternae, quae pro merito datur, est ipsa beatitudo. Ergo sunt diversi gradus beatitudinis, et
non omnium est aequalis beatitudo.
CO
Respondeo dicendum quod, sicut supra dictum est, in ratione beatitudinis duo includuntur, scilicet ipse finis
ultimus, qui est summum bonum; et adeptio vel fruitio ipsius boni.
Quantum igitur ad ipsum bonum quod est beatitudinis obiectum et causa, non potest esse una beatitudo alia
maior, quia non est nisi unum summum bonum, scilicet Deus, cuius fruitione homines sunt beati. Sed quantum
ad adeptionem huiusmodi boni vel fruitionem, potest aliquis alio esse beatior, quia quanto magis hoc bono
fruitur, tanto beatior est. Contingit autem aliquem perfectius frui Deo quam alium, ex eo quod est melius
dispositus vel ordinatus ad eius fruitionem.
Et secundum hoc potest aliquis alio beatior esse.
RA1
Ad primum ergo dicendum quod unitas denarii significat unitatem beatitudinis ex parte obiecti. Sed diversitas
mansionum significat diversitatem beatitudinis secundum diversum gradum fruitionis.
RA2
Ad secundum dicendum quod beatitudo dicitur esse summum bonum, inquantum est summi boni perfecta
possessio sive fruitio.
RA3
Ad tertium dicendum quod nulli beato deest aliquod bonum desiderandum, cum habeat ipsum bonum infinitum,
quod est bonum omnis boni, ut Augustinus dicit.
Sed dicitur aliquis alio beatior, ex diversa eiusdem boni participatione. Additio autem aliorum bonorum non
auget beatitudinem, unde Augustinus dicit, in V confess., qui te et alia novit, non propter illa beatior, sed propter
te solum beatus.
|a3 Articulus 3
618

