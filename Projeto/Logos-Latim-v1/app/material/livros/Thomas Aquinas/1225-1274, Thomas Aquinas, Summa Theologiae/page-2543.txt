|q83 Quaestio 83
|a0 Prologus
Deinde considerandum est de ritu huius sacramenti. Et circa hoc quaeruntur sex. Primo, utrum in celebratione
huius mysterii Christus immoletur. Secundo, de tempore celebrationis. Tertio, de loco, et aliis quae pertinent ad
apparatum huius celebrationis.
Quarto, de his quae in celebratione huius mysterii dicuntur.
Quinto, de his quae circa celebrationem huius mysterii fiunt.
Sexto, de defectibus qui circa celebrationem huius sacramenti occurrunt.
|a1 Articulus 1
AG1
Ad primum sic proceditur. Videtur quod in celebratione huius sacramenti Christus non immoletur.
Dicitur enim Hebr. X, quod Christus una oblatione consummavit in sempiternum sanctificatos.
Sed illa oblatio fuit eius immolatio. Ergo Christus non immolatur in celebratione huius sacramenti.
AG2
Praeterea, immolatio Christi facta est in cruce, in qua tradidit semetipsum oblationem et hostiam Deo in odorem
suavitatis, ut dicitur Ephes. V.
Sed in celebratione huius mysterii Christus non crucifigitur. Ergo nec immolatur.
AG3
Praeterea, sicut Augustinus dicit, IV de Trin., in immolatione Christi idem est sacerdos et hostia.
Sed in celebratione huius sacramenti non est idem sacerdos et hostia. Ergo celebratio huius sacramenti non est
Christi immolatio.
SC
Sed contra est quod Augustinus dicit, in libro sententiarum prosperi, semel immolatus est in semetipso Christus,
et tamen quotidie immolatur in sacramento.
CO
Respondeo dicendum quod duplici ratione celebratio huius sacramenti dicitur Christi immolatio.
Primo quidem quia, sicut Augustinus dicit, ad simplicianum, solent imagines earum rerum nominibus appellari
quarum imagines sunt, sicut cum, intuentes tabulam aut parietem pictum, dicimus, ille cicero est, ille Sallustius.
Celebratio autem huius sacramenti, sicut supra dictum est, imago est quaedam repraesentativa passionis Christi,
quae est vera immolatio.
Unde Ambrosius dicit, super epistolam ad Heb., in Christo semel oblata est hostia ad salutem sempiternam
potens. Quid ergo nos? nonne per singulos dies offerimus ad recordationem mortis eius? alio modo, quantum ad
effectum passionis, quia scilicet per hoc sacramentum participes efficimur fructus dominicae passionis.
Unde et in quadam dominicali oratione secreta dicitur, quoties huius hostiae commemoratio celebratur, opus
nostrae redemptionis exercetur.
Quantum igitur ad primum modum, poterat Christus dici immolari etiam in figuris veteris testamenti, unde et in
Apoc. XIII dicitur, quorum nomina non sunt scripta in libro vitae agni, qui occisus est ab origine mundi.
Sed quantum ad modum secundum, proprium est huic sacramento quod in eius celebratione Christus immoletur.
RA1
Ad primum ergo dicendum quod, sicut Ambrosius ibidem dicit, una est hostia, quam scilicet Christus obtulit et
nos offerimus, et non multae, quia semel oblatus est Christus, hoc autem sacrificium exemplum est illius. Sicut
enim quod ubique offertur unum est corpus et non multa corpora, ita et unum sacrificium.
RA2
Ad secundum dicendum quod, sicut celebratio huius sacramenti est imago repraesentativa passionis Christi, ita
altare est repraesentativum crucis ipsius, in qua Christus in propria specie immolatus est.
RA3
Ad tertium dicendum quod, per eandem rationem, etiam sacerdos gerit imaginem Christi, in cuius persona et
virtute verba pronuntiat ad consecrandum, ut ex supra dictis patet.
Et ita quodammodo idem est sacerdos et hostia.
|a2 Articulus 2
AG1
Ad secundum sic proceditur. Videtur quod inconvenienter sit determinatum tempus celebrationis huius mysterii.
Hoc enim sacramentum est repraesentativum dominicae passionis, ut dictum est.
Sed commemoratio dominicae passionis fit in ecclesia semel in anno, dicit enim Augustinus, super Psalmos,
quoties Pascha celebratur, nunquid toties Christus occiditur? sed tamen anniversaria recordatio repraesentat quod
olim factum est, et sic nos facit moveri tanquam videamus Dominum in cruce praesentem.
Ergo hoc sacramentum non debet celebrari nisi semel in anno.
2543

