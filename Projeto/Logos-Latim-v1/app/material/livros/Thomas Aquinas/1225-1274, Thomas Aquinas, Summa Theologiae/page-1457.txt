Sed lex respicit commune bonum civitatis et regni, ut supra habitum est, non autem respicit bonum privatum
unius personae, aut etiam unius familiae. Non ergo debet esse aliquod speciale ius vel iustum dominativum vel
paternum, cum Dominus et pater pertineant ad domum, ut dicitur in I polit..
AG3
Praeterea, multae aliae sunt differentiae graduum in hominibus, ut puta quod quidam sunt milites, quidam
sacerdotes, quidam principes. Ergo ad eos debet aliquod speciale iustum determinari.
SC
Sed contra est quod Philosophus, in V ethic., specialiter a iusto politico distinguit dominativum et paternum, et
alia huiusmodi.
CO
Respondeo dicendum quod ius, sive iustum dicitur per commensurationem ad alterum. Alterum autem potest dici
dupliciter.
Uno modo, quod simpliciter est alterum, sicut quod est omnino distinctum, sicut apparet in duobus hominibus
quorum unus non est sub altero, sed ambo sunt sub uno principe civitatis. Et inter tales, secundum Philosophum,
in V ethic., est simpliciter iustum.
Alio modo dicitur aliquid alterum non simpliciter, sed quasi aliquid eius existens. Et hoc modo in rebus humanis
filius est aliquid patris, quia quodammodo est pars eius, ut dicitur in VIII ethic.; et servus est aliquid Domini,
quia est instrumentum eius, ut dicitur in I polit..
Et ideo patris ad filium non est comparatio sicut ad simpliciter alterum, et propter hoc non est ibi simpliciter
iustum, sed quoddam iustum, scilicet paternum. Et eadem ratione nec inter Dominum et servum, sed est inter eos
dominativum iustum. Uxor autem, quamvis sit aliquid viri, quia comparatur ad eam sicut ad proprium corpus, ut
patet per apostolum, ad Ephes. V; tamen magis distinguitur a viro quam filius a patre vel servus a Domino,
assumitur enim in quandam socialem vitam matrimonii.
Et ideo, ut Philosophus dicit, inter virum et uxorem plus est de ratione iusti quam inter patrem et filium, vel
Dominum et servum.
Quia tamen vir et uxor habent immediatam relationem ad domesticam communitatem, ut patet in I polit.; ideo
inter eos non est etiam simpliciter politicum iustum, sed magis iustum oeconomicum.
RA1
Ad primum ergo dicendum quod ad iustitiam pertinet reddere ius suum unicuique, supposita tamen diversitate
unius ad alterum, si quis enim sibi det quod sibi debetur, non proprie vocatur hoc iustum. Et quia quod est filii
est patris, et quod est servi est Domini, ideo non est proprie iustitia patris ad filium, vel Domini ad servum.
RA2
Ad secundum dicendum quod filius, inquantum filius, est aliquid patris; et similiter servus, inquantum servus, est
aliquid Domini.
Uterque tamen prout consideratur ut quidam homo, est aliquid secundum se subsistens ab aliis distinctum. Et
ideo inquantum uterque est homo, aliquo modo ad eos est iustitia. Et propter hoc etiam aliquae leges dantur de
his quae sunt patris ad filium, vel Domini ad servum. Sed inquantum uterque est aliquid alterius, secundum hoc
deficit ibi perfecta ratio iusti vel iuris.
RA3
Ad tertium dicendum quod omnes aliae diversitates personarum quae sunt in civitate, habent immediatam
relationem ad communitatem civitatis et ad principem ipsius. Et ideo ad eos est iustum secundum perfectam
rationem iustitiae. Distinguitur tamen istud iustum secundum diversa officia. Unde et dicitur ius militare vel ius
magistratuum aut sacerdotum, non propter defectum a simpliciter iusto, sicut dicitur ius paternum et
dominativum, sed propter hoc quod unicuique conditioni personae secundum proprium officium aliquid
proprium debetur.
|q58 Quaestio 58
|a0 Prologus
Deinde considerandum est de iustitia.
Circa quam quaeruntur duodecim. Primo, quid sit iustitia.
Secundo, utrum iustitia semper sit ad alterum.
Tertio, utrum sit virtus. Quarto, utrum sit in voluntate sicut in subiecto. Quinto, utrum sit virtus generalis. Sexto,
utrum secundum quod est generalis, sit idem in essentia cum omni virtute. Septimo, utrum sit aliqua iustitia
particularis.
Octavo, utrum iustitia particularis habeat propriam materiam.
Nono, utrum sit circa passiones, vel circa operationes tantum.
Decimo, utrum medium iustitiae sit medium rei. Undecimo, utrum actus iustitiae sit reddere unicuique quod
suum est. Duodecimo, utrum iustitia sit praecipua inter alias virtutes morales.

1457

