Et sic ex parte rerum cognitarum, scientia dolorem causat, ex parte autem contemplationis veritatis,
delectationem.
RA2
Ad secundum dicendum quod intellectus speculativus non movet animum ex parte rei speculatae, movet tamen
animum ex parte ipsius speculationis, quae est quoddam bonum hominis, et naturaliter delectabilis.
RA3
Ad tertium dicendum quod in viribus animae fit redundantia a superiori ad inferius. Et secundum hoc, delectatio
contemplationis, quae est in superiori parte, redundat ad mitigandum etiam dolorem qui est in sensu.
|a5 Articulus 5
AG1
Ad quintum sic proceditur. Videtur quod somnus et balneum non mitigent tristitiam. Tristitia enim in anima
consistit. Sed somnus et balneum ad corpus pertinent. Non ergo aliquid faciunt ad mitigationem tristitiae.
AG2
Praeterea, idem effectus non videtur causari ex contrariis causis.
Sed huiusmodi, cum sint corporalia, repugnant contemplationi veritatis, quae est causa mitigationis tristitiae, ut
dictum est.
Non ergo per huiusmodi tristitia mitigatur.
AG3
Praeterea, tristitia et dolor, secundum quod pertinent ad corpus, in quadam transmutatione cordis consistunt. Sed
huiusmodi remedia magis videntur pertinere ad exteriores sensus et membra, quam ad interiorem cordis
dispositionem.
SC
Sed contra est quod Augustinus dicit, IX confess., audieram balnei nomen inde dictum, quod anxietatem pellat
ex animo et infra, dormivi, et evigilavi, et non parva ex parte mitigatum inveni dolorem meum.
Et inducit quod in hymno Ambrosii dicitur, quod quies artus solutos reddit laboris usui, mentesque fessas allevat,
luctusque solvit anxios.
CO
Respondeo dicendum quod, sicut supra dictum est, tristitia secundum suam speciem repugnat vitali motioni
corporis. Et ideo illa quae reformant naturam corporalem in debitum statum vitalis motionis, repugnant tristitiae,
et ipsam mitigant. Per hoc etiam quod huiusmodi remediis reducitur natura ad debitum statum, causatur ex his
delectatio, hoc enim est quod delectationem facit, ut supra dictum est.
Unde, cum omnis delectatio tristitiam mitiget, per huiusmodi remedia corporalia tristitia mitigatur.
RA1
Ad primum ergo dicendum quod ipsa debita corporis dispositio, inquantum sentitur, delectationem causat, et per
consequens tristitiam mitigat.
RA2
Ad secundum dicendum quod delectationum una aliam impedit, ut supra dictum est, et tamen omnis delectatio
tristitiam mitigat. Unde non est inconveniens quod ex causis se invicem impedientibus tristitia mitigetur.
RA3
Ad tertium dicendum quod omnis bona dispositio corporis redundat quodammodo ad cor, sicut ad principium et
finem corporalium motionum, ut dicitur in libro de causa motus animalium.
|q39 Quaestio 39
|a0 Prologus
Deinde considerandum est de bonitate et malitia doloris vel tristitiae. Et circa hoc quaeruntur quatuor. Primo,
utrum omnis tristitia sit malum. Secundo, utrum possit esse bonum honestum. Tertio, utrum possit esse bonum
utile.
Quarto, utrum dolor corporis sit summum malum.
|a1 Articulus 1
AG1
Ad primum sic proceditur. Videtur quod omnis tristitia sit mala.
Dicit enim Gregorius Nyssenus, omnis tristitia malum est, sui ipsius natura.
Sed quod naturaliter est malum, semper et ubique est malum.
Ergo omnis tristitia est mala.
AG2
Praeterea, illud quod omnes fugiunt, etiam virtuosi, est malum.

771

