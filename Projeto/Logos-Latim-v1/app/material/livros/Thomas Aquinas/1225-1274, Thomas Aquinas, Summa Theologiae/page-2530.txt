Spiritualis autem manducatio includit votum seu desiderium percipiendi hoc sacramentum, ut supra dictum est.
Et ideo sine voto percipiendi hoc sacramentum non potest homini esse salus. Frustra autem esset votum nisi
impleretur quando opportunitas adesset. Et ideo manifestum est quod homo tenetur hoc sacramentum sumere,
non solum ex statuto ecclesiae, sed etiam ex mandato Domini, dicentis, Matth. XXVI, hoc facite in meam
commemorationem.
Ex statuto autem ecclesiae sunt determinata tempora exequendi Christi praeceptum.
RA1
Ad primum ergo dicendum quod, sicut Gregorius dicit, in pastorali, illa est vera humilitas, cum ad respuendum
hoc quod utiliter praecipitur, pertinax non est.
Et ideo non potest esse laudabilis humilitas si contra praeceptum Christi et ecclesiae aliquis a communione
abstineat. Neque enim centurioni praeceptum fuit ut Christum in sua domo reciperet.
RA2
Ad secundum dicendum quod hoc sacramentum dicitur non esse necessitatis sicut baptismus, quantum ad
pueros, quibus potest esse salus sine hoc sacramento, non autem sine sacramento baptismi.
Quantum vero ad adultos, utrumque est necessitatis.
RA3
Ad tertium dicendum quod peccatores magnum detrimentum patiuntur ex hoc quod repelluntur a perceptione
huius sacramenti, unde per hoc non sunt melioris conditionis. Et licet in peccatis permanentes non excusentur
propter hoc a transgressione praecepti, poenitens tamen, qui, ut innocentius dicit, secundum consilium sacerdotis
abstinet, excusatur.
|a12 Articulus 12
AG1
Ad duodecimum sic proceditur. Videtur quod non liceat sumere corpus Domini sine sanguine.
Dicit enim Gelasius Papa, et habetur de consecrat., dist. II, comperimus quod quidam, sumpta tantummodo
corporis sacri portione, a calice sacrati cruoris abstinent. Qui procul dubio, quoniam nescio qua superstitione
docentur adstringi, aut integra sacramenta percipiant, aut ab integris arceantur.
Non ergo licet corpus Christi sumere sine sanguine.
AG2
Praeterea, ad perfectionem huius sacramenti concurrit manducatio corporis et potatio sanguinis, ut supra habitum
est.
Si ergo sumatur corpus sine sanguine, erit sacramentum imperfectum.
Quod ad sacrilegium pertinere videtur.
Unde ibidem Gelasius subdit, quia divisio unius eiusdemque mysterii sine grandi sacrilegio non potest provenire.
AG3
Praeterea, hoc sacramentum celebratur in memoriam dominicae passionis, ut supra habitum est, et sumitur pro
animae salute.
Sed passio Christi magis exprimitur in sanguine quam in corpore, sanguis etiam pro salute animae offertur, ut
supra habitum est.
Ergo potius esset abstinendum a sumptione corporis quam a sumptione sanguinis. Non ergo accedentes ad hoc
sacramentum debent sumere corpus sine eius sanguine.
SC
Sed contra est multarum ecclesiarum usus, in quibus populo communicanti datur corpus Christi sumendum, non
autem sanguis.
CO
Respondeo dicendum quod circa usum huius sacramenti duo possunt considerari, unum ex parte ipsius
sacramenti; aliud ex parte sumentium. Ex parte ipsius sacramenti convenit quod utrumque sumatur, scilicet et
corpus et sanguis, quia in utroque consistit perfectio sacramenti. Et ideo, quia ad sacerdotem pertinet hoc
sacramentum consecrare et perficere, nullo modo debet corpus Christi sumere sine sanguine.
Ex parte autem sumentium requiritur summa reverentia, et cautela ne aliquid accidat quod vergat in iniuriam
tanti mysterii. Quod praecipue posset accidere in sanguinis sumptione, qui quidem, si incaute sumeretur, de facili
posset effundi. Et quia, crescente multitudine populi christiani, in qua continentur senes et iuvenes et parvuli,
quorum quidam non sunt tantae discretionis ut cautelam debitam circa usum huius sacramenti adhiberent, ideo
provide in quibusdam ecclesiis observatur ut populo sanguis sumendus non detur, sed solum a sacerdote
sumatur.
RA1
Ad primum ergo dicendum quod Gelasius Papa loquitur quantum ad sacerdotes, qui, sicut totum consecrant
sacramentum, ita etiam toti communicare debent.
Ut enim legitur in Concilio toletano, quale erit sacrificium, ubi nec ipse sacrificans esse dignoscitur?
RA2
2530

