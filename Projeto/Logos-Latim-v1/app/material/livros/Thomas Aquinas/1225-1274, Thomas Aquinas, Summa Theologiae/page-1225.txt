CO
Respondeo dicendum quod certum iudicium de re aliqua maxime datur ex sua causa. Et ideo secundum ordinem
causarum oportet esse ordinem iudiciorum, sicut enim causa prima est causa secundae, ita per causam primam
iudicatur de causa secunda.
De causa autem prima non potest iudicari per aliam causam.
Et ideo iudicium quod fit per causam primam est primum et perfectissimum. In his autem in quibus aliquid est
perfectissimum, nomen commune generis appropriatur his quae deficiunt a perfectissimo, ipsi autem
perfectissimo adaptatur aliud speciale nomen, ut patet in logicis. Nam in genere convertibilium illud quod
significat quod quid est, speciali nomine definitio vocatur, quae autem ab hoc deficiunt convertibilia existentia
nomen commune sibi retinent, scilicet quod propria dicuntur.
Quia igitur nomen scientiae importat quandam certitudinem iudicii, ut dictum est; si quidem certitudo iudicii fit
per altissimam causam, habet speciale nomen, quod est sapientia, dicitur enim sapiens in unoquoque genere qui
novit altissimam causam illius generis, per quam potest de omnibus iudicare. Simpliciter autem sapiens dicitur
qui novit altissimam causam simpliciter, scilicet Deum. Et ideo cognitio divinarum rerum vocatur sapientia.
Cognitio vero rerum humanarum vocatur scientia, quasi communi nomine importante certitudinem iudicii
appropriato ad iudicium quod fit per causas secundas. Et ideo, sic accipiendo scientiae nomen, ponitur donum
distinctum a dono sapientiae. Unde donum scientiae est solum circa res humanas, vel circa res creatas.
RA1
Ad primum ergo dicendum quod, licet ea de quibus est fides sint res divinae et aeternae, tamen ipsa fides est
quoddam temporale in animo credentis. Et ideo scire quid credendum sit pertinet ad donum scientiae. Scire
autem ipsas res creditas secundum seipsas per quandam unionem ad ipsas pertinet ad donum sapientiae.
Unde donum sapientiae magis respondet caritati, quae unit mentem hominis Deo.
RA2
Ad secundum dicendum quod ratio illa procedit secundum quod nomen scientiae communiter sumitur. Sic autem
scientia non ponitur speciale donum, sed secundum quod restringitur ad iudicium quod fit per res creatas.
RA3
Ad tertium dicendum quod, sicut supra dictum est, quilibet cognoscitivus habitus formaliter quidem respicit
medium per quod aliquid cognoscitur, materialiter autem id quod per medium cognoscitur. Et quia id quod est
formale potius est, ideo illae scientiae quae ex principiis mathematicis concludunt circa materiam naturalem,
magis cum mathematicis connumerantur, utpote eis similiores, licet quantum ad materiam magis conveniant cum
naturali, et propter hoc dicitur in II physic. Quod sunt magis naturales.
Et ideo, cum homo per res creatas Deum cognoscit, magis videtur hoc pertinere ad scientiam, ad quam pertinet
formaliter, quam ad sapientiam, ad quam pertinet materialiter. Et e converso, cum secundum res divinas
iudicamus de rebus creatis, magis hoc ad sapientiam quam ad scientiam pertinet.
|a3 Articulus 3
AG1
Ad tertium sic proceditur. Videtur quod scientia quae ponitur donum sit scientia practica.
Dicit enim Augustinus, XII de Trin., quod actio qua exterioribus rebus utimur scientiae deputatur.
Sed scientia cui deputatur actio est practica.
Ergo scientia quae est donum est scientia practica.
AG2
Praeterea, Gregorius dicit, in I Moral., nulla est scientia si utilitatem pietatis non habet, et valde inutilis est pietas
si scientiae discretione caret.
Ex quo habetur quod scientia dirigit pietatem. Sed hoc non potest competere scientiae speculativae. Ergo scientia
quae est donum non est speculativa, sed practica.
AG3
Praeterea, dona spiritus sancti non habentur nisi a iustis, ut supra habitum est.
Sed scientia speculativa potest haberi etiam ab iniustis, secundum illud Iac. Ult., scienti bonum et non facienti,
peccatum est illi.
Ergo scientia quae est donum non est speculativa, sed practica.
SC
Sed contra est quod Gregorius dicit, in I Moral., scientia in die suo convivium parat, quia in ventre mentis
ignorantiae ieiunium superat.
Sed ignorantia non tollitur totaliter nisi per utramque scientiam, scilicet et speculativam et practicam.
Ergo scientia quae est donum est et speculativa et practica.
CO
Respondeo dicendum quod, sicut supra dictum est, donum scientiae ordinatur, sicut et donum intellectus, ad
certitudinem fidei. Fides autem primo et principaliter in speculatione consistit, inquantum scilicet inhaeret

1225

