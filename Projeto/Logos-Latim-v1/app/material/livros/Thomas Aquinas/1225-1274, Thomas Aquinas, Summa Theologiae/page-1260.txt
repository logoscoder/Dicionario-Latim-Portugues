Ergo spes non distinguitur ab aliis virtutibus theologicis.
AG2
Praeterea, in symbolo fidei, in quo fidem profitemur, dicitur, expecto resurrectionem mortuorum et vitam futuri
saeculi.
Sed expectatio futurae beatitudinis pertinet ad spem, ergo spes a fide non distinguitur.
AG3
Praeterea, per spem homo tendit in Deum. Sed hoc proprie pertinet ad caritatem. Ergo spes a caritate non
distinguitur.
SC
Sed contra, ubi non est distinctio ibi non est numerus. Sed spes connumeratur aliis virtutibus theologicis, dicit
enim Gregorius, in I Moral., esse tres virtutes, fidem, spem et caritatem.
Ergo spes est virtus distincta ab aliis theologicis.
CO
Respondeo dicendum quod virtus aliqua dicitur theologica ex hoc quod habet Deum pro obiecto cui inhaeret.
Potest autem aliquis alicui rei inhaerere dupliciter, uno modo, propter seipsum; alio modo, inquantum ex eo ad
aliud devenitur. Caritas igitur facit hominem Deo inhaerere propter seipsum, mentem hominis uniens Deo per
affectum amoris. Spes autem et fides faciunt hominem inhaerere Deo sicut cuidam principio ex quo aliqua nobis
proveniunt. De Deo autem provenit nobis et cognitio veritatis et adeptio perfectae bonitatis. Fides ergo facit
hominem Deo inhaerere inquantum est nobis principium cognoscendi veritatem, credimus enim ea vera esse
quae nobis a Deo dicuntur. Spes autem facit Deo adhaerere prout est nobis principium perfectae bonitatis,
inquantum scilicet per spem divino auxilio innitimur ad beatitudinem obtinendam.
RA1
Ad primum ergo dicendum quod Deus secundum aliam et aliam rationem est obiectum harum virtutum, ut
dictum est.
Ad distinctionem autem habituum sufficit diversa ratio obiecti, ut supra habitum est.
RA2
Ad secundum dicendum quod expectatio ponitur in symbolo fidei non quia sit actus proprius fidei, sed
inquantum actus spei praesupponit fidem, ut dicetur, et sic actus fidei manifestantur per actus spei.
RA3
Ad tertium dicendum quod spes facit tendere in Deum sicut in quoddam bonum finale adipiscendum, et sicut in
quoddam adiutorium efficax ad subveniendum. Sed caritas proprie facit tendere in Deum uniendo affectum
hominis Deo, ut scilicet homo non sibi vivat sed Deo.
|a7 Articulus 7
AG1
Ad septimum sic proceditur. Videtur quod spes praecedat fidem.
Quia super illud psalm., spera in Domino, et fac bonitatem, dicit Glossa, spes est introitus fidei, initium salutis.
Sed salus est per fidem, per quam iustificamur.
Ergo spes praecedit fidem.
AG2
Praeterea, illud quod ponitur in definitione alicuius debet esse prius et magis notum. Sed spes ponitur in
definitione fidei, ut patet Heb. XI, fides est substantia rerum sperandarum.
Ergo spes est prior fide.
AG3
Praeterea, spes praecedit actum meritorium, dicit enim apostolus, I ad Cor. IX, quod qui arat debet arare in spe
fructus percipiendi.
Sed actus fidei est meritorius. Ergo spes praecedit fidem.
SC
Sed contra est quod Matth. I dicitur, Abraham genuit Isaac, idest fides spem, sicut dicit Glossa.
CO
Respondeo dicendum quod fides absolute praecedit spem. Obiectum enim spei est bonum futurum arduum
possibile haberi. Ad hoc ergo quod aliquis speret, requiritur quod obiectum spei proponatur ei ut possibile. Sed
obiectum spei est uno modo beatitudo aeterna, et alio modo divinum auxilium, ut ex dictis patet.
Et utrumque eorum proponitur nobis per fidem, per quam nobis innotescit quod ad vitam aeternam possumus
pervenire, et quod ad hoc paratum est nobis divinum auxilium, secundum illud Heb. XI, accedentem ad Deum
oportet credere quia est, et quia inquirentibus se remunerator est.
Unde manifestum est quod fides praecedit spem.
RA1

1260

