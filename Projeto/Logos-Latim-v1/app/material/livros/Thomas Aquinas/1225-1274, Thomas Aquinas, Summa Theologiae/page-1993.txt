Ad tertium dicendum quod Augustinus ibi comparat monachos clericis quantum ad distantiam ordinis, non
quantum ad distantiam religionis et saecularis vitae.
RA4
Ad quartum dicendum quod illi qui a statu religionis assumuntur ad curam animarum, cum prius essent in sacris
ordinibus constituti assequuntur aliquid quod prius non habebant, scilicet officium curae, non autem deponunt
quod prius habebant, scilicet religionis statum; dicitur enim in decretis, XVI causa, qu. I, de monachis qui, diu
morantes in monasteriis, si postea ad clericatus ordines pervenerint, statuimus non debere eos a priori proposito
discedere.
Sed presbyteri curati vel archidiaconi, quando religionem ingrediuntur, curam deponunt ut adipiscantur
perfectionem status.
Unde ex hoc ipso excellentia ex parte religionis ostenditur.
In hoc autem quod religiosi laici assumuntur ad clericatum et sacros ordines, manifeste promoventur ad melius,
sicut supra dictum est.
Et hoc ostenditur ex ipso modo loquendi, cum Hieronymus dicit, sic in monasterio vive ut clericus esse merearis.
RA5
Ad quintum dicendum quod presbyteri curati et archidiaconi sunt similiores episcopis quam religiosi quantum ad
aliquid, scilicet quantum ad curam animarum, quam secundario habent. Sed quantum ad perpetuam
obligationem, quae requiritur ad statum perfectionis, similiores sunt episcopo religiosi, ut ex supra dictis patet.
RA6
Ad sextum dicendum quod difficultas quae est ex arduitate operis, addit ad perfectionem virtutis. Difficultas
autem quae provenit ex exterioribus impedimentis, quandoque quidem diminuit perfectionem virtutis, puta cum
aliquis non tantum virtutem amat ut impedimenta virtutis declinare velit, secundum illud apostoli, I ad Cor. IX,
omnis qui in agone contendit, ab omnibus se abstinet.
Quandoque vero est signum perfectionis virtutis, puta cum alicui ex inopinato vel ex necessaria causa
impedimenta virtutis occurrunt, propter quae tamen a virtute non declinat. In statu autem religionis est maior
difficultas ex arduitate operum, sed in his qui in saeculo vivunt qualitercumque, est maior difficultas ex
impedimentis virtutis, quae religiosi provide vitaverunt.
|q185 Quaestio 185
|a0 Prologus
Deinde considerandum est de his quae pertinent ad statum episcoporum. Et circa hoc quaeruntur octo. Primo,
utrum liceat episcopatum appetere. Secundo, utrum liceat episcopatum finaliter recusare. Tertio, utrum oporteat
ad episcopatum eligere meliorem.
Quarto, utrum episcopus possit ad religionem transire. Quinto, utrum liceat ei corporaliter suos subditos
deserere. Sexto, utrum possit habere proprium. Septimo, utrum peccet mortaliter bona ecclesiastica pauperibus
non erogando. Octavo, utrum religiosi qui ad episcopatum assumuntur, teneantur ad observantias regulares.
|a1 Articulus 1
AG1
Ad primum sic proceditur. Videtur quod liceat episcopatum appetere.
Dicit enim apostolus, I ad Tim. III, qui episcopatum desiderat, bonum opus desiderat.
Sed licitum et laudabile est bonum opus desiderare.
Ergo etiam laudabile est desiderare episcopatum.
AG2
Praeterea, status episcoporum est perfectior quam status religiosorum, ut supra habitum est.
Sed laudabile est quod aliquis desideret ad statum religionis transire. Ergo etiam laudabile est quod aliquis
appetat ad episcopatum promoveri.
AG3
Praeterea, Prov. XI dicitur, qui abscondit frumenta, maledicetur in populis, benedictio autem super caput
vendentium.
Sed ille qui est idoneus et vita et scientia ad episcopatum, videtur frumenta spiritualia abscondere si se ab
episcopatu subtrahat, per hoc autem quod episcopatum accipit, ponitur in statu frumenta spiritualia dispensandi.
Ergo videtur quod laudabile sit episcopatum appetere, et vituperabile ipsum refugere.
AG4
Praeterea, facta sanctorum quae in Scriptura narrantur, proponuntur nobis in exemplum, secundum illud Rom.
XV, quaecumque scripta sunt, ad nostram doctrinam scripta sunt.
Sed legitur Isaiae VI, quod Isaias se obtulit ad officium praedicationis, quae praecipue competit episcopis.
Ergo videtur quod appetere episcopatum sit laudabile.
SC
1993

