Sicut autem ex supra dictis patet, in hoc sacramento datur spiritus sanctus ad robur spiritualis pugnae. Et ideo in
hoc sacramento tria sunt necessaria, quae continentur in forma praedicta. Quorum primum est causa conferens
plenitudinem roboris spiritualis, quae est sancta trinitas. Quae exprimitur cum dicitur, in nomine patris etc..
Secundum est ipsum robur spirituale, quod homini confertur per sacramentum materiae visibilis ad salutem.
Quod quidem tangitur cum dicitur, confirmo te chrismate salutis.
Tertium est signum quod pugnatori datur, sicut et in pugna corporali, sicut milites signis ducum insigniuntur.
Et quantum ad hoc dicitur, consigno te signo crucis, in quo scilicet rex noster triumphavit, ut dicitur Coloss. II.
RA1
Ad primum ergo dicendum quod, sicut supra dictum est, per ministerium apostolorum quandoque dabatur
effectus huius sacramenti, scilicet plenitudo spiritus sancti, quibusdam visibilibus signis miraculose a Deo
confectis, qui potest effectum sacramenti sine sacramento conferre. Et tunc non erat necessaria nec materia nec
forma huius sacramenti.
Quandoque autem tanquam ministri sacramentorum hoc sacramentum praebebant. Et tunc, sicut materia, ita et
forma ex mandato Christi utebantur. Multa enim servabant apostoli in sacramentorum collatione quae in
Scripturis communiter propositis non sunt tradita.
Unde dionysius dicit, in fine Eccl. Hier., consummativas invocationes, idest verba quibus perficiuntur
sacramenta, non est iustum Scripturas interpretantibus, neque mysticum earum, aut in ipsis operatas ex Deo
virtutes, ex occulto ad commune adducere, sed nostra sacra traditio sine pompa, idest occulte, edocet eas.
Unde et apostolus dicit, loquens de celebratione eucharistiae, I Cor. XI, cetera cum venero disponam.
RA2
Ad secundum dicendum quod sanctitas est salutis causa.
Et ideo in idem redit quod dicitur chrismate salutis, et sanctificationis.
RA3
Ad tertium dicendum quod baptismus est regeneratio in spiritualem vitam, qua homo vivit in seipso. Et ideo non
ponitur in forma baptismi nisi ipse actus ad ipsum hominem pertinens sanctificandum. Sed hoc sacramentum non
solum ordinatur ad hoc quod homo sanctificetur in seipso, sed exponitur cuidam pugnae exteriori. Et ideo non
solum fit mentio de interiori sanctificatione, cum dicitur, confirmo te chrismate salutis, sed etiam consignatur
homo exterius, quasi vexillo crucis, ad pugnam exteriorem spiritualem, quod significatur cum dicitur, consigno
te signo crucis.
In ipso autem verbo baptizandi, quod ablutionem significat, potest intelligi et materia, quae est aqua abluens, et
effectus salutis. Quae non intelliguntur in verbo confirmandi, et ideo oportuit haec ponere.
Dictum est autem supra quod hoc quod dicitur, ego, non est de necessitate formae baptismalis, quia intelligitur in
verbo primae personae. Apponitur tamen ad exprimendam intentionem.
Quod non est ita necessarium in confirmatione, quae non exhibetur nisi ab excellenti ministro, ut infra dicetur.
|a5 Articulus 5
AG1
Ad quintum sic proceditur. Videtur quod sacramentum confirmationis non imprimat characterem. Character
enim importat quoddam signum distinctivum. Sed per sacramentum confirmationis non distinguitur homo ab
infidelibus, hoc enim fit per baptismum, nec etiam ab aliis fidelibus, quia hoc sacramentum ordinatur ad pugnam
spiritualem, quae omnibus fidelibus indicitur.
Non ergo in hoc sacramento imprimitur aliquis character.
AG2
Praeterea, supra dictum est quod character est quaedam potentia spiritualis. Potentia autem non est nisi activa vel
passiva. Potentia autem activa in sacramentis confertur per sacramentum ordinis, potentia autem passiva, sive
receptiva, per sacramentum baptismi. Ergo per sacramentum confirmationis nullus character imprimitur.
AG3
Praeterea, in circumcisione, quae est character corporalis, non imprimitur aliquis spiritualis character. Sed in hoc
sacramento imprimitur quidam character corporalis, dum scilicet homo chrismate signatur signo crucis in fronte.
Non ergo imprimitur in hoc sacramento character spiritualis.
SC
Sed contra, in omni sacramento quod non iteratur, imprimitur character. Sed hoc sacramentum non iteratur, dicit
enim Gregorius, de homine qui a pontifice confirmatus fuerit denuo, talis iteratio prohibenda est.
Ergo in confirmatione imprimitur character.
CO
Respondeo dicendum quod, sicut supra dictum est, character est quaedam spiritualis potestas ad aliquas sacras
actiones ordinata.
Dictum est autem supra quod, sicut baptismus est quaedam spiritualis generatio in vitam christianam, ita etiam
confirmatio est quoddam spirituale augmentum promovens hominem in spiritualem aetatem perfectam.
Manifestum est autem ex similitudine corporalis vitae quod alia est actio hominis statim nati, et alia actio
2456

