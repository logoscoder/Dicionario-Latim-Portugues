Esse autem hominem vere praedicatur de Deo, sicut dictum est, ita tamen quod non convenit Deo esse hominem
ab aeterno, sed ex tempore per assumptionem humanae naturae.
Et ideo haec est vera, Deus factus est homo.
Diversimode tamen intelligitur a diversis, sicut et haec, Deus est homo, ut supra dictum est.
RA1
Ad primum ergo dicendum quod fieri hominem est fieri simpliciter in omnibus his in quibus humana natura
incipit esse in supposito de novo creato. Deus autem dicitur factus homo ex eo quod humana natura incoepit esse
in supposito divinae naturae ab aeterno praeexistente. Et ideo Deum fieri hominem non est Deum fieri
simpliciter.
RA2
Ad secundum dicendum quod, sicut dictum est, fieri importat quod aliquid praedicetur de novo de altero. Unde
quandocumque aliquid de novo praedicatur de altero cum mutatione eius de quo dicitur, tunc fieri est mutari. Et
hoc convenit omnibus quae absolute dicuntur, non enim potest albedo aut magnitudo de novo advenire alicui nisi
per hoc quod de novo mutatur ad albedinem vel magnitudinem. Ea vero quae relative dicuntur, possunt de novo
praedicari de aliquo absque eius mutatione, sicut homo de novo fit dexter absque sua mutatione, per motum illius
qui fit ei sinister.
Unde in talibus non oportet omne quod dicitur fieri, esse mutatum, quia hoc potest accidere per mutationem
alterius. Et per hunc modum Deo dicimus, Domine, refugium factus es nobis.
Esse autem hominem convenit Deo ratione unionis, quae est relatio quaedam. Et ideo esse hominem praedicatur
de novo de Deo absque eius mutatione, per mutationem humanae naturae, quae assumitur in divinam personam.
Et ideo, cum dicitur, Deus factus est homo, non intelligitur aliqua mutatio ex parte Dei, sed solum ex parte
humanae naturae.
RA3
Ad tertium dicendum quod homo supponit personam filii Dei, non nudam, sed prout subsistit in humana natura.
Et quamvis haec sit falsa, Deus factus est persona filii, est tamen haec vera, Deus factus est homo, ex eo quod
unitus est humanae naturae.
|a7 Articulus 7
AG1
Ad septimum sic proceditur. Videtur quod haec sit vera, homo factus est Deus.
Dicitur enim Rom. I, quod ante promiserat per prophetas suos in Scripturis sanctis de filio suo, qui factus est ei
ex semine David secundum carnem.
Sed Christus secundum quod homo est ex semine David secundum carnem. Ergo homo factus est filius Dei.
AG2
Praeterea, Augustinus dicit, in I de Trin., talis erat illa susceptio quae Deum hominem faceret, et hominem
Deum.
Sed ratione illius susceptionis haec est vera, Deus factus est homo. Ergo similiter haec est vera, homo factus est
Deus.
AG3
Praeterea, Gregorius Nazianzenus dicit, in epistola ad chelidonium, Deus quidem humanatus est, homo autem
deificatus, vel quomodolibet aliter nominaverit.
Sed Deus ea ratione dicitur humanatus, quia est homo factus.
Ergo homo ea ratione dicitur deificatus, quia est factus Deus.
Et ita haec est vera, homo factus est Deus.
AG4
Praeterea, cum dicitur, Deus factus est homo, subiectum factionis vel unitionis non est Deus, sed humana natura,
quam significat hoc nomen homo. Sed illud videtur esse subiectum factionis cui factio attribuitur. Ergo haec
magis est vera, homo factus est Deus, quam ista, Deus factus est homo.
SC
Sed contra est quod Damascenus dicit, in III libro, non hominem deificatum dicimus, sed Deum humanatum.
Idem autem est fieri Deum quod deificari.
Ergo haec est falsa, homo factus est Deus.
CO
Respondeo dicendum quod propositio ista, homo factus est Deus, tripliciter potest intelligi. Uno modo, ita quod
hoc participium factus determinet absolute vel subiectum, vel praedicatum. Et in hoc sensu est falsa, quia neque
homo ille de quo praedicatur est factus, neque Deus est factus, ut infra dicetur.
Et sub eodem sensu haec est falsa, Deus factus est homo. Sed sub hoc sensu non quaeritur hic de istis
propositionibus. Alio modo potest intelligi ut ly factus determinet compositionem, ut sit sensus, homo factus est
Deus, idest, factum est ut homo sit Deus.

2146

