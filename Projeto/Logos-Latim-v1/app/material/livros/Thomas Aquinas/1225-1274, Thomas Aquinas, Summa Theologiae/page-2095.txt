Ad primum ergo dicendum quod, sicut gratia gratum faciens ordinatur ad actus meritorios tam interiores quam
exteriores, ita gratia gratis data ordinatur ad quosdam actus exteriores fidei manifestativos, sicut est operatio
miraculorum, et alia huiusmodi.
In utraque autem gratia Christus plenitudinem habuit, inquantum enim divinitati unita erat eius anima, plenam
efficaciam habebat ad omnes praedictos actus perficiendos. Sed alii sancti, qui moventur a Deo sicut instrumenta
non unita, sed separata particulariter efficaciam recipiunt ad hos vel illos actus perficiendos. Et ideo in aliis
sanctis huiusmodi gratiae dividuntur, non autem in Christo.
RA2
Ad secundum dicendum quod Christus dicitur Dei virtus et Dei sapientia, inquantum est aeternus Dei filius.
Sic autem non competit sibi habere gratiam, sed potius esse gratiae largitorem. Competit autem sibi gratiam
habere secundum humanam naturam.
RA3
Ad tertium dicendum quod donum linguarum datum est apostolis quia mittebantur ad docendas omnes gentes.
Christus autem in una sola Iudaeorum gente voluit personaliter praedicare, secundum quod ipse dicit, Matth. XV,
non sum missus nisi ad oves quae perierunt domus Israel; et apostolus dicit, Rom. XV, dico Iesum Christum
ministrum fuisse circumcisionis.
Et ideo non oportuit quod loqueretur pluribus linguis. Nec tamen defuit ei omnium linguarum notitia, cum etiam
occulta cordium non essent ei abscondita, ut infra dicetur, quorum voces quaecumque sunt signa.
Nec tamen inutiliter hanc notitiam habuit, sicut non inutiliter habet habitum qui eo non utitur quando non est
opportunum.
|a8 Articulus 8
AG1
Ad octavum sic proceditur. Videtur quod in Christo non fuerit prophetia. Prophetia enim importat quandam
obscuram et imperfectam notitiam, secundum illud Num. XII, si quis fuerit inter vos propheta Domini, per
somnium aut in visione loquar ad eum.
Sed Christus habuit plenam et perfectam notitiam, multo magis quam Moyses, de quo ibi subditur quod palam, et
non per aenigmata Deum vidit.
Non ergo debet in Christo poni prophetia.
AG2
Praeterea, sicut fides est eorum quae non videntur, et spes eorum quae non habentur, ita prophetia est eorum
quae non sunt praesentia, sed distant, nam propheta dicitur quasi procul fans. Sed in Christo non ponitur fides
neque spes, ut supra dictum est.
Ergo etiam prophetia non debet poni in Christo.
AG3
Praeterea, propheta est inferioris ordinis quam Angelus, unde et de Moyse, qui fuit supremus prophetarum, ut
dictum est in secunda parte, Act. VII dicitur quod locutus est cum Angelo in solitudine.
Sed Christus non est minoratus ab Angelis secundum notitiam animae, sed solum secundum corporis passionem,
ut dicitur Heb. II.
Ergo videtur quod Christus non fuit propheta.
SC
Sed contra est quod de eo dicitur, Deut. XVIII, prophetam suscitabit vobis Deus de fratribus vestris.
Et ipse de se dicit, Matth. XIII et Ioan. IV, non est propheta sine honore nisi in patria sua.
CO
Respondeo dicendum quod propheta dicitur quasi procul fans, vel procul videns, inquantum scilicet cognoscit et
loquitur ea quae sunt procul ab hominum sensibus; sicut etiam Augustinus dicit, XVI contra faustum.
Est autem considerandum quod non potest dici aliquis propheta ex hoc quod cognoscit et annuntiat ea quae sunt
aliis procul, cum quibus ipse non est. Et hoc manifestum est secundum locum et secundum tempus. Si enim
aliquis in Gallia existens cognosceret et annuntiaret aliis in Gallia existentibus ea quae tunc in syria agerentur,
propheticum esset, sicut elisaeus ad Giezi dixit IV Reg. V, quomodo vir descenderat de curru et occurrerat ei.
Si vero aliquis in syria existens ea quae sunt ibi annuntiaret non esset hoc propheticum. Et idem apparet
secundum tempus.
Propheticum enim fuit quod Isaias praenuntiavit quod Cyrus, Persarum rex, templum Dei esset reaedificaturus,
ut patet Isaiae XLIV, non autem fuit propheticum quod esdras hoc scripsit, cuius tempore factum est. Si igitur
Deus aut Angeli, vel etiam beati, cognoscunt et annuntiant ea quae sunt procul a nostra notitia, non pertinet ad
prophetiam, quia in nullo nostrum statum attingunt. Christus autem ante passionem nostrum statum attingebat,
inquantum non solum erat comprehensor, sed etiam viator. Et ideo propheticum erat quod ea quae erant procul
ab aliorum viatorum notitia, et cognoscebat et annuntiabat. Et hac ratione dicitur in eo fuisse prophetia.
RA1

2095

