Ad secundum dicendum quod quando ratio obiecti sub uno actu refertur ad potentiam vel habitum, tunc non
distinguuntur habitus vel potentiae penes rationem obiecti et obiectum materiale, sicut ad eandem potentiam
visivam pertinet videre colorem, et lumen, quod est ratio videndi colorem et simul cum ipso videtur. Principia
vero demonstrationis possunt seorsum considerari, absque hoc quod considerentur conclusiones.
Possunt etiam considerari simul cum conclusionibus, prout principia in conclusiones deducuntur.
Considerare ergo hoc secundo modo principia, pertinet ad scientiam, quae considerat etiam conclusiones, sed
considerare principia secundum seipsa, pertinet ad intellectum. Unde, si quis recte consideret, istae tres virtutes
non ex aequo distinguuntur ab invicem, sed ordine quodam; sicut accidit in totis potentialibus, quorum una pars
est perfectior altera, sicut anima rationalis est perfectior quam sensibilis, et sensibilis quam vegetabilis.
Hoc enim modo, scientia dependet ab intellectu sicut a principaliori. Et utrumque dependet a sapientia sicut a
principalissimo, quae sub se continet et intellectum et scientiam, ut de conclusionibus scientiarum diiudicans, et
de principiis earundem.
RA3
Ad tertium dicendum quod, sicut supra dictum est, habitus virtutis determinate se habet ad bonum, nullo autem
modo ad malum. Bonum autem intellectus est verum, malum autem eius est falsum. Unde soli illi habitus
virtutes intellectuales dicuntur, quibus semper dicitur verum, et nunquam falsum. Opinio vero et suspicio
possunt esse veri et falsi. Et ideo non sunt intellectuales virtutes, ut dicitur in VI ethic..
|a3 Articulus 3
AG1
Ad tertium sic proceditur. Videtur quod ars non sit virtus intellectualis.
Dicit enim Augustinus, in libro de libero arbitrio, quod virtute nullus male utitur. Sed arte aliquis male utitur,
potest enim aliquis artifex, secundum scientiam artis suae, male operari. Ergo ars non est virtus.
AG2
Praeterea, virtutis non est virtus.
Artis autem est aliqua virtus, ut dicitur in VI ethic..
Ergo ars non est virtus.
AG3
Praeterea, artes liberales sunt excellentiores quam artes mechanicae. Sed sicut artes mechanicae sunt practicae,
ita artes liberales sunt speculativae. Ergo si ars esset virtus intellectualis, deberet virtutibus speculativis
annumerari.
SC
Sed contra est quod Philosophus, in VI ethic., ponit artem esse virtutem; nec tamen connumerat eam virtutibus
speculativis, quarum subiectum ponit scientificam partem animae.
CO
Respondeo dicendum quod ars nihil aliud est quam ratio recta aliquorum operum faciendorum. Quorum tamen
bonum non consistit in eo quod appetitus humanus aliquo modo se habet, sed in eo quod ipsum opus quod fit, in
se bonum est.
Non enim pertinet ad laudem artificis, inquantum artifex est, qua voluntate opus faciat; sed quale sit opus quod
facit. Sic igitur ars, proprie loquendo, habitus operativus est. Et tamen in aliquo convenit cum habitibus
speculativis, quia etiam ad ipsos habitus speculativos pertinet qualiter se habeat res quam considerant, non autem
qualiter se habeat appetitus humanus ad illas. Dummodo enim verum geometra demonstret, non refert qualiter se
habeat secundum appetitivam partem, utrum sit laetus vel iratus, sicut nec in artifice refert, ut dictum est.
Et ideo eo modo ars habet rationem virtutis, sicut et habitus speculativi, inquantum scilicet nec ars, nec habitus
speculativus, faciunt bonum opus quantum ad usum, quod est proprium virtutis perficientis appetitum; sed solum
quantum ad facultatem bene agendi.
RA1
Ad primum ergo dicendum quod, cum aliquis habens artem operatur malum artificium, hoc non est opus artis,
immo est contra artem, sicut etiam cum aliquis sciens verum mentitur, hoc quod dicit non est secundum
scientiam, sed contra scientiam. Unde sicut scientia se habet semper ad bonum, ut dictum est, ita et ars, et
secundum hoc dicitur virtus.
In hoc tamen deficit a perfecta ratione virtutis, quia non facit ipsum bonum usum, sed ad hoc aliquid aliud
requiritur, quamvis bonus usus sine arte esse non possit.
RA2
Ad secundum dicendum quod, quia ad hoc ut homo bene utatur arte quam habet, requiritur bona voluntas, quae
perficitur per virtutem moralem; ideo Philosophus dicit quod artis est virtus, scilicet moralis, inquantum ad
bonum usum eius aliqua virtus moralis requiritur. Manifestum est enim quod artifex per iustitiam, quae facit
voluntatem rectam, inclinatur ut opus fidele faciat.
RA3

845

