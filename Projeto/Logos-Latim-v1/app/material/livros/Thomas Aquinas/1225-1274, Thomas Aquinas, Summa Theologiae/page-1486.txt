Ergo, pari ratione, etiam consentientes debent restituere.
CO
Respondeo dicendum quod, sicut dictum est, ad restitutionem tenetur aliquis non solum ratione rei alienae quam
accepit, sed etiam ratione iniuriosae acceptionis. Et ideo quicumque est causa iniustae acceptionis tenetur ad
restitutionem quod quidem contingit dupliciter, directe scilicet, et indirecte.
Directe quidem, quando inducit aliquis alium ad accipiendum.
Et hoc quidem tripliciter. Primo quidem, movendo ad ipsam acceptionem, quod quidem fit praecipiendo,
consulendo, consentiendo expresse, et laudando aliquem quasi strenuum de hoc quod aliena accipit. Alio modo,
ex parte ipsius accipientis, quia scilicet eum receptat, vel qualitercumque ei auxilium fert. Tertio modo, ex parte
rei acceptae, quia scilicet est particeps furti vel rapinae, quasi socius maleficii. Indirecte vero, quando aliquis non
impedit, cum possit et debeat impedire, vel quia subtrahit praeceptum sive consilium impediens furtum sive
rapinam; vel quia subtrahit suum auxilium, quo posset obsistere; vel quia occultat post factum. Quae his versibus
comprehenduntur, iussio, consilium, consensus, palpo, recursus, participans, mutus, non obstans, non
manifestans.
Sciendum tamen quod quinque praemissorum semper obligant ad restitutionem. Primo, iussio, quia scilicet ille
qui iubet est principaliter movens; unde ipse principaliter tenetur ad restituendum. Secundo, consensus, in eo
scilicet sine quo rapina fieri non potest. Tertio, recursus, quando scilicet aliquis est receptator latronum et eis
patrocinium praestat. Quarto, participatio, quando scilicet aliquis participat in crimine latrocinii et in praeda.
Quinto, tenetur ille qui non obstat, cum obstare teneatur, sicut principes, qui tenentur custodire iustitiam in terra,
si per eorum defectum latrones increscant, ad restitutionem tenentur; quia redditus quos habent sunt quasi
stipendia ad hoc instituta ut iustitiam conservent in terra.
In aliis autem casibus enumeratis non semper obligatur aliquis ad restituendum. Non enim semper consilium vel
adulatio, vel aliquid huiusmodi, est efficax causa rapinae. Unde tunc solum tenetur consiliator aut palpo, idest
adulator, ad restitutionem, quando probabiliter aestimari potest quod ex huiusmodi causis fuerit iniusta acceptio
subsecuta.
RA1
Ad primum ergo dicendum quod non solum peccat ille qui peccatum exequitur, sed etiam qui quocumque modo
peccati est causa sive consiliando, sive praecipiendo, sive quovis alio modo.
RA2
Ad secundum dicendum quod principaliter tenetur restituere ille qui est principalis in facto, principaliter quidem
praecipiens, secundario exequens, et consequenter alii per ordinem. Uno tamen restituente illi qui passus est
damnum, alius eidem restituere non tenetur, sed illi qui sunt principales in facto, et ad quos res pervenit, tenentur
aliis restituere qui restituerunt. Quando autem aliquis praecipit iniustam acceptionem quae non subsequitur, non
est restitutio facienda, cum restitutio principaliter ordinetur ad reintegrandam rem eius qui iniuste est
damnificatus.
RA3
Ad tertium dicendum quod non semper ille qui non manifestat latronem tenetur ad restitutionem, aut qui non
obstat, vel qui non reprehendit, sed solum quando incumbit alicui ex officio, sicut principibus terrae. Quibus ex
hoc non multum imminet periculum, propter hoc enim potestate publica potiuntur, ut sint iustitiae custodes.
|a8 Articulus 8
AG1
Ad octavum sic proceditur. Videtur quod non teneatur aliquis statim restituere, sed potius licite possit
restitutionem differre. Praecepta enim affirmativa non obligant ad semper.
Sed necessitas restituendi imminet ex praecepto affirmativo.
Ergo non obligatur homo ad statim restituendum.
AG2
Praeterea, nullus tenetur ad impossibile.
Sed quandoque aliquis non potest statim restituere.
Ergo nullus tenetur ad statim restituendum.
AG3
Praeterea, restitutio est quidam actus virtutis, scilicet iustitiae. Tempus autem est una de circumstantiis quae
requiruntur ad actus virtutum. Cum igitur aliae circumstantiae non sint determinatae in actibus virtutum, sed
determinabiles secundum rationem prudentiae; videtur quod nec in restitutione sit tempus determinatum, ut
scilicet aliquis teneatur ad statim restituendum.
SC
Sed contra est quod eadem ratio esse videtur in omnibus quae sunt restituenda. Sed ille qui conducit opera
mercenarii non potest differre restitutionem, ut patet per illud quod habetur Levit. XIX non morabitur opus
mercenarii tui apud te usque mane.
Ergo neque in aliis restitutionibus faciendis potest fieri dilatio, sed statim restituere oportet.
1486

