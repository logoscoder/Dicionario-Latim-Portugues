Sed actus eiusdem speciei ex parte obiecti, potest ad infinitos fines ordinari, puta furtum ad infinita bona vel
mala. Ergo species quae est ex fine, non continetur sub specie quae est ex obiecto, sicut sub genere.
CO
Respondeo dicendum quod obiectum exterioris actus dupliciter potest se habere ad finem voluntatis, uno modo,
sicut per se ordinatum ad ipsum, sicut bene pugnare per se ordinatur ad victoriam; alio modo, per accidens, sicut
accipere rem alienam per accidens ordinatur ad dandum eleemosynam.
Oportet autem, ut Philosophus dicit in VII metaphys., quod differentiae dividentes aliquod genus, et
constituentes speciem illius generis, per se dividant illud. Si autem per accidens, non recte procedit divisio, puta
si quis dicat, animalium aliud rationale, aliud irrationale; et animalium irrationalium aliud alatum, aliud non
alatum, alatum enim et non alatum non sunt per se determinativa eius quod est irrationale. Oportet autem sic
dividere, animalium aliud habens pedes, aliud non habens pedes; et habentium pedes, aliud habet duos, aliud
quatuor, aliud multos, haec enim per se determinant priorem differentiam.
Sic igitur quando obiectum non est per se ordinatum ad finem, differentia specifica quae est ex obiecto, non est
per se determinativa eius quae est ex fine, nec e converso. Unde una istarum specierum non est sub alia, sed tunc
actus moralis est sub duabus speciebus quasi disparatis. Unde dicimus quod ille qui furatur ut moechetur,
committit duas malitias in uno actu.
Si vero obiectum per se ordinetur ad finem, una dictarum differentiarum est per se determinativa alterius. Unde
una istarum specierum continebitur sub altera.
Considerandum autem restat quae sub qua. Ad cuius evidentiam, primo considerandum est quod quanto aliqua
differentia sumitur a forma magis particulari, tanto magis est specifica. Secundo, quod quanto agens est magis
universale, tanto ex eo est forma magis universalis. Tertio, quod quanto aliquis finis est posterior, tanto
respondet agenti universaliori, sicut victoria, quae est ultimus finis exercitus, est finis intentus a summo duce;
ordinatio autem huius aciei vel illius, est finis intentus ab aliquo inferiorum ducum. Et ex istis sequitur quod
differentia specifica quae est ex fine, est magis generalis; et differentia quae est ex obiecto per se ad talem finem
ordinato, est specifica respectu eius. Voluntas enim, cuius proprium obiectum est finis, est universale motivum
respectu omnium potentiarum animae, quarum propria obiecta sunt obiecta particularium actuum.
RA1
Ad primum ergo dicendum quod secundum substantiam suam non potest aliquid esse in duabus speciebus,
quarum una sub altera non ordinetur. Sed secundum ea quae rei adveniunt, potest aliquid sub diversis speciebus
contineri. Sicut hoc pomum, secundum colorem, continetur sub hac specie, scilicet albi, et secundum odorem,
sub specie bene redolentis. Et similiter actus qui secundum substantiam suam est in una specie naturae,
secundum conditiones morales supervenientes, ad duas species referri potest, ut supra dictum est.
RA2
Ad secundum dicendum quod finis est postremum in executione; sed est primum in intentione rationis,
secundum quam accipiuntur Moralium actuum species.
RA3
Ad tertium dicendum quod differentia comparatur ad genus ut forma ad materiam, inquantum facit esse genus in
actu. Sed etiam genus consideratur ut formalius specie, secundum quod est absolutius, et minus contractum.
Unde et partes definitionis reducuntur ad genus causae formalis, ut dicitur in libro physic..
Et secundum hoc, genus est causa formalis speciei, et tanto erit formalius, quanto communius.
|a8 Articulus 8
AG1
Ad octavum sic proceditur. Videtur quod non sit aliquis actus indifferens secundum suam speciem.
Malum enim est privatio boni, secundum Augustinum.
Sed privatio et habitus sunt opposita immediata, secundum Philosophum.
Ergo non est aliquis actus qui secundum speciem suam sit indifferens, quasi medium existens inter bonum et
malum.
AG2
Praeterea, actus humani habent speciem a fine vel obiecto, ut dictum est.
Sed omne obiectum, et omnis finis habet rationem boni vel mali. Ergo omnis actus humanus secundum suam
speciem est bonus vel malus.
Nullus ergo est indifferens secundum speciem.
AG3
Praeterea, sicut dictum est, actus dicitur bonus, qui habet debitam perfectionem bonitatis; malus, cui aliquid de
hoc deficit.
Sed necesse est quod omnis actus vel habeat totam plenitudinem suae bonitatis, vel aliquid ei deficiat. Ergo
necesse est quod omnis actus secundum speciem suam sit bonus vel malus, et nullus indifferens.
SC

680

