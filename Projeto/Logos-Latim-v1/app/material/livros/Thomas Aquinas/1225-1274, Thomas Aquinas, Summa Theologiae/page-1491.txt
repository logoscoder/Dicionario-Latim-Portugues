licitum. Tertio, utrum hoc liceat privatae personae, vel solum publicae. Quarto, utrum hoc liceat clerico. Quinto,
utrum liceat alicui occidere seipsum. Sexto, utrum liceat occidere hominem iustum. Septimo, utrum liceat alicui
occidere hominem seipsum defendendo.
Octavo, utrum homicidium casuale sit peccatum mortale.
|a1 Articulus 1
AG1
Ad primum sic proceditur. Videtur quod occidere quaecumque viventia sit illicitum.
Dicit enim apostolus, ad Rom. XIII, qui ordinationi Dei resistit, ipse sibi damnationem acquirit.
Sed per ordinationem divinae providentiae omnia viventia conservantur, secundum illud psalm., qui producit in
montibus faenum, et dat iumentis escam ipsorum.
Ergo mortificare quaecumque viventia videtur esse illicitum.
AG2
Praeterea, homicidium est peccatum ex eo quod homo privatur vita.
Sed vita communis est omnibus animalibus et plantis. Ergo eadem ratione videtur esse peccatum occidere bruta
animalia et plantas.
AG3
Praeterea, in lege divina non determinatur specialis poena nisi peccato. Sed occidenti ovem vel bovem alterius
statuitur poena determinata in lege divina, ut patet Exod. XXII.
Ergo occisio brutorum animalium est peccatum.
SC
Sed contra est quod Augustinus dicit, in I de CIV. Dei, cum audimus, non occides, non accipimus hoc dictum
esse de fructetis, quia nullus eis est sensus, nec de irrationalibus animalibus, quia nulla nobis ratione sociantur.
Restat ergo ut de homine intelligamus quod dictum est, non occides.
CO
Respondeo dicendum quod nullus peccat ex hoc quod utitur re aliqua ad hoc ad quod est. In rerum autem ordine
imperfectiora sunt propter perfectiora, sicut etiam in generationis via natura ab imperfectis ad perfecta procedit.
Et inde est quod sicut in generatione hominis prius est vivum, deinde animal, ultimo autem homo; ita etiam ea
quae tantum vivunt, ut plantae, sunt communiter propter omnia animalia, et animalia sunt propter hominem. Et
ideo si homo utatur plantis ad utilitatem animalium, et animalibus ad utilitatem hominum, non est illicitum, ut
etiam per Philosophum patet, in I polit..
Inter alios autem usus maxime necessarius esse videtur ut animalia plantis utantur in cibum, et homines
animalibus, quod sine mortificatione eorum fieri non potest. Et ideo licitum est et plantas mortificare in usum
animalium, et animalia in usum hominum, ex ipsa ordinatione divina, dicitur enim Gen. I, ecce, dedi vobis
omnem herbam et universa ligna, ut sint vobis in escam et cunctis animantibus.
Et Gen. IX dicitur, omne quod movetur et vivit, erit vobis in cibum.
RA1
Ad primum ergo dicendum quod ex ordinatione divina conservatur vita animalium et plantarum non propter
seipsam, sed propter hominem.
Unde ut Augustinus dicit, in I de CIV. Dei, iustissima ordinatione creatoris et vita et mors eorum nostris usibus
subditur.
RA2
Ad secundum dicendum quod animalia bruta et plantae non habent vitam rationalem, per quam a seipsis agantur,
sed semper aguntur quasi ab alio, naturali quodam impulsu. Et hoc est signum quod sunt naturaliter serva, et
aliorum usibus accommodata.
RA3
Ad tertium dicendum quod ille qui occidit bovem alterius peccat quidem, non quia occidit bovem, sed quia
damnificat hominem in re sua. Unde non continetur sub peccato homicidii, sed sub peccato furti vel rapinae.
|a2 Articulus 2
AG1
Ad secundum sic proceditur. Videtur quod non sit licitum occidere homines peccatores. Dominus enim, Matth.
XIII, in parabola, prohibuit extirpare zizania, qui sunt filii nequam, ut ibidem dicitur.
Sed omne quod est prohibitum a Deo est peccatum. Ergo occidere peccatorem est peccatum.
AG2
Praeterea, iustitia humana conformatur iustitiae divinae.
Sed secundum divinam iustitiam peccatores ad poenitentiam reservantur, secundum illud Ezech. XVIII, nolo
mortem peccatoris, sed ut convertatur et vivat.
Ergo videtur esse omnino iniustum quod peccatores occidantur.
AG3
1491

