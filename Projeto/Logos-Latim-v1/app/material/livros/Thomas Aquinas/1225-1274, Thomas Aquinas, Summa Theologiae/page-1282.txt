Sed contra est quod Augustinus dicit, super illud Ioan. XV, hoc est praeceptum meum, ut diligatis invicem, de
fide nobis quam multa mandata sunt; quam multa de spe.
Ergo de spe convenit aliqua praecepta dari.
CO
Respondeo dicendum quod praeceptorum quae in sacra Scriptura inveniuntur quaedam sunt de substantia legis;
quaedam vero sunt praeambula ad legem. Praeambula quidem sunt ad legem illa quibus non existentibus lex
locum habere non potest. Huiusmodi autem sunt praecepta de actu fidei et de actu spei, quia per actum fidei
mens hominis inclinatur ut recognoscat auctorem legis talem cui se subdere debeat; per spem vero praemii homo
inducitur ad observantiam praeceptorum.
Praecepta vero de substantia legis sunt quae homini iam subiecto et ad obediendum parato imponuntur,
pertinentia ad rectitudinem vitae. Et ideo huiusmodi praecepta statim in ipsa legis latione proponuntur per
modum praeceptorum.
Spei vero et fidei praecepta non erant proponenda per modum praeceptorum, quia nisi homo iam crederet et
speraret, frustra ei lex proponeretur. Sed sicut praeceptum fidei proponendum fuit per modum denuntiationis vel
commemorationis, ut supra dictum est; ita etiam praeceptum spei in prima legis latione proponendum fuit per
modum promissionis, qui enim obedientibus praemia promittit, ex hoc ipso incitat ad spem.
Unde omnia promissa quae in lege continentur sunt spei excitativa.
Sed quia, lege iam posita, pertinet ad sapientes viros ut non solum inducant homines ad observantiam
praeceptorum, sed etiam multo magis ad conservandum legis fundamentum; ideo post primam legis lationem in
sacra Scriptura multipliciter inducuntur homines ad sperandum, etiam per modum admonitionis vel praecepti, et
non solum per modum promissionis, sicut in lege, sicut patet in psalm., sperate in eo omnes congregationes
populi, et in multis aliis Scripturae locis.
RA1
Ad primum ergo dicendum quod natura sufficienter inclinat ad sperandum bonum naturae humanae
proportionatum. Sed ad sperandum supernaturale bonum oportuit hominem induci auctoritate legis divinae,
partim quidem promissis, partim autem admonitionibus vel praeceptis. Et tamen ad ea etiam ad quae naturalis
ratio inclinat, sicut sunt actus virtutum Moralium, necessarium fuit praecepta legis divinae dari, propter maiorem
firmitatem; et praecipue quia naturalis ratio hominis obtenebrata erat per concupiscentias peccati.
RA2
Ad secundum dicendum quod praecepta Decalogi pertinent ad primam legis lationem. Et ideo inter praecepta
Decalogi non fuit dandum praeceptum aliquod de spe, sed suffecit per aliquas promissiones positas inducere ad
spem, ut patet in primo et quarto praecepto.
RA3
Ad tertium dicendum quod in illis ad quorum observationem homo tenetur ex ratione debiti, sufficit praeceptum
affirmativum dari de eo quod faciendum est, in quibus prohibitiones eorum quae sunt vitanda intelliguntur.
Sicut datur praeceptum de honoratione parentum, non autem prohibetur quod parentes dehonorentur, nisi per hoc
quod dehonorantibus poena adhibetur in lege. Et quia debitum est ad humanam salutem ut speret homo de Deo,
fuit ad hoc homo inducendus aliquo praedictorum modorum quasi affirmative, in quo intelligeretur prohibitio
oppositi.
|a2 Articulus 2
AG1
Ad secundum sic proceditur. Videtur quod de timore non fuerit dandum aliquod praeceptum in lege. Timor enim
Dei est de his quae sunt praeambula ad legem, cum sit initium sapientiae.
Sed ea quae sunt praeambula ad legem non cadunt sub praeceptis legis. Ergo de timore non est dandum aliquod
praeceptum legis.
AG2
Praeterea, posita causa ponitur effectus. Sed amor est causa timoris, omnis enim timor ex aliquo amore procedit,
ut Augustinus dicit, in libro octoginta trium quaest.. Ergo, posito praecepto de amore, superfluum fuisset
praecipere timorem.
AG3
Praeterea, timori aliquo modo opponitur praesumptio. Sed nulla prohibitio invenitur in lege de praesumptione
data. Ergo videtur quod nec de timore aliquod praeceptum dari debuerit.
SC
Sed contra est quod dicitur Deut. X, et nunc, Israel, quid Dominus Deus tuus petit a te, nisi ut timeas Dominum
Deum tuum? sed illud a nobis requirit quod nobis praecipit observandum.
Ergo sub praecepto cadit quod aliquis timeat Deum.
CO
Respondeo dicendum quod duplex est timor, scilicet servilis et filialis. Sicut autem aliquis inducitur ad
observantiam praeceptorum legis per spem praemiorum, ita etiam inducitur ad legis observantiam per timorem
1282

