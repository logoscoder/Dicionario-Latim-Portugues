RA1
Ad primum ergo dicendum quod illi qui peccant, avertuntur ab eo in quo vere invenitur ratio ultimi finis, non
autem ab ipsa ultimi finis intentione, quam quaerunt falso in aliis rebus.
RA2
Ad secundum dicendum quod diversa studia vivendi contingunt in hominibus propter diversas res in quibus
quaeritur ratio summi boni.
RA3
Ad tertium dicendum quod, etsi actiones sint singularium, tamen primum principium agendi in eis est natura,
quae tendit ad unum, ut dictum est.
|a8 Articulus 8
AG1
Ad octavum sic proceditur. Videtur quod in ultimo fine hominis etiam omnia alia conveniant. Finis enim
respondet principio. Sed illud quod est principium hominum, scilicet Deus, est etiam principium omnium
aliorum.
Ergo in ultimo fine hominis omnia alia communicant.
AG2
Praeterea, dionysius dicit, in libro de div. Nom., quod Deus convertit omnia ad seipsum, tanquam ad ultimum
finem.
Sed ipse est etiam ultimus finis hominis, quia solo ipso fruendum est, ut Augustinus dicit.
Ergo in fine ultimo hominis etiam alia conveniunt.
AG3
Praeterea, finis ultimus hominis est obiectum voluntatis. Sed obiectum voluntatis est bonum universale, quod est
finis omnium.
Ergo necesse est quod in ultimo fine hominis omnia conveniant.
SC
Sed contra est quod ultimus finis hominum est beatitudo; quam omnes appetunt, ut Augustinus dicit.
Sed non cadit in animalia rationis expertia ut beata sint, sicut Augustinus dicit in libro octoginta trium quaest..
Non ergo in ultimo fine hominis alia conveniunt.
CO
Respondeo dicendum quod, sicut Philosophus dicit in II physic. Et in V metaphys., finis dupliciter dicitur,
scilicet cuius, et quo, idest ipsa res in qua ratio boni invenitur, et usus sive adeptio illius rei.
Sicut si dicamus quod motus corporis gravis finis est vel locus inferior ut res, vel hoc quod est esse in loco
inferiori, ut usus, et finis avari est vel pecunia ut res, vel possessio pecuniae ut usus. Si ergo loquamur de ultimo
fine hominis quantum ad ipsam rem quae est finis, sic in ultimo fine hominis omnia alia conveniunt, quia Deus
est ultimus finis hominis et omnium aliarum rerum. Si autem loquamur de ultimo fine hominis quantum ad
consecutionem finis, sic in hoc fine hominis non communicant creaturae irrationales. Nam homo et aliae
rationales creaturae consequuntur ultimum finem cognoscendo et amando Deum, quod non competit aliis
creaturis, quae adipiscuntur ultimum finem inquantum participant aliquam similitudinem Dei, secundum quod
sunt, vel vivunt, vel etiam cognoscunt.
RA
Et per hoc patet responsio ad obiecta.
|q2 Quaestio 2
|a0 Prologus
Deinde considerandum est de beatitudine, nam beatitudo nominat adeptionem ultimi finis.
Primo quidem, in quibus sit; secundo, quid sit; tertio, qualiter eam consequi possimus. Circa primum quaeruntur
octo. Primo, utrum beatitudo consistat in divitiis. Secundo, utrum in honoribus. Tertio, utrum in fama, sive in
gloria. Quarto, utrum in potestate. Quinto, utrum in aliquo corporis bono. Sexto, utrum in voluptate. Septimo,
utrum in aliquo bono animae. Octavo, utrum in aliquo bono creato.
|a1 Articulus 1
AG1
Ad primum sic proceditur. Videtur quod beatitudo hominis in divitiis consistat. Cum enim beatitudo sit ultimus
finis hominis, in eo consistit quod maxime in hominis affectu dominatur.
Huiusmodi autem sunt divitiae, dicitur enim Eccle. X, pecuniae obediunt omnia.
Ergo in divitiis beatitudo hominis consistit.
AG2
Praeterea, secundum boetium, in III de consol., beatitudo est status omnium bonorum aggregatione perfectus.
595

