AG1
Ad quartum sic proceditur. Videtur quod caritas augeri non possit.
Nihil enim augetur nisi quantum. Duplex autem est quantitas, scilicet dimensiva, et virtualis. Quarum prima
caritati non convenit, cum sit quaedam spiritualis perfectio. Virtualis autem quantitas attenditur secundum
obiecta, secundum quae caritas non crescit, quia minima caritas diligit omnia quae sunt ex caritate diligenda.
Ergo caritas non augetur.
AG2
Praeterea, illud quod est in termino non recipit augmentum.
Sed caritas est in termino, quasi maxima virtutum existens et summus amor optimi boni.
Ergo caritas augeri non potest.
AG3
Praeterea, augmentum quidam motus est. Ergo quod augetur movetur.
Quod ergo augetur essentialiter movetur essentialiter. Sed non movetur essentialiter nisi quod corrumpitur vel
generatur. Ergo caritas non potest augeri essentialiter, nisi forte de novo generetur vel corrumpatur, quod est
inconveniens.
SC
Sed contra est quod Augustinus dicit, super Ioan., quod caritas meretur augeri, ut aucta mereatur et perfici.
CO
Respondeo dicendum quod caritas viae potest augeri. Ex hoc enim dicimur esse viatores quod in Deum
tendimus, qui est ultimus finis nostrae beatitudinis. In hac autem via tanto magis procedimus quanto Deo magis
propinquamus, cui non appropinquatur passibus corporis, sed affectibus mentis. Hanc autem propinquitatem
facit caritas, quia per ipsam mens Deo unitur.
Et ideo de ratione caritatis viae est ut possit augeri, si enim non posset augeri, iam cessaret viae processus.
Et ideo apostolus caritatem viam nominat, dicens I ad Cor. XII, adhuc excellentiorem viam vobis demonstro.
RA1
Ad primum ergo dicendum quod caritati non convenit quantitas dimensiva, sed solum quantitas virtualis. Quae
non solum attenditur secundum numerum obiectorum, ut scilicet plura vel pauciora diligantur, sed etiam
secundum intensionem actus, ut magis vel minus aliquid diligatur.
Et hoc modo virtualis quantitas caritatis augetur.
RA2
Ad secundum dicendum quod caritas est in summo ex parte obiecti, inquantum scilicet eius obiectum est
summum bonum, et ex hoc sequitur quod ipsa sit excellentior aliis virtutibus.
Sed non est omnis caritas in summo quantum ad intensionem actus.
RA3
Ad tertium dicendum quod quidam dixerunt caritatem non augeri secundum suam essentiam, sed solum
secundum radicationem in subiecto, vel secundum fervorem.
Sed hi propriam vocem ignoraverunt. Cum enim sit accidens, eius esse est inesse, unde nihil est aliud ipsam
secundum essentiam augeri quam eam magis inesse subiecto, quod est eam magis radicari in subiecto. Similiter
etiam ipsa essentialiter est virtus ordinata ad actum, unde idem est ipsam augeri secundum essentiam et ipsam
habere efficaciam ad producendum ferventioris dilectionis actum. Augetur ergo essentialiter non quidem ita
quod esse incipiat vel esse desinat in subiecto, sicut obiectio procedit, sed ita quod magis in subiecto esse
incipiat.
|a5 Articulus 5
AG1
Ad quintum sic proceditur. Videtur quod caritas augeatur per additionem. Sicut enim est augmentum secundum
quantitatem corporalem, ita secundum quantitatem virtualem. Sed augmentum quantitatis corporalis fit per
additionem, dicit enim Philosophus, in I de Gen., quod augmentum est praeexistenti magnitudini additamentum.
Ergo etiam augmentum caritatis, quod est secundum virtualem quantitatem, erit per additionem.
AG2
Praeterea, caritas in anima est quoddam spirituale lumen, secundum illud I Ioan. II, qui diligit fratrem suum in
lumine manet.
Sed lumen crescit in aere per additionem, sicut in domo lumen crescit alia candela superaccensa.
Ergo etiam caritas crescit in anima per additionem.
AG3
Praeterea, augere caritatem ad Deum pertinet, sicut et ipsam creare, secundum illud II ad Cor. IX, augebit
incrementa frugum iustitiae vestrae.
Sed Deus primo infundendo caritatem aliquid facit in anima quod ibi prius non erat. Ergo etiam augendo
caritatem aliquid ibi facit quod prius non erat.
Ergo caritas augetur per additionem.
1293

