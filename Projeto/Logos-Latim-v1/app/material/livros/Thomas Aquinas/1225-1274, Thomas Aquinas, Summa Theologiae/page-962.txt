Praeterea, actus ex habitu procedentes sunt similes actibus ex quibus habitus generantur, ut dicitur in II ethic..
Sed actus praecedentes habitum vitiosum non sunt ex certa malitia.
Ergo etiam peccata quae sunt ex habitu, non sunt ex certa malitia.
AG3
Praeterea, in his quae aliquis ex certa malitia committit, gaudet postquam commisit, secundum illud Prov. II, qui
laetantur cum male fecerint et exultant in rebus pessimis.
Et hoc ideo, quia unicuique est delectabile cum consequitur id quod intendit, et qui operatur quod est ei
quodammodo connaturale secundum habitum. Sed illi qui peccant ex habitu, post peccatum commissum dolent,
poenitudine enim replentur pravi, idest habentes habitum vitiosum, ut dicitur in IX ethic..
Ergo peccata quae sunt ex habitu, non sunt ex certa malitia.
SC
Sed contra, peccatum ex certa malitia dicitur esse quod est ex electione mali. Sed unicuique est eligibile id ad
quod inclinatur per proprium habitum; ut dicitur in VI ethic. De habitu virtuoso.
Ergo peccatum quod est ex habitu, est ex certa malitia.
CO
Respondeo dicendum quod non est idem peccare habentem habitum, et peccare ex habitu. Uti enim habitu non
est necessarium, sed subiacet voluntati habentis, unde et habitus definitur esse quo quis utitur cum voluerit. Et
ideo sicut potest contingere quod aliquis habens habitum vitiosum, prorumpat in actum virtutis, eo quod ratio
non totaliter corrumpitur per malum habitum, sed aliquid eius integrum manet, ex quo provenit quod peccator
aliqua operatur de genere bonorum; ita etiam potest contingere quod aliquis habens habitum, interdum non ex
habitu operetur, sed ex passione insurgente, vel etiam ex ignorantia. Sed quandocumque utitur habitu vitioso,
necesse est quod ex certa malitia peccet. Quia unicuique habenti habitum, est per se diligibile id quod est ei
conveniens secundum proprium habitum, quia fit ei quodammodo connaturale, secundum quod consuetudo et
habitus vertitur in naturam. Hoc autem quod est alicui conveniens secundum habitum vitiosum, est id quod
excludit bonum spirituale.
Ex quo sequitur quod homo eligat malum spirituale, ut adipiscatur bonum quod est ei secundum habitum
conveniens.
Et hoc est ex certa malitia peccare. Unde manifestum est quod quicumque peccat ex habitu, peccet ex certa
malitia.
RA1
Ad primum ergo dicendum quod peccata venialia non excludunt bonum spirituale, quod est gratia Dei vel
caritas. Unde non dicuntur mala simpliciter, sed secundum quid. Et propter hoc nec habitus ipsorum possunt dici
simpliciter mali, sed solum secundum quid.
RA2
Ad secundum dicendum quod actus qui procedunt ex habitibus, sunt similes secundum speciem actibus ex
quibus habitus generantur, differunt tamen ab eis sicut perfectum ab imperfecto. Et talis est differentia peccati
quod committitur ex certa malitia, ad peccatum quod committitur ex aliqua passione.
RA3
Ad tertium dicendum quod ille qui peccat ex habitu, semper gaudet de hoc quod ex habitu operatur, quandiu
habitu utitur. Sed quia potest habitu non uti, sed per rationem, quae non est totaliter corrupta, aliquid aliud
meditari; potest contingere quod, non utens habitu, doleat de hoc quod per habitum commisit. Plerumque tamen
tales poenitent de peccato, non quia eis peccatum secundum se displiceat; sed propter aliquod incommodum
quod ex peccato incurrunt.
|a3 Articulus 3
AG1
Ad tertium sic proceditur. Videtur quod quicumque peccat ex certa malitia, peccet ex habitu.
Dicit enim Philosophus, in V ethic., quod non est cuiuslibet iniusta facere qualiter iniustus facit, scilicet ex
electione, sed solum habentis habitum.
Sed peccare ex certa malitia est peccare ex electione mali, ut dictum est.
Ergo peccare ex certa malitia non est nisi habentis habitum.
AG2
Praeterea, Origenes dicit, in I peri archon, quod non ad subitum quis evacuatur aut deficit, sed paulatim per
partes defluere necesse est.
Sed maximus defluxus esse videtur ut aliquis ex certa malitia peccet. Ergo non statim a principio, sed per
multam consuetudinem, ex qua habitus generari potest, aliquis ad hoc devenit ut ex certa malitia peccet.
AG3
Praeterea, quandocumque aliquis ex certa malitia peccat, oportet quod ipsa voluntas de se inclinetur ad malum
quod eligit. Sed ex natura potentiae non inclinatur homo ad malum, sed magis ad bonum. Ergo oportet, si eligit
malum, quod hoc sit ex aliquo supervenienti, quod est passio vel habitus.
962

