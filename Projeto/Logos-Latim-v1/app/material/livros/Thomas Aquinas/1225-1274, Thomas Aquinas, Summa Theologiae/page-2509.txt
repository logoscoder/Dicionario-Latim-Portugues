RA1
Ad primum ergo dicendum quod ex hac ratione videntur fuisse decepti illi qui praedictam positionem posuerunt.
Unde intelligendum est quod, facta consecratione panis, est quidem corpus Christi ibi ex VI sacramenti, et
sanguis ex reali concomitantia; sed postmodum, post consecrationem vini, fit ibi e converso sanguis Christi ex
VI sacramenti, corpus autem Christi ex reali concomitantia; ita quod totus Christus est sub utraque specie, sicut
supra dictum est.
RA2
Ad secundum dicendum quod hoc sacramentum est unum perfectione, sicut supra dictum est, inquantum scilicet
constituitur ex duobus, scilicet ex cibo et potu, quorum utrumque per se habet suam perfectionem. Sed tres
immersiones baptismi ordinantur ad unum simplicem effectum. Et ideo non est simile.
RA3
Ad tertium dicendum quod diversa verba quae sunt in forma consecrationis panis, constituunt veritatem unius
locutionis, non autem verba diversarum formarum. Et ideo non est simile.
|q79 Quaestio 79
|a0 Prologus
Deinde considerandum est de effectibus huius sacramenti.
Et circa hoc quaeruntur octo. Primo, utrum hoc sacramentum conferat gratiam. Secundo, utrum effectus huius
sacramenti sit adeptio gloriae. Tertio, utrum effectus huius sacramenti sit remissio peccati mortalis. Quarto,
utrum per hoc sacramentum remittatur peccatum veniale. Quinto, utrum per hoc sacramentum tota poena peccati
remittatur. Sexto, utrum hoc sacramentum hominem praeservet a peccatis futuris. Septimo, utrum hoc
sacramentum prosit aliis quam sumentibus.
Octavo, de impedimentis effectus huius sacramenti.
|a1 Articulus 1
AG1
Ad primum sic proceditur. Videtur quod per hoc sacramentum non conferatur gratia. Hoc enim sacramentum est
nutrimentum spirituale. Nutrimentum autem non datur nisi viventi.
Cum ergo vita spiritualis sit per gratiam, non competit hoc sacramentum nisi iam habenti gratiam. Non ergo per
hoc sacramentum confertur gratia ut primo habeatur. Similiter etiam nec ad hoc quod augeatur, quia augmentum
spirituale pertinet ad sacramentum confirmationis, ut dictum est.
Non ergo per hoc sacramentum gratia confertur.
AG2
Praeterea, hoc sacramentum assumitur ut quaedam spiritualis refectio. Sed refectio spiritualis magis videtur
pertinere ad usum gratiae quam ad gratiae consecutionem. Ergo videtur quod per hoc sacramentum gratia non
conferatur.
AG3
Praeterea, sicut supra dictum est, in hoc sacramento corpus Christi offertur pro salute corporis, sanguis autem pro
salute animae.
Sed corpus non est subiectum gratiae, sed anima, ut in secunda parte habitum est.
Ergo ad minus quantum ad corpus per hoc sacramentum gratia non confertur.
SC
Sed contra est quod Dominus dicit, Ioan. VI, panis quem ego dabo, caro mea est pro mundi vita.
Sed vita spiritualis est per gratiam.
Ergo per hoc sacramentum gratia confertur.
CO
Respondeo dicendum quod effectus huius sacramenti debet considerari, primo quidem et principaliter, ex eo
quod in hoc sacramento continetur, quod est Christus. Qui sicut, in mundum visibiliter veniens, contulit mundo
vitam gratiae, secundum illud Ioan. I, gratia et veritas per Iesum Christum facta est; ita, in hominem
sacramentaliter veniens, vitam gratiae operatur, secundum illud Ioan. VI, qui manducat me, vivit propter me.
Unde et Cyrillus dicit, vivificativum Dei verbum, uniens seipsum propriae carni, fecit ipsam vivificativam.
Decebat ergo eum nostris quodammodo uniri corporibus per sacram eius carnem et pretiosum sanguinem, quae
accipimus in benedictione vivificativa in pane et vino.
Secundo consideratur ex eo quod per hoc sacramentum repraesentatur, quod est passio Christi, sicut supra
dictum est.
Et ideo effectum quem passio Christi fecit in mundo, hoc sacramentum facit in homine.
Unde super illud Ioan. XIX, continuo exivit sanguis et aqua, dicit chrysostomus, quia hinc suscipiunt principium
sacra mysteria, cum accesseris ad tremendum calicem, vel ab ipsa bibiturus Christi costa, ita accedas.

2509

