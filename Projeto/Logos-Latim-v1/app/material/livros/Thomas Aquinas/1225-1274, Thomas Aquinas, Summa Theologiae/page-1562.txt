Ergo devotio non est specialis actus.
AG2
Praeterea, nullus specialis actus invenitur in diversis generibus actuum. Sed devotio invenitur in diversis
generibus actuum, scilicet in actibus corporalibus et etiam in spiritualibus, dicitur enim aliquis et devote meditari
et devote genu flectere.
Ergo devotio non est specialis actus.
AG3
Praeterea, omnis actus specialis aut est appetitivae aut cognoscitivae virtutis. Sed devotio neutri earum
appropriatur, ut patet discurrenti per singulas species actuum utriusque partis, quae supra enumeratae sunt.
Ergo devotio non est specialis actus.
SC
Sed contra est quod actibus meremur, ut supra habitum est.
Sed devotio habet specialem rationem merendi.
Ergo devotio est specialis actus.
CO
Respondeo dicendum quod devotio dicitur a devovendo, unde devoti dicuntur qui seipsos quodammodo Deo
devovent, ut ei se totaliter subdant. Propter quod et olim apud gentiles devoti dicebantur qui seipsos idolis
devovebant in mortem pro sui salute exercitus, sicut de duobus deciis titus Livius narrat.
Unde devotio nihil aliud esse videtur quam voluntas quaedam prompte tradendi se ad ea quae pertinent ad Dei
famulatum.
Unde Exod. XXXV dicitur quod multitudo filiorum Israel obtulit mente promptissima atque devota primitias
Domino.
Manifestum est autem quod voluntas prompte faciendi quod ad Dei servitium pertinet est quidam specialis actus.
Unde devotio est specialis actus voluntatis.
RA1
Ad primum ergo dicendum quod movens imponit modum motui mobilis.
Voluntas autem movet alias vires animae ad suos actus, et voluntas secundum quod est finis, movet seipsam ad
ea quae sunt ad finem, ut supra habitum est.
Et ideo, cum devotio sit actus voluntatis hominis offerentis seipsum Deo ad ei serviendum, qui est ultimus finis,
consequens est quod devotio imponat modum humanis actibus, sive sint ipsius voluntatis circa ea quae sunt ad
finem, sive etiam sint aliarum potentiarum quae a voluntate moventur.
RA2
Ad secundum dicendum quod devotio invenitur in diversis generibus actuum non sicut species illorum generum,
sed sicut motio moventis invenitur virtute in motibus mobilium.
RA3
Ad tertium dicendum quod devotio est actus appetitivae partis animae, et est quidam motus voluntatis, ut dictum
est.
|a2 Articulus 2
AG1
Ad secundum sic proceditur. Videtur quod devotio non sit actus religionis. Devotio enim, ut dictum est, ad hoc
pertinet quod aliquis Deo se tradat. Sed hoc maxime fit per caritatem, quia, ut dionysius dicit, IV cap. De div.
Nom., divinus amor extasim facit, non sinens amantes sui ipsorum esse, sed eorum quae amant.
Ergo devotio magis est actus caritatis quam religionis.
AG2
Praeterea, caritas praecedit religionem. Devotio autem videtur praecedere caritatem, quia caritas in Scripturis
significatur per ignem, devotio vero per pinguedinem, quae est ignis materia.
Ergo devotio non est actus religionis.
AG3
Praeterea, per religionem homo ordinatur solum ad Deum, ut dictum est.
Sed devotio etiam habetur ad homines, dicuntur enim aliqui esse devoti aliquibus sanctis viris; et etiam subditi
dicuntur esse devoti dominis suis, sicut leo Papa dicit quod Iudaei, quasi devoti Romanis legibus, dixerunt, non
habemus regem nisi caesarem.
Ergo devotio non est actus religionis.
SC
Sed contra est quod devotio dicitur a devovendo, sed votum est actus religionis. Ergo et devotio.
CO
Respondeo dicendum quod ad eandem virtutem pertinet velle facere aliquid, et promptam voluntatem habere ad
illud faciendum, quia utriusque actus est idem obiectum.
Propter quod Philosophus dicit, in V ethic., iustitia est qua volunt homines et operantur iusta.
1562

