per fidei virtutem assequitur. Similiter etiam loqui variis linguis, et interpretari sermones, habent speciales
quasdam rationes movendi ad fidem, et ideo ponuntur speciales gratiae gratis datae.
RA4
Ad quartum dicendum quod sapientia et scientia non computantur inter gratias gratis datas secundum quod
enumerantur inter dona spiritus sancti, prout scilicet mens hominis est bene mobilis per spiritum sanctum ad ea
quae sunt sapientiae vel scientiae, sic enim sunt dona spiritus sancti, ut supra dictum est.
Sed computantur inter gratias gratis datas secundum quod important quandam abundantiam scientiae et
sapientiae, ut homo possit non solum in seipso recte sapere de divinis, sed etiam alios instruere et contradicentes
revincere. Et ideo inter gratias gratis datas signanter ponitur sermo sapientiae, et sermo scientiae, quia ut
Augustinus dicit, XIV de Trin., aliud est scire tantummodo quid homo credere debeat propter adipiscendam
vitam beatam; aliud, scire quemadmodum hoc ipsum et piis opituletur, et contra impios defendatur.
|a5 Articulus 5
AG1
Ad quintum sic proceditur. Videtur quod gratia gratis data sit dignior quam gratia gratum faciens.
Bonum enim gentis est melius quam bonum unius; ut Philosophus dicit, in I ethic..
Sed gratia gratum faciens ordinatur solum ad bonum unius hominis, gratia autem gratis data ordinatur ad bonum
commune totius ecclesiae, ut supra dictum est.
Ergo gratia gratis data est dignior quam gratia gratum faciens.
AG2
Praeterea, maioris virtutis est quod aliquid possit agere in aliud, quam quod solum in seipso perficiatur, sicut
maior est claritas corporis quod potest etiam alia corpora illuminare, quam eius quod ita in se lucet quod alia
illuminare non potest.
Propter quod etiam Philosophus dicit, in V ethic., quod iustitia est praeclarissima virtutum, per quam homo recte
se habet etiam ad alios. Sed per gratiam gratum facientem homo perficitur in seipso, per gratiam autem gratis
datam homo operatur ad perfectionem aliorum. Ergo gratia gratis data est dignior quam gratia gratum faciens.
AG3
Praeterea, id quod est proprium meliorum, dignius est quam id quod est commune omnium, sicut ratiocinari,
quod est proprium hominis, dignius est quam sentire, quod est commune omnibus animalibus. Sed gratia gratum
faciens est communis omnibus membris ecclesiae, gratia autem gratis data est proprium donum digniorum
membrorum ecclesiae.
Ergo gratia gratis data est dignior quam gratia gratum faciens.
SC
Sed contra est quod apostolus, I ad Cor. XII, enumeratis gratiis gratis datis, subdit, adhuc excellentiorem viam
vobis demonstro, et sicut per subsequentia patet, loquitur de caritate, quae pertinet ad gratiam gratum facientem.
Ergo gratia gratum faciens excellentior est quam gratia gratis data.
CO
Respondeo dicendum quod unaquaeque virtus tanto excellentior est, quanto ad altius bonum ordinatur. Semper
autem finis potior est his quae sunt ad finem. Gratia autem gratum faciens ordinat hominem immediate ad
coniunctionem ultimi finis.
Gratiae autem gratis datae ordinant hominem ad quaedam praeparatoria finis ultimi, sicut per prophetiam et
miracula et alia huiusmodi homines inducuntur ad hoc quod ultimo fini coniungantur. Et ideo gratia gratum
faciens est multo excellentior quam gratia gratis data.
RA1
Ad primum ergo dicendum quod, sicut Philosophus dicit, in XII metaphys., bonum multitudinis, sicut exercitus,
est duplex. Unum quidem quod est in ipsa multitudine, puta ordo exercitus. Aliud autem quod est separatum a
multitudine, sicut bonum ducis, et hoc melius est, quia ad hoc etiam illud aliud ordinatur. Gratia autem gratis
data ordinatur ad bonum commune ecclesiae quod est ordo ecclesiasticus, sed gratia gratum faciens ordinatur ad
bonum commune separatum, quod est ipse Deus.
Et ideo gratia gratum faciens est nobilior.
RA2
Ad secundum dicendum quod, si gratia gratis data posset hoc agere in altero quod homo per gratiam gratum
facientem consequitur, sequeretur quod gratia gratis data esset nobilior, sicut excellentior est claritas solis
illuminantis quam corporis illuminati. Sed per gratiam gratis datam homo non potest causare in alio
coniunctionem ad Deum, quam ipse habet per gratiam gratum facientem; sed causat quasdam dispositiones ad
hoc. Et ideo non oportet quod gratia gratis data sit excellentior, sicut nec in igne calor manifestativus speciei
eius, per quam agit ad inducendum calorem in alia, est nobilior quam forma substantialis ipsius.
RA3

1157

