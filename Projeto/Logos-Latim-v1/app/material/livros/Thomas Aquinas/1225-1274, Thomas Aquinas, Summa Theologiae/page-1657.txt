ex debito suscepti officii debet impendere, sed intelligeretur vendere ipsum spiritualis gratiae usum. Et propter
hoc, non licet pro quacumque dispensatione aliquid accipere; neque etiam pro hoc quod suas vices committant;
neque etiam pro hoc quod suos subditos corrigant, vel a corrigendo desistant. Licet tamen eis accipere
procurationes quando subditos visitant, non quasi pretium correctionis, sed quasi debitum stipendium. Ille autem
qui habet scientiam, non suscipit tamen hoc officium ex quo obligetur aliis usum scientiae impendere. Et ideo
licite potest pretium suae doctrinae vel consilii accipere, non quasi veritatem aut scientiam vendens sed quasi
operas suas locans. Si autem ex officio ad hoc teneretur, intelligeretur ipsam veritatem vendere, unde graviter
peccaret. Sicut patet in illis qui instituuntur in aliquibus ecclesiis ad docendum clericos ecclesiae et alios
pauperes, pro quo ab ecclesia beneficium recipiunt, a quibus non licet eis aliquid recipere, nec ad hoc quod
doceant, nec ad hoc quod aliqua festa faciant vel praetermittant.
RA4
Ad quartum dicendum quod pro ingressu monasterii non licet aliquid exigere vel accipere quasi pretium. Licet
tamen, si monasterium sit tenue, quod non sufficiat ad tot personas nutriendas, gratis quidem ingressum
monasterii exhibere, sed accipere aliquid pro victu personae quae in monasterio fuerit recipienda, si ad hoc
monasterii non sufficiant opes. Similiter etiam licitum est si propter devotionem quam aliquis ad monasterium
ostendit largas eleemosynas faciendo, facilius in monasterio recipiatur; sicut etiam licitum est e converso
aliquem provocare ad devotionem monasterii per temporalia beneficia, ut ex hoc inclinetur ad monasterii
ingressum; licet non sit licitum ex pacto aliquid dare vel recipere pro ingressu monasterii, ut habetur I, qu. II,
cap. Quam pio.
|a4 Articulus 4
AG1
Ad quartum sic proceditur. Videtur quod licitum sit pecuniam accipere pro his quae sunt spiritualibus annexa.
Omnia enim temporalia videntur esse spiritualibus annexa, quia temporalia sunt propter spiritualia quaerenda. Si
ergo non licet vendere ea quae sunt spiritualibus annexa, nihil temporale vendere licebit.
Quod patet esse falsum.
AG2
Praeterea, nihil videtur magis spiritualibus annexum quam vasa consecrata. Sed ea licet vendere pro redemptione
captivorum, ut Ambrosius dicit.
Ergo licitum est vendere ea quae sunt spiritualibus annexa.
AG3
Praeterea, spiritualibus annexa videntur ius sepulturae, ius patronatus, et ius primogeniturae secundum antiquos
(quia primogeniti, ante legem, sacerdotis officio fungebantur), et etiam ius accipiendi decimas. Sed Abraham
emit ab ephron speluncam duplicem in sepulturam.
Ut habetur Gen. XXIII.
Iacob autem emit ab esau ius primogeniturae, ut habetur Gen. XXV.
Ius etiam patronatus cum re vendita transit, in feudum conceditur. Decimae etiam concessae sunt quibusdam
militibus, et redimi possunt.
Praelati interdum retinent sibi ad tempus fructus praebendarum quas conferunt, cum tamen praebendae sint
spiritualibus annexae.
Ergo licet emere et vendere ea quae sunt spiritualibus annexa.
SC
Sed contra est quod dicit paschalis Papa, et habetur I, qu. III, cap.
Si quis obiecerit, quisquis eorum vendidit alterum sine quo nec alterum provenit, neutrum invenditum
derelinquit. Nullus ergo emat ecclesiam vel praebendam, vel aliquid ecclesiasticum.
CO
Respondeo dicendum quod aliquid potest esse spiritualibus annexum dupliciter. Uno modo, sicut ex spiritualibus
dependens, sicut habere beneficia ecclesiastica dicitur spiritualibus annexum quia non competit nisi habenti
officium clericale. Unde huiusmodi nullo modo possunt esse sine spiritualibus. Et propter hoc, ea nullo modo
vendere licet, quia, eis venditis, intelliguntur etiam spiritualia venditioni subiici. Quaedam autem sunt annexa
spiritualibus inquantum ad spiritualia ordinantur, sicut ius patronatus, quod ordinatur ad praesentandum clericos
ad ecclesiastica beneficia; et vasa sacra, quae ordinantur ad sacramentorum usum. Unde huiusmodi non
praesupponunt spiritualia, sed magis ea ordine temporis praecedunt. Et ideo aliquo modo vendi possunt, non
autem inquantum sunt spiritualibus annexa.
RA1
Ad primum ergo dicendum quod omnia temporalia annectuntur spiritualibus sicut fini. Et ideo ipsa quidem
temporalia vendere licet, sed ordo eorum ad spiritualia sub venditione cadere non debet.
RA2
Ad secundum dicendum quod etiam vasa sacra sunt spiritualibus annexa sicut fini. Et ideo eorum consecratio
vendi non potest, tamen, pro necessitate ecclesiae et pauperum, materia eorum vendi potest; dummodo,
1657

