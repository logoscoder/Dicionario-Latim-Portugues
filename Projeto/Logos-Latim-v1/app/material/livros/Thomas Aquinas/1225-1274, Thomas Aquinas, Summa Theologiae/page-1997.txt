Unde contra quosdam Hieronymus dicit quod quidam non quaerunt eos in ecclesia columnas erigere quos plus
cognoscant ecclesiae prodesse, sed quos vel ipsi amant, vel quorum sunt obsequiis deliniti, vel pro quibus
maiorum quispiam rogaverit, et, ut deteriora taceam, qui ut clerici fierent muneribus impetrarunt.
Hoc autem pertinet ad acceptionem personarum, quae in talibus est grave peccatum.
Unde super illud Iac. II, fratres mei, nolite in personarum acceptione etc., dicit Glossa Augustini, si hanc
distantiam sedendi et standi ad honores ecclesiasticos referamus, non est putandum leve esse peccatum in
personarum acceptione habere fidem Domini gloriae. Quis enim ferat eligi divitem ad sedem honoris ecclesiae,
contempto paupere instructiore et sanctiore? ex parte autem eius qui assumitur, non requiritur quod reputet se
aliis meliorem, hoc enim esset superbum et praesumptuosum, sed sufficit quod nihil in se inveniat per quod
illicitum ei reddatur assumere praelationis officium. Unde licet Petrus interrogatus esset an Dominum plus
ceteris diligeret, in sua responsione non se praetulit ceteris, sed respondit simpliciter quod Christum amaret.
RA1
Ad primum ergo dicendum quod Dominus in Petro sciebat ex suo munere esse idoneitatem etiam quantum ad
alia, ecclesiam gubernandi. Et ideo eum de ampliori dilectione examinavit ad ostendendum quod, ubi alias
invenitur homo idoneus ad ecclesiae regimen, praecipue attendi debet in ipso eminentia divinae dilectionis.
RA2
Ad secundum dicendum quod auctoritas illa est intelligenda quantum ad studium illius qui in dignitate est
constitutus, debet enim ad hoc intendere ut talem se exhibeat ut ceteros et scientia et sanctitate praecellat.
Unde Gregorius dicit, in pastoral., tantum debet actionem populi actio transcendere praesulis, quantum distare
solet a grege vita pastoris.
Non autem sibi imputandum est si ante praelationem excellentior non fuit, ut ex hoc debeat vilissimus reputari.
RA3
Ad tertium dicendum quod, sicut dicitur I ad Cor. XII, divisiones gratiarum et ministrationum et operationum
sunt.
Unde nihil prohibet aliquem esse magis idoneum ad officium regiminis qui tamen non excellit in gratia
sanctitatis. Secus autem est in regimine ordinis naturalis, in quo id quod est superius naturae ordine, ex hoc ipso
habet maiorem idoneitatem ad hoc quod inferiora disponat.
|a4 Articulus 4
AG1
Ad quartum sic proceditur. Videtur quod episcopus non possit licite curam episcopalem deserere, ut ad
religionem se transferat.
Nulli enim de statu perfectiori licet ad minus perfectum statum transire, hoc enim est respicere retro, quod est
damnabile, secundum Domini sententiam dicentis, Luc. IX, nemo mittens manum ad aratrum et aspiciens retro,
aptus est regno Dei.
Sed status episcopalis est perfectior quam status religionis, ut supra habitum est.
Ergo, sicut non licet de statu religionis redire ad saeculum, ita non licet de statu episcopali ad religionem transire.
AG2
Praeterea, ordo gratiae est decentior quam ordo naturae. Sed secundum naturam, non movetur idem ad contraria,
puta, si lapis naturaliter deorsum movetur, non potest naturaliter a deorsum redire in sursum. Sed secundum
ordinem gratiae, licet transire de statu religionis ad statum episcopalem. Ergo non licet e converso de statu
episcopali redire ad statum religionis.
AG3
Praeterea, nihil in operibus gratiae debet esse otiosum. Sed ille qui est semel in episcopum consecratus, perpetuo
retinet spiritualem potestatem conferendi ordines, et alia huiusmodi faciendi quae ad episcopale officium
pertinent, quae quidem potestas otiosa remanere videtur in eo qui curam episcopalem dimittit. Ergo videtur quod
episcopus non possit curam episcopalem dimittere et ad religionem transire.
SC
Sed contra, nullus cogitur ad id quod est secundum se illicitum.
Sed illi qui petunt cessionem a cura episcopali, ad cedendum compelluntur, ut patet extra, de renunt., cap.
Quidam.
Ergo videtur quod deserere curam episcopalem non sit illicitum.
CO
Respondeo dicendum quod perfectio episcopalis status in hoc consistit quod aliquis ex divina dilectione se
obligat ad hoc quod saluti proximorum insistat. Et ideo tandiu obligatur ad hoc quod curam pastoralem retineat,
quandiu potest subditis sibi commissis proficere ad salutem. Quam quidem negligere non debet, neque propter
divinae contemplationis quietem, cum apostolus propter necessitatem subditorum etiam a contemplatione futurae
vitae se differri patienter toleraret; secundum illud philipp. I, ecce, quid eligam ignoro. Coarctor enim e duobus,
desiderium habens dissolvi et esse cum Christo, multo magis melius est; permanere autem in carne est
necessarium propter vos.
1997

