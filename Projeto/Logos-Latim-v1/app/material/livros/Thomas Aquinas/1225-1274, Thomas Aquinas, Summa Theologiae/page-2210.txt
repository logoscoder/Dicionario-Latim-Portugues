AG1
Ad primum sic proceditur. Videtur quod caro Christi non fuerit sumpta ex Adam.
Dicit enim apostolus, I Cor. XV, primus homo de terra, terrenus, secundus homo de caelo, caelestis.
Primus autem homo est Adam, secundus homo est Christus. Ergo Christus non est ex Adam, sed habet ab eo
distinctam originem.
AG2
Praeterea, conceptio Christi debuit esse maxime miraculosa. Sed maius est miraculum formare corpus hominis
ex limo terrae quam ex materia humana, quae de Adam trahitur. Ergo videtur quod non fuit conveniens Christum
ab Adam carnem assumpsisse.
Ergo videtur quod corpus Christi non debuit formari de massa humani generis derivata ab Adam, sed de aliqua
alia materia.
AG3
Praeterea, peccatum in hunc mundum intravit per hominem unum, scilicet Adam, quia omnes in eo gentes
originaliter peccaverunt, ut patet Rom. V.
Sed si corpus Christi fuisset ab Adam sumptum, ipse etiam in Adam originaliter fuisset quando peccavit. Ergo
peccatum originale contraxisset. Quod non decebat Christi puritatem. Non ergo corpus Christi est formatum de
materia sumpta ab Adam.
SC
Sed contra est quod apostolus dicit, ad Heb. II, nusquam Angelos apprehendit, scilicet filius Dei, sed semen
Abrahae apprehendit.
Semen autem Abrahae sumptum est ab Adam. Ergo corpus Christi fuit formatum de materia ex Adam sumpta.
CO
Respondeo dicendum quod Christus humanam naturam assumpsit ut eam a corruptione purgaret. Non autem
purgatione indigebat humana natura nisi secundum quod infecta erat per originem vitiatam qua ex Adam
descendebat. Et ideo conveniens fuit ut carnem sumeret ex materia ab Adam derivata, ut ipsa natura per
assumptionem curaretur.
RA1
Ad primum ergo dicendum quod secundus homo, idest Christus, dicitur esse de caelo non quidem quantum ad
materiam corporis, sed vel quantum ad virtutem formativam corporis; vel etiam quantum ad ipsam eius
divinitatem. Secundum autem materiam corpus Christi fuit terrenum, sicut et corpus Adae.
RA2
Ad secundum dicendum quod, sicut supra dictum est, mysterium incarnationis Christi est quiddam miraculosum,
non sicut ordinatum ad confirmationem fidei, sed sicut articulus fidei. Et ideo in mysterio incarnationis non
requiritur quid sit maius miraculum, sicut in miraculis quae fiunt ad confirmationem fidei, sed quid sit divinae
sapientiae convenientius, et magis expediens humanae saluti, quod requiritur in omnibus quae fidei sunt. Vel
potest dici quod in mysterio incarnationis non solum attenditur miraculum ex materia conceptus, sed magis ex
modo conceptionis et partus, quia scilicet virgo concepit et peperit Deum.
RA3
Ad tertium dicendum quod, sicut supra dictum est, corpus Christi fuit in Adam secundum corpulentam
substantiam, quia scilicet ipsa materia corporalis corporis Christi derivata est ab Adam, non autem fuit ibi
secundum seminalem rationem, quia non est concepta ex virili semine. Et ideo non contraxit originale peccatum
sicut et ceteri, qui ab Adam per viam virilis seminis derivantur.
|a2 Articulus 2
AG1
Ad secundum sic proceditur. Videtur quod Christus non sumpserit carnem de semine David. Matthaeus enim,
genealogiam Christi texens, eam ad ioseph perduxit. Ioseph autem non fuit pater Christi, ut supra ostensum est.
Non ergo videtur quod Christus de genere David descenderit.
AG2
Praeterea, Aaron fuit de tribu levi, ut patet Exod. VI, maria autem, mater Christi, cognata dicitur elisabeth, quae
est filia Aaron, ut patet Luc. I.
Cum ergo David de tribu Iuda fuerit, ut patet Matth. I, videtur quod Christus de semine David non descenderit.
AG3
Praeterea, Ierem. XXII dicitur de iechonia, scribe virum istum sterilem, nec enim erit de semine eius vir qui
sedeat super solium David.
Sed de Christo dicitur Isaiae IX, super solium David sedebit.
Ergo Christus non fuit de semine iechoniae. Et per consequens nec de genere David, quia matthaeus a David per
iechoniam seriem generationis perducit.
SC
Sed contra est quod dicitur Rom. I, qui factus est ei ex semine David secundum carnem.
2210

