iam experiuntur ipsum periculum, sentiunt maiorem difficultatem quam aestimaverunt. Et ideo deficiunt. Sed
ratio est discussiva omnium quae afferunt difficultatem negotio. Et ideo fortes, qui ex iudicio rationis
aggrediuntur pericula, in principio videntur remissi, quia non passi, sed cum deliberatione debita aggrediuntur.
Quando autem sunt in ipsis periculis, non experiuntur aliquid improvisum; sed quandoque minora illis quae
praecogitaverunt.
Et ideo magis persistunt. Vel etiam quia propter bonum virtutis pericula aggrediuntur, cuius boni voluntas in eis
perseverat, quantacumque sint pericula. Audaces autem, propter solam aestimationem facientem spem et
excludentem timorem, sicut dictum est.
RA1
Ad primum ergo dicendum quod etiam in audacibus accidit tremor, propter revocationem caloris ab exterioribus
ad interiora, sicut etiam in timentibus. Sed in audacibus revocatur calor ad cor, in timentibus autem, ad inferiora.
RA2
Ad secundum dicendum quod obiectum amoris est simpliciter bonum, unde augmentatum simpliciter augmentat
amorem. Sed obiectum audaciae est compositum ex bono et malo; et motus audaciae in malum, praesupponit
motum spei in bonum. Et ideo si tantum addatur de arduitate ad periculum quod excedat spem, non sequetur
motus audaciae, sed diminuetur. Si tamen sit motus audaciae, quanto maius est periculum, tanto maior audacia
reputatur.
RA3
Ad tertium dicendum quod ex laesione non causatur ira, nisi supposita aliqua spe, ut infra dicetur.
Et ideo si fuerit tantum periculum quod excedat spem victoriae, non sequetur ira.
Sed verum est quod, si ira sequatur, audacia augebitur.
|q46 Quaestio 46
|a0 Prologus
Deinde considerandum est de ira. Et primo, de ira secundum se; secundo, de causa factiva irae, et remedio eius;
tertio, de effectu eius. Circa primum quaeruntur octo. Primo, utrum ira sit passio specialis. Secundo, utrum
obiectum irae sit bonum, an malum.
Tertio, utrum ira sit in concupiscibili. Quarto, utrum ira sit cum ratione. Quinto, utrum ira sit naturalior quam
concupiscentia.
Sexto, utrum ira sit gravior quam odium. Septimo, utrum ira solum sit ad illos ad quos est iustitia.
Octavo, de speciebus irae.
|a1 Articulus 1
AG1
Ad primum sic proceditur. Videtur quod ira non sit passio specialis. Ab ira enim denominatur potentia irascibilis.
Sed huius potentiae non est una tantum passio, sed multae.
Ergo ira non est una passio specialis.
AG2
Praeterea, cuilibet passioni speciali est aliquid contrarium; ut patet inducenti per singula. Sed irae non est aliqua
passio contraria, ut supra dictum est.
Ergo ira non est passio specialis.
AG3
Praeterea, una specialis passio non includit aliam. Sed ira includit multas passiones, est enim cum tristitia, et
cum delectatione, et cum spe, ut patet per Philosophum, in II rhetoric..
SC
Sed contra est quod Damascenus ponit iram specialem passionem.
Et similiter tullius, IV de tusculanis quaest..
CO
Respondeo dicendum quod aliquid dicitur generale dupliciter.
Uno modo, per praedicationem, sicut animal est generale ad omnia animalia. Alio modo, per causam, sicut sol
est causa generalis omnium quae generantur in his inferioribus, secundum dionysium, in IV cap. De div. Nom..
Sicut enim genus continet multas differentias potestate, secundum similitudinem materiae; ita causa agens
continet multos effectus secundum virtutem activam. Contingit autem aliquem effectum ex concursu diversarum
causarum produci, et quia omnis causa aliquo modo in effectu manet, potest etiam dici, tertio modo, quod
effectus ex congregatione multarum causarum productus, habet quandam generalitatem, inquantum continet
multas causas quodammodo in actu. Primo ergo modo, ira non est passio generalis, sed condivisa aliis
passionibus, ut supra dictum est.

796

