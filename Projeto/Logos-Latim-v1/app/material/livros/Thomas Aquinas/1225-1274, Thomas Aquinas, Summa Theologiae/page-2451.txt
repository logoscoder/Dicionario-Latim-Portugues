Unde Rabanus, de institutione clericorum, dicit quod per salivam typicam et sacerdotis tactum sapientia et virtus
divina salutem catechumenis operatur, ut aperiantur eis nares ad recipiendum odorem notitiae Dei, ut aperiantur
aures ad audiendum mandata Dei, ut aperiantur illis sensus in intimo corde ad respondendum.
RA1
Ad primum ergo dicendum quod per ea quae aguntur in exorcismo non tollitur culpa, propter quam homo punitur
post mortem, sed solum tolluntur impedimenta recipiendi remissionem culpae per sacramentum. Unde post
mortem exorcismus non valet sine baptismo.
Praepositinus autem dicit quod pueri exorcizati, si moriantur ante baptismum, minores tenebras patientur.
Sed hoc non videtur verum, quia tenebrae illae sunt carentia divinae visionis, quae non recipit magis et minus.
RA2
Ad secundum dicendum quod de ratione sacramenti est quod perficiat principalem effectum, qui est gratia
remittens culpam, vel supplens aliquem hominis defectum. Quod quidem non fit per ea quae aguntur in
exorcismo, sed solum huiusmodi impedimenta tolluntur. Et ideo non sunt sacramenta, sed sacramentalia
quaedam.
RA3
Ad tertium dicendum quod dispositio sufficiens ad suscipiendam gratiam baptismalem est fides et intentio, vel
propria eius qui baptizatur, si sit adultus, vel ecclesiae, si sit parvulus. Ea vero quae aguntur in exorcismo,
ordinantur ad removendum impedimenta. Et ideo sine eis potest aliquis consequi effectum baptismi. Non tamen
sunt huiusmodi praetermittenda, nisi in necessitatis articulo. Et tunc, cessante periculo, debent suppleri, ut
servetur uniformitas in baptismo. Nec frustra supplentur post baptismum, quia, sicut impeditur effectus baptismi
antequam percipiatur, ita potest impediri postquam fuerit perceptus.
RA4
Ad quartum dicendum quod eorum quae aguntur post baptismum circa baptizatum, aliquid est quod non solum
significat, sed efficit, puta inunctio quae fit in vertice, quae operatur conservationem gratiae baptismalis. Aliquid
autem est quod nihil efficit, sed solum significat, sicut quod datur eis vestis candida, ad significandam novitatem
vitae.
|a4 Articulus 4
AG1
Ad quartum sic proceditur. Videtur quod non sit sacerdotis catechizare et exorcizare baptizandum.
Ad officium enim ministrorum pertinet habere operationem super immundos, ut dionysius, V cap. Eccl. Hier.,
dicit.
Sed catechumeni, qui instruuntur in catechismo, et energumeni, qui purgantur in exorcismo, computantur inter
immundos, ut dionysius ibidem dicit.
Ergo catechizare et exorcizare non pertinet ad officium sacerdotis, sed potius ministrorum.
AG2
Praeterea, catechumeni instruuntur de fide per sacram Scripturam, quae in ecclesia per ministros recitatur, sicut
enim per lectores in ecclesia legitur vetus testamentum, ita etiam per diacones et subdiacones legitur novum. Et
sic ad ministros pertinet catechizare. Similiter etiam et exorcizare, ut videtur, ad ministros pertinet.
Dicit enim Isidorus, in quadam epistola, ad exorcistam pertinet exorcismos memoriter retinere, manusque super
energumenos et catechumenos in exorcismo imponere.
Non ergo pertinet ad officium sacerdotis catechizare et exorcizare.
AG3
Praeterea, catechizare idem est quod docere, et hoc idem est quod perficere. Quod ad officium episcoporum
pertinet, ut dicit dionysius, V cap. Eccl. Hier..
Non ergo pertinet ad officium sacerdotis.
SC
Sed contra est quod Nicolaus Papa dicit, catechismi baptizandorum a sacerdotibus uniuscuiusque ecclesiae fieri
possunt.
Gregorius etiam, super Ezech., dicit, sacerdotes, cum per exorcismi gratiam manum credentibus imponunt, quid
aliud faciunt nisi quod Daemonia eiiciuntur.
CO
Respondeo dicendum quod minister comparatur ad sacerdotem sicut secundarium et instrumentale agens ad
principale, ut indicat ipsum nomen ministri. Agens autem secundarium non agit sine principali agente in
operando. Quanto autem operatio est potior, tanto principale agens indiget potioribus instrumentis.
Potior autem est operatio sacerdotis inquantum confert ipsum sacramentum, quam in praeparatoriis ad
sacramentum. Et ideo supremi ministri, qui dicuntur diacones, cooperantur sacerdoti in ipsa collatione
sacramentorum, dicit enim Isidorus quod ad diaconum pertinet assistere sacerdotibus et ministrare in omnibus
quae aguntur in sacramentis Christi, in baptismo scilicet, in chrismate, patena et calice.

2451

