Et hanc rationem assignat dionysius, ult. Cap. Eccl. Hier..
RA1
Ad primum ergo dicendum quod regeneratio spiritualis, quae fit per baptismum, quodammodo similis est
nativitati carnali, quantum ad hoc quod, sicut pueri in maternis uteris constituti non per seipsos nutrimentum
accipiunt, sed ex nutrimento matris sustentantur, ita etiam pueri non habentes usum rationis, quasi in utero matris
ecclesiae constituti, non per seipsos, sed per actum ecclesiae salutem suscipiunt.
Unde Augustinus dicit, in libro de peccatorum meritis et remiss., mater ecclesia os maternum parvulis praebet, ut
sacris mysteriis imbuantur, quia nondum possunt corde proprio credere ad iustitiam, nec ore proprio confiteri ad
salutem. Si autem propterea recte fideles vocantur quoniam fidem per verba gestantium quodammodo
profitentur, cur etiam non poenitentes habeantur, cum per eorundem verba gestantium diabolo et huic saeculo
abrenuntiare monstrentur? et eadem ratione possunt dici intendentes, non per actum propriae intentionis, cum
ipsi quandoque contranitantur et plorent, sed per actum eorum a quibus offeruntur.
RA2
Ad secundum dicendum quod, sicut Augustinus, scribens bonifacio, dicit, in ecclesia salvatoris parvuli per alios
credunt, sicut ex aliis quae in baptismo remittuntur peccata traxerunt.
Nec impeditur eorum salus si parentes sint infideles, quia, sicut Augustinus dicit, eidem bonifacio scribens,
offeruntur parvuli ad percipiendam spiritualem gratiam, non tam ab eis quorum gestantur manibus (quamvis et
ab ipsis, si et ipsi boni fideles sunt), quam ab universa societate sanctorum atque fidelium. Ab omnibus namque
offerri recte intelliguntur, quibus placet quod offeruntur, et quorum caritate ad communionem sancti spiritus
adiunguntur.
Infidelitas autem propriorum parentum, etiam si eos post baptismum Daemoniorum sacrificiis imbuere conentur,
pueris non nocet.
Quia, ut ibidem Augustinus dicit, puer semel generatus per aliorum voluntatem, deinceps non potest vinculo
alienae iniquitatis obstringi, ubi nulla sua voluntate consentit, secundum illud, Ezech. XVIII, sicut anima patris
mea est, et anima filii, anima quae peccaverit, ipsa morietur. Sed ideo ex Adam traxit quod sacramenti illius
gratia solveretur, quia nondum erat anima separata vivens.
Fides autem unius, immo totius ecclesiae, parvulo prodest per operationem spiritus sancti, qui unit ecclesiam et
bona unius alteri communicat.
RA3
Ad tertium dicendum quod, sicut puer, cum baptizatur, non per seipsum, sed per alios credit; ita non per
seipsum, sed per alios interrogatur, et interrogati confitentur fidem ecclesiae in persona pueri, qui huic fidei
aggregatur per fidei sacramentum.
Conscientiam autem bonam consequitur puer etiam in seipso, non quidem actu, sed habitu, per gratiam
iustificantem.
|a10 Articulus 10
AG1
Ad decimum sic proceditur. Videtur quod pueri Iudaeorum vel aliorum infidelium sint baptizandi, etiam invitis
parentibus.
Magis enim debet homini subveniri contra periculum mortis aeternae quam contra periculum mortis temporalis.
Sed puero in periculo mortis temporalis existenti est subveniendum, etiam si parentes per malitiam
contraniterentur. Ergo multo magis est subveniendum pueris infidelium filiis contra periculum mortis aeternae,
etiam invitis parentibus.
AG2
Praeterea, filii servorum sunt servi, et in potestate dominorum.
Sed Iudaei sunt servi regum et principum, et quicumque etiam alii infideles. Ergo absque omni iniuria possunt
principes Iudaeorum filios, vel aliorum servorum infidelium, facere baptizari.
AG3
Praeterea, quilibet homo est magis Dei, a quo habet animam, quam patris carnalis, a quo habet corpus. Non est
ergo iniustum si pueri infidelium filii parentibus carnalibus auferantur, et Deo per baptismum consecrentur.
SC
Sed contra est quod in decretis, dist. XLV, ex Concilio toletano, sic dicitur, de Iudaeis praecepit sancta synodus
nemini deinceps ad credendum vim inferre, non enim tales inviti salvandi sunt, sed volentes, ut integra sit forma
iustitiae.
CO
Respondeo dicendum quod pueri infidelium filii aut habent usum rationis, aut non habent. Si autem habent, iam,
quantum ad ea quae sunt iuris divini vel naturalis, incipiunt suae potestatis esse. Et ideo propria voluntate, invitis
parentibus, possunt baptismum suscipere, sicut et matrimonium contrahere. Et ideo tales licite moneri possunt et
induci ad suscipiendum baptismum. Si vero nondum habent usum liberi arbitrii, secundum ius naturale sunt sub

2433

