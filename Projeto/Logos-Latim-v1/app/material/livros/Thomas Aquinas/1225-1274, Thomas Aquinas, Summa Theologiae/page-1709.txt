Quandoque tamen, propter aliquod bonum consequens vel propter aliquod malum excludendum, non refugiet
virtuosus eos quibus convivit contristare, ut Philosophus dicit, IV ethic.. Unde et apostolus dicit, II ad Cor. VII,
si contristavi vos in epistola, non me poenitet, et postea, gaudeo, non quia contristati estis, sed quia contristati
estis ad poenitentiam.
Et ideo his qui sunt proni ad peccandum non debemus hilarem vultum ostendere ad eos delectandum, ne
videamur eorum peccato consentire et quodammodo peccandi audaciam ministrare.
Unde dicitur Eccli. VII, filiae tibi sunt, serva corpus illarum, et non ostendas hilarem faciem tuam ad illas.
|a2 Articulus 2
AG1
Ad secundum sic proceditur. Videtur quod huiusmodi amicitia non sit pars iustitiae. Ad iustitiam enim pertinet
reddere debitum alteri. Sed hoc non pertinet ad hanc virtutem, sed solum delectabiliter aliis convivere.
Ergo huiusmodi virtus non est pars iustitiae.
AG2
Praeterea, secundum Philosophum, in IV ethic., huiusmodi virtus consistit circa delectationem vel tristitiam quae
est in convictu.
Sed moderari maximas delectationes pertinet ad temperantiam, ut supra habitum est.
Ergo haec virtus magis est pars temperantiae quam iustitiae.
AG3
Praeterea, aequalia inaequalibus exhibere contra iustitiam est, ut supra habitum est.
Sed sicut Philosophus dicit, in IV ethic., haec virtus similiter ad ignotos et notos, et consuetos et inconsuetos
operatur.
Ergo haec virtus non est pars iustitiae, sed magis ei contrariatur.
SC
Sed contra est quod Macrobius ponit amicitiam partem iustitiae.
CO
Respondeo dicendum quod haec virtus est pars iustitiae, inquantum adiungitur ei sicut principali virtuti.
Convenit enim cum iustitia in hoc quod ad alterum est, sicut et iustitia.
Deficit autem a ratione iustitiae, quia non habet plenam debiti rationem, prout aliquis alteri obligatur vel debito
legali, ad cuius solutionem lex cogit, vel etiam aliquo debito proveniente ex aliquo beneficio suscepto, sed solum
attendit quoddam debitum honestatis, quod magis est ex parte ipsius virtuosi quam ex parte alterius, ut scilicet
faciat alteri quod decet eum facere.
RA1
Ad primum ergo dicendum quod, sicut supra dictum est, quia homo naturaliter est animal sociale, debet ex
quadam honestate veritatis manifestationem aliis hominibus, sine qua societas hominum durare non posset. Sicut
autem non posset vivere homo in societate sine veritate, ita nec sine delectatione, quia sicut Philosophus dicit, in
VIII ethic., nullus potest per diem morari cum tristi, neque cum non delectabili.
Et ideo homo tenetur ex quodam debito naturali honestatis ut homo aliis delectabiliter convivat, nisi propter
aliquam causam necesse sit aliquando alios utiliter contristare.
RA2
Ad secundum dicendum quod ad temperantiam pertinet refrenare delectationes sensibiles. Sed haec virtus
consistit circa delectationes in convictu, quae ex ratione proveniunt, inquantum unus ad alterum decenter se
habet. Et has delectationes non oportet refrenare tanquam noxias.
RA3
Ad tertium dicendum quod verbum illud Philosophi non est intelligendum quod aliquis eodem modo debeat
colloqui et convivere notis et ignotis, quia, ut ipse ibidem subdit, non similiter convenit consuetos et extraneos
curare aut contristare.
Sed in hoc attenditur similitudo, quod ad omnes oportet facere quod decet.
|q115 Quaestio 115
|a0 Prologus
Deinde considerandum est de vitiis oppositis praedictae virtuti.
Et primo, de adulatione; secundo, de litigio. Circa adulationem quaeruntur duo. Primo, utrum adulatio sit
peccatum.
Secundo, utrum sit peccatum mortale.
|a1 Articulus 1
AG1
Ad primum sic proceditur. Videtur quod adulatio non sit peccatum.
1709

