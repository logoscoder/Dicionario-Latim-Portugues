Manet tamen adhuc obligatio voti virtualiter, ita scilicet quod, si eis legitime aliquis praeficeretur, obedire
tenerentur, inquantum tenentur obedire statutis regulae per modum praedictum, et suis superioribus, si quos
habent. Proprium autem nullo modo habere possunt. Non enim hereditatem paternam vindicant quasi propriam,
sed quasi ecclesiae debitam.
Unde ibidem subditur quod, postquam episcopus ordinatur, ad altare ad quod sanctificatur, quod acquirere potuit
restituat.
Testamentum autem nullo modo facere potest, quia sola dispensatio ei committitur rerum ecclesiasticarum, quae
morte finitur, ex qua incipit testamentum valere, ut apostolus dicit, ad Heb. IX.
Si tamen ex concessione Papae testamentum faciat, non intelligitur ex proprio facere testamentum, sed apostolica
auctoritate intelligitur esse ampliata potestas suae dispensationis, ut eius dispensatio possit valere post mortem.
|q186 Quaestio 186
|a0 Prologus
Deinde considerandum est de his quae pertinent ad statum religionis. Circa quod occurrit quadruplex
consideratio, quarum prima est de his in quibus principaliter consistit religionis status; secunda, de his quae
religiosis licite convenire possunt; tertia, de distinctione religionum; quarta, de religionis ingressu.
Circa primum quaeruntur decem. Primo, utrum religiosorum status sit perfectus. Secundo, utrum religiosi
teneantur ad omnia consilia.
Tertio, utrum voluntaria paupertas requiratur ad religionem.
Quarto, utrum requiratur continentia. Quinto, utrum requiratur obedientia. Sexto, utrum requiratur quod haec
cadant sub voto.
Septimo, de sufficientia horum votorum. Octavo, de comparatione eorum ad invicem. Nono, utrum religiosus
semper mortaliter peccet quando transgreditur statutum suae regulae. Decimo, utrum, ceteris paribus, in eodem
genere peccati plus peccet religiosus quam saecularis.
|a1 Articulus 1
AG1
Ad primum sic proceditur. Videtur quod religio non importet statum perfectionis. Illud enim quod est de
necessitate salutis, non videtur ad statum perfectionis pertinere. Sed religio est de necessitate salutis, quia per
eam uni vero Deo religamur, sicut Augustinus dicit in libro de vera relig.; vel religio dicitur ex eo quod Deum
reeligimus, quem amiseramus negligentes, ut Augustinus dicit in X de CIV. Dei.
Ergo videtur quod religio non nominet perfectionis statum.
AG2
Praeterea, religio, secundum tullium, est quae naturae divinae cultum et caeremoniam affert.
Sed afferre Deo cultum et caeremoniam magis videtur pertinere ad ministeria sacrorum ordinum quam ad
diversitatem statuum, ut ex supra dictis patet.
Ergo videtur quod religio non nominet perfectionis statum.
AG3
Praeterea, status perfectionis distinguitur contra statum incipientium et proficientium. Sed etiam in religione sunt
aliqui incipientes et aliqui proficientes.
Ergo religio non nominat perfectionis statum.
AG4
Praeterea, religio videtur esse poenitentiae locus, dicitur enim in decretis, VII, qu. I, praecipit sancta synodus ut
quicumque de pontificali dignitate ad monachorum vitam et poenitentiae descenderit locum, nunquam ad
pontificatum resurgat.
Sed locus poenitentiae opponitur statui perfectionis, unde dionysius, VI cap. Eccles. Hier., ponit poenitentes in
infimo loco, scilicet inter purgandos.
Ergo videtur quod religio non sit status perfectionis.
SC
Sed contra est quod in collationibus patrum, dicit abbas Moyses, de religiosis loquens, ieiuniorum inediam,
vigilias, labores, corporis nuditatem, lectionem, ceterasque virtutes debere nos suscipere noverimus, ut ad
perfectionem caritatis istis gradibus possimus conscendere.
Sed ea quae ad humanos actus pertinent, ab intentione finis speciem et nomen recipiunt.
Ergo religiosi pertinent ad statum perfectionis.
Dionysius etiam, VI cap. Eccles. Hier., dicit eos qui nominantur Dei famuli, ex Dei puro servitio et famulatu
uniri ad amabilem perfectionem.
CO
Respondeo dicendum quod, sicut ex supra dictis patet, id quod communiter multis convenit, antonomastice
attribuitur ei cui per excellentiam convenit, sicut nomen fortitudinis vindicat sibi illa virtus quae circa
2003

