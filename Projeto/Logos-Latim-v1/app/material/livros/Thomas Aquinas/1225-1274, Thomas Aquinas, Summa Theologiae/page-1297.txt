Ex parte vero diligentis caritas dicitur perfecta quando aliquis secundum totum suum posse diligit. Quod quidem
contingit tripliciter. Uno modo, sic quod totum cor hominis actualiter semper feratur in Deum. Et haec est
perfectio caritatis patriae, quae non est possibilis in hac vita, in qua impossibile est, propter humanae vitae
infirmitatem, semper actu cogitare de Deo et moveri dilectione ad ipsum. Alio modo, ut homo studium suum
deputet ad vacandum Deo et rebus divinis, praetermissis aliis nisi quantum necessitas praesentis vitae requirit. Et
ista est perfectio caritatis quae est possibilis in via, non tamen est communis omnibus caritatem habentibus.
Tertio modo, ita quod habitualiter aliquis totum cor suum ponat in Deo, ita scilicet quod nihil cogitet vel velit
quod sit divinae dilectioni contrarium. Et haec perfectio est communis omnibus caritatem habentibus.
RA1
Ad primum ergo dicendum quod apostolus negat de se perfectionem patriae.
Unde Glossa ibi dicit quod perfectus erat viator, sed nondum ipsius itineris perfectione perventor.
RA2
Ad secundum dicendum quod hoc dicitur propter peccata venialia.
Quae non contrariantur habitui caritatis, sed actui, et ita non repugnant perfectioni viae, sed perfectioni patriae.
RA3
Ad tertium dicendum quod perfectio viae non est perfectio simpliciter. Et ideo semper habet quo crescat.
|a9 Articulus 9
AG1
Ad nonum sic proceditur. Videtur quod inconvenienter distinguantur tres gradus caritatis, scilicet caritas
incipiens, proficiens et perfecta. Inter principium enim caritatis et eius ultimam perfectionem sunt multi gradus
medii.
Non ergo unum solum medium debuit poni.
AG2
Praeterea, statim cum caritas incipit esse, incipit etiam proficere non ergo debet distingui caritas proficiens a
caritate incipiente.
AG3
Praeterea, quantumcumque aliquis habeat in hoc mundo caritatem perfectam, potest etiam eius caritas augeri, ut
dictum est.
Sed caritatem augeri est ipsam proficere. Ergo caritas perfecta non debet distingui a caritate proficiente.
Inconvenienter igitur praedicti tres gradus caritatis assignantur.
SC
Sed contra est quod Augustinus dicit, super prim. Canonic. Ioan., caritas cum fuerit nata, nutritur, quod pertinet
ad incipientes; cum fuerit nutrita, roboratur, quod pertinet ad proficientes; cum fuerit roborata, perficitur, quod
pertinet ad perfectos. Ergo est triplex gradus caritatis.
CO
Respondeo dicendum quod spirituale augmentum caritatis considerari potest quantum ad aliquid simile corporali
hominis augmento. Quod quidem quamvis in plurimas partes distingui possit, habet tamen aliquas determinatas
distinctiones secundum determinatas actiones vel studia ad quae homo perducitur per augmentum, sicut infantilis
aetas dicitur antequam habeat usum rationis; postea autem distinguitur alius status hominis quando iam incipit
loqui et ratione uti; iterum tertius status eius est pubertatis, quando iam incipit posse generare; et sic inde
quousque perveniatur ad perfectum.
Ita etiam et diversi gradus caritatis distinguuntur secundum diversa studia ad quae homo perducitur per caritatis
augmentum. Nam primo quidem incumbit homini studium principale ad recedendum a peccato et resistendum
concupiscentiis eius, quae in contrarium caritatis movent. Et hoc pertinet ad incipientes, in quibus caritas est
nutrienda vel fovenda ne corrumpatur. Secundum autem studium succedit, ut homo principaliter intendat ad hoc
quod in bono proficiat. Et hoc studium pertinet ad proficientes, qui ad hoc principaliter intendunt ut in eis caritas
per augmentum roboretur. Tertium autem studium est ut homo ad hoc principaliter intendat ut Deo inhaereat et
eo fruatur. Et hoc pertinet ad perfectos, qui cupiunt dissolvi et esse cum Christo.
Sicut etiam videmus in motu corporali quod primum est recessus a termino; secundum autem est appropinquatio
ad alium terminum; tertium autem quies in termino.
RA1
Ad primum ergo dicendum quod omnis illa determinata distinctio quae potest accipi in augmento caritatis,
comprehenditur sub istis tribus quae dicta sunt.
Sicut etiam omnis divisio continuorum comprehenditur sub tribus his, principio, medio et fine; ut Philosophus
dicit, in I de caelo.
RA2
Ad secundum dicendum quod illis in quibus caritas incipit, quamvis proficiant, principalior tamen cura imminet
ut resistant peccatis, quorum impugnatione inquietantur. Sed postea, hanc impugnationem minus sentientes, iam

1297

