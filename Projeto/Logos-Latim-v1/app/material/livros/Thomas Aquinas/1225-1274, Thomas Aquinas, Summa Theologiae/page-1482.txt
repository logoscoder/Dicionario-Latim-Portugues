Ad primum ergo dicendum quod in quibus non potest recompensari aequivalens, sufficit quod recompensetur
quod possibile est, sicut patet de honoribus qui sunt ad Deum et ad parentes, ut Philosophus dicit, in VIII ethic..
Et ideo quando id quod est ablatum non est restituibile per aliquid aequale, debet fieri recompensatio qualis
possibilis est. Puta, cum aliquis alicui abstulit membrum, debet ei recompensare vel in pecunia vel in aliquo
honore, considerata conditione utriusque personae, secundum arbitrium probi viri.
RA2
Ad secundum dicendum quod aliquis potest alicui famam tripliciter auferre. Uno modo, verum dicendo et iuste,
puta cum aliquis crimen alicuius prodit ordine debito servato.
Et tunc non tenetur ad restitutionem famae. Alio modo, falsum dicendo et iniuste. Et tunc tenetur restituere
famam confitendo se falsum dixisse. Tertio modo, verum dicendo sed iniuste, puta cum aliquis prodit crimen
alterius contra ordinem debitum. Et tunc tenetur ad restitutionem famae quantum potest, sine mendacio tamen,
utpote quod dicat se male dixisse, vel quod iniuste eum diffamaverit. Vel, si non possit famam restituere, debet
ei aliter recompensare, sicut et in aliis dictum est.
RA3
Ad tertium dicendum quod actio contumeliam inferentis non potest fieri ut non fuerit. Potest tamen fieri ut eius
effectus, scilicet diminutio dignitatis personae in opinione hominum, reparetur per exhibitionem reverentiae.
RA4
Ad quartum dicendum quod aliquis potest impedire aliquem ne habeat praebendam, multipliciter. Uno modo,
iuste, puta si, intendens honorem Dei vel utilitatem ecclesiae, procuret quod detur alicui personae digniori. Et
tunc nullo modo tenetur ad restitutionem vel ad aliquam recompensationem faciendam.
Alio modo, iniuste, puta si intendat eius nocumentum quem impedit, propter odium vel vindictam aut aliquid
huiusmodi.
Et tunc, si impedit ne praebenda detur digno, consulens quod non detur, antequam sit firmatum quod ei detur;
tenetur quidem ad aliquam recompensationem, pensatis conditionibus personarum et negotii, secundum
arbitrium sapientis; non tamen tenetur ad aequale, quia ille nondum fuerat adeptus et poterat multipliciter
impediri. Si vero iam firmatum sit quod alicui detur praebenda, et aliquis propter causam indebitam procuret
quod revocetur, idem est ac si iam habitam ei auferret. Et ideo tenetur ad restitutionem aequalis, tamen
secundum suam facultatem.
|a3 Articulus 3
AG1
Ad tertium sic proceditur. Videtur quod non sufficiat restituere simplum quod iniuste ablatum est.
Dicitur enim Exod. XXII, si quis furatus fuerit bovem aut ovem, et occiderit vel vendiderit, quinque boves pro
uno bove restituet, et quatuor oves pro una ove.
Sed quilibet tenetur mandatum divinae legis observare. Ergo ille qui furatur tenetur restituere quadruplum vel
quintuplum.
AG2
Praeterea, ea quae scripta sunt, ad nostram doctrinam scripta sunt, ut dicitur ad Rom. XV. Sed Luc. XIX
zachaeus dicit ad Dominum, si quem defraudavi, reddo quadruplum.
Ergo homo debet restituere multiplicatum id quod iniuste accepit.
AG3
Praeterea, nulli potest iuste auferri id quod dare non debet.
Sed iudex iuste aufert ab eo qui furatus est plus quam furatus est, pro emenda. Ergo homo debet illud solvere.
Et ita non sufficit reddere simplum.
SC
Sed contra est quia restitutio reducit ad aequalitatem quod inaequaliter ablatum est. Sed aliquis reddendo quod
accepit simplum, reducit ad aequalitatem. Ergo solum tenetur tantum restituere quantum accepit.
CO
Respondeo dicendum quod cum aliquis iniuste accipit rem alienam, duo sunt ibi. Quorum unum est inaequalitas
ex parte rei, quae quandoque est sine iniustitia, ut patet in mutuis.
Aliud autem est iniustitiae culpa, quae potest esse etiam cum aequalitate rei, puta cum aliquis intendat inferre
violentiam sed non praevalet. Quantum ergo ad primum adhibetur remedium per restitutionem, inquantum per
eam aequalitas reparatur, ad quod sufficit quod restituat tantum quantum habuit de alieno. Sed quantum ad
culpam adhibetur remedium per poenam, cuius inflictio pertinet ad iudicem. Et ideo antequam sit condemnatus
per iudicium non tenetur plus restituere quam accepit, sed postquam condemnatus est, tenetur poenam solvere.
RA1
Et per hoc patet responsio ad primum, quia lex illa determinativa est poenae per iudicem infligendae. Et quamvis
ad observantiam iudicialis praecepti nullus teneatur post Christi adventum, ut supra habitum est; potest tamen
idem vel simile statui in lege humana, de qua erit eadem ratio.
RA2
1482

