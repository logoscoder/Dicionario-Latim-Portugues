Praeterea, si peccatum maculam causat, aut macula illa est aliquid positive, aut est privatio pura. Si sit aliquid
positive, non potest esse nisi dispositio vel habitus, nihil enim aliud videtur ex actu causari. Dispositio autem et
habitus non est, contingit enim, remota dispositione vel habitu, adhuc remanere maculam; ut patet in eo qui
peccavit mortaliter prodigalitate, et postea transmutatur, mortaliter peccando, in habitum vitii oppositi. Non ergo
macula ponit aliquid positive in anima.
Similiter etiam nec est privatio pura. Quia omnia peccata conveniunt ex parte aversionis et privationis gratiae.
Sequeretur ergo quod omnium peccatorum esset macula una.
Ergo macula non est effectus peccati.
SC
Sed contra est quod dicitur, Eccli. XLVII, Salomoni, dedisti maculam in gloria tua.
Et Ephes. V, ut exhiberet sibi gloriosam ecclesiam non habentem maculam aut rugam.
Et utrobique loquitur de macula peccati.
Ergo macula est effectus peccati.
CO
Respondeo dicendum quod macula proprie dicitur in corporalibus, quando aliquod corpus nitidum perdit suum
nitorem ex contactu alterius corporis, sicut vestis et aurum et argentum, aut aliud huiusmodi. In rebus autem
spiritualibus ad similitudinem huius oportet maculam dici. Habet autem anima hominis duplicem nitorem, unum
quidem ex refulgentia luminis naturalis rationis, per quam dirigitur in suis actibus; alium vero ex refulgentia
divini luminis, scilicet sapientiae et gratiae, per quam etiam homo perficitur ad bene et decenter agendum. Est
autem quasi quidam animae tactus, quando inhaeret aliquibus rebus per amorem. Cum autem peccat, adhaeret
rebus aliquibus contra lumen rationis et divinae legis, ut ex supradictis patet.
Unde ipsum detrimentum nitoris ex tali contactu proveniens, macula animae metaphorice vocatur.
RA1
Ad primum ergo dicendum quod anima non inquinatur ex rebus inferioribus virtute earum, quasi agentibus eis in
animam, sed magis e converso anima sua actione se inquinat, inordinate eis inhaerendo, contra lumen rationis et
divinae legis.
RA2
Ad secundum dicendum quod actio intellectus perficitur secundum quod res intelligibiles sunt in intellectu per
modum ipsius intellectus, et ideo intellectus ex eis non inficitur, sed magis perficitur. Sed actus voluntatis
consistit in motu ad ipsas res, ita quod amor conglutinat animam rei amatae. Et ex hoc anima maculatur, quando
in ordinate inhaeret; secundum illud Osee IX, facti sunt abominabiles, sicut ea quae dilexerunt.
RA3
Ad tertium dicendum quod macula non est aliquid positive in anima, nec significat privationem solam, sed
significat privationem quandam nitoris animae in ordine ad suam causam, quae est peccatum. Et ideo diversa
peccata diversas maculas inducunt. Et est simile de umbra, quae est privatio luminis ex obiecto alicuius corporis,
et secundum diversitatem corporum obiectorum diversificantur umbrae.
|a2 Articulus 2
AG1
Ad secundum sic proceditur. Videtur quod macula non maneat in anima post actum peccati. Nihil enim manet in
anima post actum, nisi habitus vel dispositio. Sed macula non est habitus vel dispositio, ut supra habitum est.
Ergo macula non manet in anima post actum peccati.
AG2
Praeterea, hoc modo se habet macula ad peccatum, sicut umbra ad corpus, ut supra dictum est.
Sed transeunte corpore, non manet umbra.
Ergo, transeunte actu peccati, non manet macula.
AG3
Praeterea, omnis effectus dependet ex sua causa.
Causa autem maculae est actus peccati.
Ergo, remoto actu peccati, non remanet macula in anima.
SC
Sed contra est quod dicitur iosue XXII, an parum vobis est quod peccastis in beelphegor, et usque in praesentem
diem macula huius sceleris in vobis permanet?
CO
Respondeo dicendum quod macula peccati remanet in anima, etiam transeunte actu peccati. Cuius ratio est quia
macula, sicut dictum est, importat quendam defectum nitoris propter recessum a lumine rationis vel divinae
legis. Et ideo quandiu homo manet extra huiusmodi lumen, manet in eo macula peccati, sed postquam redit ad
lumen divinum et ad lumen rationis, quod fit per gratiam, tunc macula cessat. Licet autem cesset actus peccati,
quo homo discessit a lumine rationis vel legis divinae, non tamen statim homo ad illud redit in quo fuerat, sed

994

