Sciebat autem quod virtus passionis eius extendenda erat usque ad eos qui in Limbo detinebantur, secundum
illud Zach. IX, tu quoque in sanguine testamenti tui emisisti vinctos de lacu in quo non est aqua.
Nec hoc tenebatur explicite credere, antequam esset impletum, quod per seipsum deberet descendere.
Vel potest dici, sicut Ambrosius dicit, super Luc., quod non quaesivit ex dubitatione seu ignorantia, sed magis ex
pietate.
Vel potest dici, sicut chrysostomus dicit, quod non quaesivit quasi ipse ignoraret, sed ut per Christum satisfieret
eius discipulis. Unde et Christus ad discipulorum instructionem respondit, signa operum ostendens.
RA3
Ad tertium dicendum quod multis gentilium facta fuit revelatio de Christo, ut patet per ea quae praedixerunt.
Nam iob XIX dicitur, scio quod redemptor meus vivit.
Sibylla etiam praenuntiavit quaedam de Christo, ut Augustinus dicit. Invenitur etiam in historiis Romanorum
quod tempore Constantini augusti et Irenae matris eius inventum fuit quoddam sepulcrum in quo iacebat homo
auream laminam habens in pectore in qua scriptum erat, Christus nascetur ex virgine et credo in eum. O sol, sub
Irenae et Constantini temporibus iterum me videbis.
Si qui tamen salvati fuerunt quibus revelatio non fuit facta, non fuerunt salvati absque fide mediatoris. Quia etsi
non habuerunt fidem explicitam, habuerunt tamen fidem implicitam in divina providentia, credentes Deum esse
liberatorem hominum secundum modos sibi placitos et secundum quod aliquibus veritatem cognoscentibus ipse
revelasset, secundum illud iob XXXV, qui docet nos super iumenta terrae.
|a8 Articulus 8
AG1
Ad octavum sic proceditur. Videtur quod credere trinitatem explicite non fuerit de necessitate salutis.
Dicit enim apostolus, ad Heb. XI, credere oportet accedentem ad Deum quia est, et quia inquirentibus se
remunerator est.
Sed hoc potest credi absque fide trinitatis. Ergo non oportebat explicite fidem de trinitate habere.
AG2
Praeterea, Dominus dicit, Ioan. XVII, pater, manifestavi nomen tuum hominibus, quod exponens Augustinus
dicit, non illud nomen tuum quo vocaris Deus, sed illud quo vocaris pater meus.
Et postea subdit etiam, in hoc quod Deus fecit hunc mundum, notus in omnibus gentibus; in hoc quod non est
cum diis falsis colendus, notus in Iudaea Deus; in hoc vero quod pater est huius Christi per quem tollit peccatum
mundi, hoc nomen eius, prius occultum, nunc manifestavit eis.
Ergo ante Christi adventum non erat cognitum quod in deitate esset paternitas et filiatio. Non ergo trinitas
explicite credebatur.
AG3
Praeterea, illud tenemur explicite credere in Deo quod est beatitudinis obiectum. Sed obiectum beatitudinis est
bonitas summa, quae potest intelligi in Deo etiam sine personarum distinctione. Ergo non fuit necessarium
credere explicite trinitatem.
SC
Sed contra est quod in veteri testamento multipliciter expressa est trinitas personarum, sicut statim in principio
Gen. Dicitur, ad expressionem trinitatis, faciamus hominem ad imaginem et similitudinem nostram.
Ergo a principio de necessitate salutis fuit credere trinitatem.
CO
Respondeo dicendum quod mysterium Christi explicite credi non potest sine fide trinitatis, quia in mysterio
Christi hoc continetur quod filius Dei carnem assumpserit, quod per gratiam spiritus sancti mundum renovaverit,
et iterum quod de spiritu sancto conceptus fuerit. Et ideo eo modo quo mysterium Christi ante Christum fuit
quidem explicite creditum a maioribus, implicite autem et quasi obumbrate a minoribus, ita etiam et mysterium
trinitatis. Et ideo etiam post tempus gratiae divulgatae tenentur omnes ad explicite credendum mysterium
trinitatis.
Et omnes qui renascuntur in Christo hoc adipiscuntur per invocationem trinitatis, secundum illud Matth. Ult.,
euntes, docete omnes gentes, baptizantes eos in nomine patris et filii et spiritus sancti.
RA1
Ad primum ergo dicendum quod illa duo explicite credere de Deo omni tempore et quoad omnes necessarium
fuit. Non tamen est sufficiens omni tempore et quoad omnes.
RA2
Ad secundum dicendum quod ante Christi adventum fides trinitatis erat occulta in fide maiorum. Sed per
Christum manifestata est mundo per apostolos.
RA3
Ad tertium dicendum quod summa bonitas Dei secundum modum quo nunc intelligitur per effectus, potest
intelligi absque trinitate personarum. Sed secundum quod intelligitur in seipso, prout videtur a beatis, non potest
intelligi sine trinitate personarum.
1198

