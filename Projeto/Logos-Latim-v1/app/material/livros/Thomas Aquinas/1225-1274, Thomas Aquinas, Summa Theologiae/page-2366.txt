Sed contra est quod dicitur Ioan. V, potestatem dedit ei iudicium facere, quia filius hominis est.
CO
Respondeo dicendum quod chrysostomus, super Ioan., sentire videtur quod iudiciaria potestas non conveniat
Christo secundum quod est homo, sed solum secundum quod est Deus.
Unde auctoritatem ioannis inductam sic exponit, potestatem dedit ei iudicium facere. Quia filius hominis est,
nolite mirari hoc. Non enim propterea suscepit iudicium quoniam homo est, sed quia ineffabilis Dei filius est,
propterea iudex est. Quia vero ea quae dicebantur erant maiora quam secundum hominem, ideo, hanc opinionem
solvens, dixit, ne miremini quia filius hominis est, etenim ipse est etiam filius Dei.
Quod quidem probat per resurrectionis effectum, unde subdit, quia venit hora in qua omnes qui in monumentis
sunt, audient vocem filii Dei.
Sciendum tamen quod, quamvis apud Deum remaneat primaeva auctoritas iudicandi, hominibus tamen
committitur a Deo iudiciaria potestas respectu eorum qui eorum iurisdictioni subiiciuntur.
Unde dicitur Deut. I, quod iustum est iudicate, et postea subditur, quia Dei est iudicium, cuius scilicet auctoritate
vos iudicatis.
Dictum est autem supra quod Christus, etiam in natura humana, est caput totius ecclesiae, et quod sub pedibus
eius Deus omnia subiecit. Unde et ad eum pertinet, etiam secundum naturam humanam, habere iudiciariam
potestatem.
Propter quod videtur auctoritatem praedictam evangelii sic esse intelligendam, potestatem dedit ei iudicium
facere quia filius hominis est, non quidem propter conditionem naturae, quia sic omnes homines huiusmodi
potestatem haberent, ut chrysostomus obiicit, sed hoc pertinet ad gratiam capitis, quam Christus in humana
natura accepit.
Competit autem Christo hoc modo secundum humanam naturam iudiciaria potestas, propter tria. Primo quidem,
propter convenientiam et affinitatem ipsius ad homines. Sicut enim Deus per causas medias, tanquam
propinquiores effectibus, operatur; ita iudicat per hominem Christum homines, ut sit suavius iudicium
hominibus.
Unde apostolus dicit, Heb. IV, non habemus pontificem qui non possit compati infirmitatibus nostris, tentatum
per omnia per similitudinem, absque peccato.
Adeamus ergo cum fiducia ad thronum gratiae eius.
Secundo, quia in finali iudicio, ut Augustinus dicit, super Ioan., erit resurrectio corporum mortuorum, quae
suscitat Deus per filium hominis, sicut per eundem Christum suscitat animas inquantum est filius Dei.
Tertio quia, ut Augustinus dicit, in libro de verbis Domini, rectum erat ut iudicandi viderent iudicem. Iudicandi
autem erant boni et mali. Restabat ut in iudicio forma servi et bonis et malis ostenderetur, forma Dei solis bonis
servaretur.
RA1
Ad primum ergo dicendum quod iudicium pertinet ad veritatem sicut ad regulam iudicii, sed ad hominem qui est
veritate imbutus pertinet secundum quod est unum quodammodo cum ipsa veritate, quasi quaedam lex et
quaedam iustitia animata.
Unde et ibidem Augustinus introduxit quod dicitur I Cor. II, spiritualis iudicat omnia.
Anima autem Christi prae ceteris creaturis magis fuit unita veritati et magis ea repleta, secundum illud Ioan. I,
vidimus eum plenum gratiae et veritatis.
Et secundum hoc, ad animam Christi maxime pertinet omnia iudicare.
RA2
Ad secundum dicendum quod solius Dei est sui participatione animas beatas facere.
Sed adducere homines ad beatitudinem, inquantum est caput et auctor salutis eorum, Christi est, secundum illud
Heb. II, qui multos filios in gloriam adduxerat, auctorem salutis eorum per passionem consummari.
RA3
Ad tertium dicendum quod cognoscere occulta cordium et diiudicare per se quidem pertinet ad solum Deum, sed
ex refluentia divinitatis ad animam Christi, convenit ei etiam cognoscere et diiudicare occulta cordium, ut supra
dictum est, cum de scientia Christi ageretur.
Et ideo dicitur Rom. II, in die cum iudicabit Deus occulta hominum per Iesum Christum.
|a3 Articulus 3
AG1
Ad tertium sic proceditur. Videtur quod Christus non ex meritis fuerit adeptus iudiciariam potestatem. Iudiciaria
enim potestas assequitur regiam dignitatem, secundum illud Proverb. XX, rex qui sedet in solio iudicii, dissipat
omne malum intuitu suo.
Sed regiam dignitatem Christus obtinuit absque meritis, competit enim ei ex hoc ipso quod est unigenitus Dei;
dicitur enim Luc. I, dabit ei Dominus Deus sedem David, patris eius, et regnabit in domo Iacob in aeternum.
Ergo Christus iudiciariam potestatem non obtinuit ex meritis.
AG2
2366

