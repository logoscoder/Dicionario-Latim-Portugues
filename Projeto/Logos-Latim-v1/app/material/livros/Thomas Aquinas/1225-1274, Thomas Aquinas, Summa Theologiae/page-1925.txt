|a1 Articulus 1
AG1
Ad primum sic proceditur. Videtur quod prophetia non pertineat ad cognitionem.
Dicitur enim Eccli. XLVIII, quod corpus elisei mortuum prophetavit, et infra, XLIX, dicitur de ioseph quod ossa
ipsius visitata, sunt, et post mortem prophetavit.
Sed in corpore vel ossibus post mortem non remanet aliqua cognitio. Ergo prophetia non pertinet ad
cognitionem.
AG2
Praeterea, I ad Cor. XIV dicitur, qui prophetat, hominibus loquitur ad aedificationem.
Sed locutio est effectus cognitionis, non autem est ipsa cognitio.
Ergo videtur quod prophetia non pertinet ad cognitionem.
AG3
Praeterea, omnis cognoscitiva perfectio excludit stultitiam et insaniam. Sed haec simul possunt esse cum
prophetia, dicitur enim Osee IX, scitote, Israel, stultum prophetam, insanum.
Ergo prophetia non est cognoscitiva perfectio.
AG4
Praeterea, sicut revelatio pertinet ad intellectum, ita inspiratio videtur pertinere ad affectum, eo quod importat
motionem quandam.
Sed prophetia dicitur esse inspiratio vel revelatio, secundum cassiodorum.
Ergo videtur quod prophetia non magis pertineat ad intellectum quam ad affectum.
SC
Sed contra est quod dicitur I Reg. IX, qui enim propheta dicitur hodie, vocabatur olim videns.
Sed visio pertinet ad cognitionem.
Ergo prophetia ad cognitionem pertinet.
CO
Respondeo dicendum quod prophetia primo et principaliter consistit in cognitione, quia videlicet cognoscunt
quaedam quae sunt procul remota ab hominum cognitione. Unde possunt dici prophetae a phanos, quod est
apparitio, quia scilicet eis aliqua quae sunt procul, apparent.
Et propter hoc, ut Isidorus dicit, in libro etymol., in veteri testamento appellabantur videntes, quia videbant ea
quae ceteri non videbant, et prospiciebant quae in mysterio abscondita erant.
Unde et gentilitas eos appellabat vates, a VI mentis.
Sed quia, ut dicitur I ad Cor. XII, unicuique datur manifestatio spiritus ad utilitatem; et infra, XIV, dicitur, ad
aedificationem ecclesiae quaerite ut abundetis, inde est quod prophetia secundario consistit in locutione, prout
prophetae ea quae divinitus edocti cognoscunt, ad aedificationem aliorum annuntiant, secundum illud Isaiae
XXI, quae audivi a Domino exercituum, Deo Israel, annuntiavi vobis.
Et secundum hoc, ut Isidorus dicit, in libro etymol., possunt dici prophetae quasi praefatores, eo quod porro
fantur, idest, a remotis fantur, et de futuris vera praedicunt.
Ea autem quae supra humanam cognitionem divinitus revelantur, non possunt confirmari ratione humana, quam
excedunt, sed operatione virtutis divinae, secundum illud marci ult., praedicaverunt ubique, Domino cooperante
et sermonem confirmante sequentibus signis.
Unde tertio ad prophetiam pertinet operatio miraculorum, quasi confirmatio quaedam propheticae
Annuntiationis.
Unde dicitur Deut. Ult., non surrexit propheta ultra in Israel sicut Moyses, quem nosset Dominus facie ad
faciem, in omnibus signis atque portentis.
RA1
Ad primum ergo dicendum quod auctoritates illae loquuntur de prophetia quantum ad hoc tertium, quod
assumitur ut prophetiae argumentum.
RA2
Ad secundum dicendum quod apostolus ibi loquitur quantum ad propheticam enuntiationem.
RA3
Ad tertium dicendum quod illi qui dicuntur prophetae insani et stulti, non sunt veri prophetae, sed falsi, de
quibus dicitur Ierem. XXIII, nolite audire verba prophetarum qui prophetant vobis et decipiunt vos, visionem
cordis sui loquuntur, non de ore Domini; et Ezech. XIII, haec dicit Dominus, vae prophetis insipientibus, qui
sequuntur spiritum suum, et nihil vident.
RA4
Ad quartum dicendum quod in prophetia requiritur quod intentio mentis elevetur ad percipienda divina, unde
dicitur Ezech. II, fili hominis, sta super pedes tuos, et loquar tecum.
Haec autem elevatio intentionis fit spiritu sancto movente, unde ibi subditur, et ingressus est in me spiritus, et
statuit me super pedes meos.
1925

