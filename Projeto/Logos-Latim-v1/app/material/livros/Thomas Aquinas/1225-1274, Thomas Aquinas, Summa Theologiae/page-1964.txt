Movet autem vis appetitiva ad aliquid inspiciendum, vel sensibiliter vel intelligibiliter, quandoque quidem
propter amorem rei visae, quia, ut dicitur Matth. VI, ubi est thesaurus tuus, ibi est et cor tuum, quandoque autem
propter amorem ipsius cognitionis quam quis ex inspectione consequitur.
Et propter hoc Gregorius constituit vitam contemplativam in caritate Dei, inquantum scilicet aliquis ex dilectione
Dei inardescit ad eius pulchritudinem conspiciendam. Et quia unusquisque delectatur cum adeptus fuerit id quod
amat, ideo vita contemplativa terminatur ad delectationem, quae est in affectu, ex qua etiam amor intenditur.
RA1
Ad primum ergo dicendum quod ex hoc ipso quod veritas est finis contemplationis, habet rationem boni
appetibilis et amabilis et delectantis. Et secundum hoc pertinet ad vim appetitivam.
RA2
Ad secundum dicendum quod ad ipsam visionem primi principii, scilicet Dei, incitat amor ipsius. Unde
Gregorius dicit, super Ezech., quod vita contemplativa, calcatis curis omnibus, ad videndam faciem sui creatoris
inardescit.
RA3
Ad tertium dicendum quod vis appetitiva movet non solum membra corporalia ad exteriores actiones exercendas,
sed etiam intellectum ad exercendum operationem contemplationis, ut dictum est.
|a2 Articulus 2
AG1
Ad secundum sic proceditur. Videtur quod virtutes morales pertineant ad vitam contemplativam.
Dicit enim Gregorius, super Ezech., quod contemplativa vita est caritatem quidem Dei et proximi tota mente
retinere.
Sed omnes virtutes morales, de quarum actibus dantur praecepta legis, reducuntur ad dilectionem Dei et proximi,
quia plenitudo legis est dilectio, ut dicitur Rom. XIII.
Ergo videtur quod virtutes morales pertineant ad vitam contemplativam.
AG2
Praeterea, contemplativa vita praecipue ordinatur ad Dei contemplationem, dicit enim Gregorius, super Ezech.,
quod, calcatis curis omnibus, ad videndum faciem sui creatoris inardescit.
Sed ad hoc nullus potest pervenire nisi per munditiam, quam causat virtus moralis, dicitur enim Matth. V, beati
mundo corde, quoniam ipsi Deum videbunt; et Heb. XII, pacem sequimini cum omnibus, et sanctimoniam, sine
qua nemo videbit Deum.
Ergo videtur quod virtutes morales pertineant ad vitam contemplativam.
AG3
Praeterea, Gregorius dicit, super Ezech., quod contemplativa vita speciosa est in animo unde significatur per
Rachelem, de qua dicitur, Gen. XXIX, quod erat pulchra facie.
Sed pulchritudo animi attenditur secundum virtutes morales, et praecipue secundum temperantiam, ut Ambrosius
dicit, in I de offic.. Ergo videtur quod virtutes morales pertineant ad vitam contemplativam.
SC
Sed contra est quod virtutes morales ordinantur ad exteriores actiones.
Sed Gregorius dicit, in VI Moral., quod ad contemplativam vitam pertinet ab exteriori actione quiescere.
Ergo virtutes morales non pertinent ad vitam contemplativam.
CO
Respondeo dicendum quod ad vitam contemplativam potest aliquid pertinere dupliciter, uno modo, essentialiter;
alio modo, dispositive.
Essentialiter quidem virtutes morales non pertinent ad vitam contemplativam. Quia finis contemplativae vitae est
consideratio veritatis. Ad virtutes autem morales scire quidem, quod pertinet ad considerationem veritatis,
parvam potestatem habet, ut Philosophus dicit, in II ethic..
Unde et ipse, in X ethic., virtutes morales dicit pertinere ad felicitatem activam, non autem ad contemplativam.
Dispositive autem virtutes morales pertinent ad vitam contemplativam. Impeditur enim actus contemplationis, in
quo essentialiter consistit vita contemplativa, et per vehementiam passionum, per quam abstrahitur intentio
animae ab intelligibilibus ad sensibilia; et per tumultus exteriores.
Virtutes autem morales impediunt vehementiam passionum, et sedant exteriorum occupationum tumultus. Et
ideo virtutes morales dispositive ad vitam contemplativam pertinent.
RA1
Ad primum ergo dicendum quod, sicut dictum est, vita contemplativa habet motivum ex parte affectus, et
secundum hoc dilectio Dei et proximi requiritur ad vitam contemplativam.
Causae autem moventes non intrant essentiam rei, sed disponunt et perficiunt rem. Unde non sequitur quod
virtutes morales essentialiter pertineant ad vitam contemplativam.
RA2

1964

