CO
Respondeo dicendum quod opus aliquod potest dici magnum dupliciter. Uno modo, ex parte modi agendi. Et sic
maximum est opus creationis, in quo ex nihilo fit aliquid.
Alio modo potest dici opus magnum propter magnitudinem eius quod fit. Et secundum hoc, maius opus est
iustificatio impii, quae terminatur ad bonum aeternum divinae participationis, quam creatio caeli et terrae, quae
terminatur ad bonum naturae mutabilis.
Et ideo Augustinus, cum dixisset quod maius est quod ex impio fiat iustus, quam creare caelum et terram,
subiungit, caelum enim et terra transibit, praedestinatorum autem salus et iustificatio permanebit.
Sed sciendum est quod aliquid magnum dicitur dupliciter.
Uno modo, secundum quantitatem absolutam. Et hoc modo donum gloriae est maius quam donum gratiae
iustificantis impium.
Et secundum hoc, glorificatio iustorum est maius opus quam iustificatio impii. Alio modo dicitur aliquid
magnum quantitate proportionis, sicut dicitur mons parvus, et milium magnum. Et hoc modo donum gratiae
impium iustificantis est maius quam donum gloriae beatificantis iustum, quia plus excedit donum gratiae
dignitatem impii, qui erat dignus poena, quam donum gloriae dignitatem iusti, qui ex hoc ipso quod est
iustificatus, est dignus gloria.
Et ideo Augustinus dicit ibidem, iudicet qui potest, utrum maius sit iustos Angelos creare quam impios
iustificare. Certe, si aequalis est utrumque potentiae, hoc maioris est misericordiae.
RA1
Et per hoc patet responsio ad primum.
RA2
Ad secundum dicendum quod bonum universi est maius quam bonum particulare unius, si accipiatur utrumque
in eodem genere.
Sed bonum gratiae unius maius est quam bonum naturae totius universi.
RA3
Ad tertium dicendum quod ratio illa procedit ex parte modi agendi, secundum quem creatio est maximum opus
Dei.
|a10 Articulus 10
AG1
Ad decimum sic proceditur. Videtur quod iustificatio impii sit opus miraculosum.
Opera enim miraculosa sunt maiora non miraculosis.
Sed iustificatio impii est maius opus quam alia opera miraculosa; ut patet per Augustinum in auctoritate inducta.
Ergo iustificatio impii est opus miraculosum.
AG2
Praeterea, motus voluntatis ita est in anima, sicut inclinatio naturalis in rebus naturalibus. Sed quando Deus
aliquid operatur in rebus naturalibus contra inclinationem naturae, est opus miraculosum, sicut cum illuminat
caecum, vel suscitat mortuum. Voluntas autem impii tendit in malum.
Cum igitur Deus, iustificando hominem, moveat eum in bonum, videtur quod iustificatio impii sit miraculosa.
AG3
Praeterea, sicut sapientia est donum Dei, ita et iustitia.
Sed miraculosum est quod aliquis subito sine studio sapientiam assequatur a Deo. Ergo miraculosum est quod
aliquis impius iustificetur a Deo.
SC
Sed contra, opera miraculosa sunt supra potentiam naturalem.
Sed iustificatio impii non est supra potentiam naturalem, dicit enim Augustinus, in libro de praedest. Sanct.,
quod posse habere fidem, sicut posse habere caritatem, naturae est hominum, habere autem gratiae est fidelium.
Ergo iustificatio impii non est miraculosa.
CO
Respondeo dicendum quod in operibus miraculosis tria consueverunt inveniri. Quorum unum est ex parte
potentiae agentis, quia sola divina virtute fieri possunt. Et ideo sunt simpliciter mira, quasi habentia causam
occultam, ut in primo dictum est.
Et secundum hoc, tam iustificatio impii quam creatio mundi, et universaliter omne opus quod a solo Deo fieri
potest, miraculosum dici potest.
Secundo, in quibusdam miraculosis operibus invenitur quod forma inducta est supra naturalem potentiam talis
materiae, sicut in suscitatione mortui vita est supra naturalem potentiam talis corporis. Et quantum ad hoc,
iustificatio impii non est miraculosa, quia naturaliter anima est gratiae capax; eo enim ipso quod facta est ad
imaginem Dei, capax est Dei per gratiam, ut Augustinus dicit.

1171

