transmutatione corporali. Et adhuc propriissime illi motus passiones dicuntur, qui important aliquod
nocumentum.
Manifestum est autem quod timor, cum sit de malo, ad appetitivam potentiam pertinet, quae per se respicit
bonum et malum. Pertinet autem ad appetitum sensitivum, fit enim cum quadam transmutatione, scilicet cum
contractione, ut Damascenus dicit.
Et importat etiam habitudinem ad malum, secundum quod malum habet quodammodo victoriam super aliquod
bonum. Unde verissime sibi competit ratio passionis. Tamen post tristitiam, quae est de malo praesenti, nam
timor est de malo futuro, quod non ita movet sicut praesens.
RA1
Ad primum ergo dicendum quod virtus nominat quoddam principium actionis, et ideo, inquantum interiores
motus appetitivae virtutis sunt principia exteriorum actuum, dicuntur virtutes.
Philosophus autem negat passionem esse virtutem quae est habitus.
RA2
Ad secundum dicendum quod, sicut passio corporis naturalis provenit ex corporali praesentia agentis, ita passio
animae provenit ex animali praesentia agentis, absque praesentia corporali vel reali, inquantum scilicet malum
quod est futurum realiter, est praesens secundum apprehensionem animae.
RA3
Ad tertium dicendum quod sensus non apprehendit futurum, sed ex eo quod apprehendit praesens, animal
naturali instinctu movetur ad sperandum futurum bonum, vel timendum futurum malum.
|a2 Articulus 2
AG1
Ad secundum sic proceditur. Videtur quod timor non sit specialis passio.
Dicit enim Augustinus, in libro octoginta trium quaest., quod quem non exanimat metus, nec cupiditas eum
vastat, nec aegritudo, idest tristitia, macerat, nec ventilat gestiens et vana laetitia.
Ex quo videtur quod, remoto timore, omnes aliae passiones removentur. Non ergo passio est specialis, sed
generalis.
AG2
Praeterea, Philosophus dicit, in VI ethic., quod ita se habet in appetitu prosecutio et fuga, sicut in intellectu
affirmatio et negatio.
Sed negatio non est aliquid speciale in intellectu, sicut nec affirmatio, sed aliquid commune ad multa. Ergo nec
fuga in appetitu. Sed nihil est aliud timor quam fuga quaedam mali.
Ergo timor non est passio specialis.
AG3
Praeterea, si timor esset passio specialis, praecipue in irascibili esset. Est autem timor etiam in concupiscibili.
Dicit enim Philosophus, in II rhetoric., quod timor est tristitia quaedam, et Damascenus dicit quod timor est
virtus desiderativa, tristitia autem et desiderium sunt in concupiscibili, ut supra dictum est.
Non est ergo passio specialis, cum pertineat ad diversas potentias.
SC
Sed contra est quod condividitur aliis passionibus animae; ut patet per Damascenum, in II libro.
CO
Respondeo dicendum quod passiones animae recipiunt speciem ex obiectis. Unde specialis passio est quae habet
speciale obiectum.
Timor autem habet speciale obiectum, sicut et spes. Sicut enim obiectum spei est bonum futurum arduum
possibile adipisci; ita obiectum timoris est malum futurum difficile cui resisti non potest. Unde timor est
specialis passio animae.
RA1
Ad primum ergo dicendum quod omnes passiones animae derivantur ex uno principio, scilicet ex amore, in quo
habent ad invicem connexionem. Et ratione huius connexionis, remoto timore, removentur aliae passiones
animae, non ideo quia sit passio generalis.
RA2
Ad secundum dicendum quod non omnis fuga appetitus est timor, sed fuga ab aliquo speciali obiecto, ut dictum
est.
Et ideo, licet fuga sit quoddam generale, tamen timor est passio specialis.
RA3
Ad tertium dicendum quod timor nullo modo est in concupiscibili, non enim respicit malum absolute, sed cum
quadam difficultate vel arduitate, ut ei resisti vix possit. Sed quia passiones irascibilis derivantur a passionibus
concupiscibilis et ad eas terminantur, ut supra dictum est; ideo timori attribuuntur ea quae sunt concupiscibilis.
Dicitur enim timor esse tristitia, inquantum obiectum, timoris est contristans, si praesens fuerit, unde et
Philosophus dicit ibidem quod timor procedit ex phantasia futuri mali corruptivi vel contristativi.
781

