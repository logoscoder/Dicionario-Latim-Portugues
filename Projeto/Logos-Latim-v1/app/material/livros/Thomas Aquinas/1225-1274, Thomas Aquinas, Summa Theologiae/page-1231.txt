convertitur est sententia falsa quam sequitur; et ex hac parte eius species diversificantur. Unde sicut caritas est
una, quae inhaeret summo bono, sunt autem diversa vitia caritati opposita, quae per conversionem ad diversa
bona temporalia recedunt ab uno summo bono, et iterum secundum diversas habitudines inordinatas ad Deum;
ita etiam fides est una virtus, ex hoc quod adhaeret uni primae veritati; sed infidelitatis species sunt multae, ex
hoc quod infideles diversas falsas sententias sequuntur.
RA2
Ad secundum dicendum quod obiectio illa procedit de distinctione specierum infidelitatis secundum diversa in
quibus erratur.
RA3
Ad tertium dicendum quod sicut fides est una quia multa credit in ordine ad unum, ita infidelitas potest esse una,
etiam si in multis erret, inquantum omnia habent ordinem ad unum. Nihil tamen prohibet hominem diversis
infidelitatis speciebus errare, sicut etiam potest unus homo diversis vitiis subiacere et diversis corporalibus
morbis.
|a6 Articulus 6
AG1
Ad sextum sic proceditur. Videtur quod infidelitas gentilium sive Paganorum sit gravior ceteris. Sicut enim
corporalis morbus tanto est gravior quanto saluti principalioris membri contrariatur, ita peccatum tanto videtur
esse gravius quanto contrariatur ei quod est principalius in virtute. Sed principalius in fide est fides unitatis
divinae, a qua deficiunt gentiles, multitudinem deorum credentes.
Ergo eorum infidelitas est gravissima.
AG2
Praeterea, inter haereticos tanto haeresis aliquorum detestabilior est quanto in pluribus et principalioribus veritati
fidei contradicunt, sicut haeresis Arii, qui separavit divinitatem, detestabilior fuit quam haeresis Nestorii, qui
separavit humanitatem Christi a persona filii Dei.
Sed gentiles in pluribus et principalioribus recedunt a fide quam Iudaei et haeretici, quia omnino nihil de fide
recipiunt.
Ergo eorum infidelitas est gravissima.
AG3
Praeterea, omne bonum est diminutivum mali. Sed aliquod bonum est in Iudaeis, quia confitentur vetus
testamentum esse a Deo. Bonum etiam est in haereticis, quia venerantur novum testamentum.
Ergo minus peccant quam gentiles, qui utrumque testamentum detestantur.
SC
Sed contra est quod dicitur II Pet. II, melius erat illis non cognoscere viam iustitiae quam post cognitam
retrorsum converti.
Sed gentiles non cognoverunt viam iustitiae, haeretici autem et Iudaei aliqualiter cognoscentes deseruerunt.
Ergo eorum peccatum est gravius.
CO
Respondeo dicendum quod in infidelitate, sicut dictum est, duo possunt considerari. Quorum unum est
comparatio eius ad fidem. Et ex hac parte aliquis gravius contra fidem peccat qui fidei renititur quam suscepit
quam qui renititur fidei nondum susceptae, sicut gravius peccat qui non implet quod promisit quam si non
impleat quod nunquam promisit. Et secundum hoc infidelitas haereticorum, qui profitentur fidem evangelii et ei
renituntur corrumpentes ipsam, gravius peccant quam Iudaei, qui fidem evangelii nunquam susceperunt. Sed
quia susceperunt eius figuram in veteri lege, quam male interpretantes corrumpunt, ideo etiam ipsorum
infidelitas est gravius peccatum quam infidelitas gentilium, qui nullo modo fidem evangelii susceperunt. Aliud
quod in infidelitate consideratur est corruptio eorum quae ad fidem pertinent. Et secundum hoc, cum in pluribus
errent gentiles quam Iudaei, et Iudaei quam haeretici, gravior est infidelitas gentilium quam Iudaeorum, et
Iudaeorum quam haereticorum, nisi forte quorundam, puta Manichaeorum, qui etiam circa credibilia plus errant
quam gentiles. Harum tamen duarum gravitatum prima praeponderat secundae quantum ad rationem culpae.
Quia infidelitas habet rationem culpae, ut supra dictum est, magis ex hoc quod renititur fidei quam ex hoc quod
non habet ea quae fidei sunt, hoc enim videtur, ut dictum est, magis ad rationem poenae pertinere unde,
simpliciter loquendo, infidelitas haereticorum est pessima.
RA
Et per hoc patet responsio ad obiecta.
|a7 Articulus 7
AG1
Ad septimum sic proceditur. Videtur quod non sit cum infidelibus publice disputandum.
Dicit enim apostolus, II ad Tim. II, noli verbis contendere, ad nihilum enim utile est nisi ad subversionem
audientium.
1231

