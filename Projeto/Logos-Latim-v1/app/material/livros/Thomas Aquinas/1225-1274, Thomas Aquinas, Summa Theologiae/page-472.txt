Primo quidem, ut in hoc quaedam dignitas primo homini servaretur, ut, secundum Dei similitudinem, esset ipse
principium totius suae speciei, sicut Deus est principium totius universi.
Unde et Paulus dicit, Act. XVII, quod Deus fecit ex uno omne genus hominum.
Secundo, ut vir magis diligeret mulierem, et ei inseparabilius inhaereret, dum cognosceret eam ex se esse
productam.
Unde dicitur Gen. II, de viro sumpta est, quamobrem relinquet homo patrem et matrem, et adhaerebit uxori suae.
Et hoc maxime necessarium fuit in specie humana, in qua mas et femina commanent per totam vitam, quod non
contingit in aliis animalibus. Tertio quia, ut Philosophus dicit in VIII ethic., mas et femina coniunguntur in
hominibus non solum propter necessitatem generationis, ut in aliis animalibus; sed etiam propter domesticam
vitam, in qua sunt alia opera viri et feminae, et in qua vir est caput mulieris. Unde convenienter ex viro formata
est femina, sicut ex suo principio. Quarto est ratio sacramentalis; figuratur enim per hoc quod ecclesia a Christo
sumit principium.
Unde apostolus dicit, ad Ephes. V, sacramentum hoc magnum est, ego autem dico in Christo et in ecclesia.
RA1
Et per hoc patet responsio ad primum.
RA2
Ad secundum dicendum quod materia est ex qua aliquid fit. Natura autem creata habet determinatum principium;
et, cum sit determinata ad unum, etiam habet determinatum processum, unde ex determinata materia producit
aliquid in determinata specie. Sed virtus divina, cum sit infinita, potest idem secundum speciem ex quacumque
materia facere; sicut virum ex limo terrae, et mulierem ex viro.
RA3
Ad tertium dicendum quod ex naturali generatione contrahitur quaedam propinquitas quae matrimonium impedit.
Sed mulier non est producta a viro per naturalem generationem, sed sola virtute divina, unde eva non dicitur filia
Adae.
Et propter hoc, ratio non sequitur.
|a3 Articulus 3
AG1
Ad tertium sic proceditur. Videtur quod mulier non debuerit formari de costa viri. Costa enim viri fuit multo
minor quam corpus mulieris. Sed ex minori non potest fieri maius, nisi vel per additionem, quod si fuisset, magis
ex illo addito mulier formata diceretur quam de costa; vel etiam per rarefactionem, quia, ut dicit Augustinus,
super Gen. Ad litt., non est possibile ut aliquod corpus crescat, nisi rarescat.
Non autem invenitur corpus mulieris rarius quam viri, ad minus in ea proportione quam habet costa ad corpus
evae.
Ergo eva non fuit formata de costa Adae.
AG2
Praeterea, in operibus primo creatis non fuit aliquid superfluum.
Costa ergo Adae fuit de perfectione corporis eius. Ergo, ea subtracta, remansit imperfectum. Quod videtur
inconveniens.
AG3
Praeterea, costa non potest separari ab homine sine dolore.
Sed dolor non fuit ante peccatum. Ergo costa non debuit separari a viro, ut ex ea mulier formaretur.
SC
Sed contra est quod dicitur Gen. II, aedificavit Dominus Deus costam quam tulerat de Adam, in mulierem.
CO
Respondeo dicendum quod conveniens fuit mulierem formari de costa viri. Primo quidem, ad significandum
quod inter virum et mulierem debet esse socialis coniunctio. Neque enim mulier debet dominari in virum, et ideo
non est formata de capite. Neque debet a viro despici, tanquam serviliter subiecta, et ideo non est formata de
pedibus. Secundo, propter sacramentum, quia de latere Christi dormientis in cruce fluxerunt sacramenta, idest
sanguis et aqua, quibus est ecclesia instituta.
RA1
Ad primum ergo dicendum quod quidam dicunt per multiplicationem materiae absque alterius additione,
formatum fuisse corpus mulieris; ad modum quo Dominus quinque panes multiplicavit.
Sed hoc est omnino impossibile. Multiplicatio enim praedicta aut accidit secundum transmutationem substantiae
ipsius materiae; aut secundum transmutationem dimensionum eius. Non autem secundum transmutationem
substantiae ipsius materiae, tum quia materia in se considerata, est omnino intransmutabilis, utpote existens in
potentia, et habens solum rationem subiecti; tum etiam quia multitudo et magnitudo sunt praeter essentiam ipsius
materiae.

472

