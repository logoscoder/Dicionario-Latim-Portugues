Non sunt ergo sacramenta saluti humanae necessaria.
AG3
Praeterea, posita causa sufficienti, nihil aliud videtur esse necessarium ad effectum. Sed passio Christi est
sufficiens causa nostrae salutis, dicit enim apostolus, ad Rom. V, si, cum inimici essemus, reconciliati sumus
Deo per mortem filii eius, multo magis, reconciliati, salvi erimus in vita ipsius.
Non ergo requiruntur sacramenta ad salutem humanam.
SC
Sed contra est quod Augustinus dicit, XIX contra faust., in nullum nomen religionis, seu verum seu falsum,
coadunari homines possunt, nisi aliquo signaculorum vel sacramentorum visibilium consortio colligentur.
Sed necessarium est ad humanam salutem homines adunari in unum verae religionis nomen. Ergo sacramenta
sunt necessaria ad humanam salutem.
CO
Respondeo dicendum quod sacramenta sunt necessaria ad humanam salutem triplici ratione. Quarum prima
sumenda est ex conditione humanae naturae, cuius proprium est ut per corporalia et sensibilia in spiritualia et
intelligibilia deducatur. Pertinet autem ad divinam providentiam ut unicuique rei provideat secundum modum
suae conditionis. Et ideo convenienter divina sapientia homini auxilia salutis confert sub quibusdam corporalibus
et sensibilibus signis, quae sacramenta dicuntur.
Secunda ratio sumenda est ex statu hominis, qui peccando se subdidit per affectum corporalibus rebus. Ibi autem
debet medicinale remedium homini adhiberi ubi patitur morbum. Et ideo conveniens fuit ut Deus per quaedam
corporalia signa hominibus spiritualem medicinam adhiberet, nam, si spiritualia nuda ei proponerentur, eius
animus applicari non posset, corporalibus deditus. Tertia ratio sumenda est ex studio actionis humanae, quae
praecipue circa corporalia versatur. Ne igitur esset homini durum si totaliter a corporalibus actibus abstraheretur,
proposita sunt ei corporalia exercitia in sacramentis, quibus salubriter exerceretur, ad evitanda superstitiosa
exercitia, quae consistunt in cultu Daemonum, vel qualitercumque noxia, quae consistunt in actibus peccatorum.
Sic igitur per sacramentorum institutionem homo convenienter suae naturae eruditur per sensibilia; humiliatur, se
corporalibus subiectum recognoscens, dum sibi per corporalia subvenitur; praeservatur etiam a noxiis
corporalibus per salubria exercitia sacramentorum.
RA1
Ad primum ergo dicendum quod corporalis exercitatio, inquantum est corporalis, non multum utilis est. Sed
exercitatio per usum sacramentorum non est pure corporalis, sed quodammodo est spiritualis, scilicet per
significationem et causalitatem.
RA2
Ad secundum dicendum quod gratia Dei est sufficiens causa humanae salutis. Sed Deus dat hominibus gratiam
secundum modum eis convenientem. Et ideo necessaria sunt hominibus sacramenta ad gratiam consequendam.
RA3
Ad tertium dicendum quod passio Christi est causa sufficiens humanae salutis. Nec propter hoc sequitur quod
sacramenta non sint necessaria ad humanam salutem, quia operantur in virtute passionis Christi, et passio Christi
quodammodo applicatur hominibus per sacramenta, secundum illud apostoli, Rom. VI, quicumque baptizati
sumus in Christo Iesu, in morte ipsius baptizati sumus.
|a2 Articulus 2
AG1
Ad secundum sic proceditur. Videtur quod ante peccatum fuerint homini necessaria sacramenta.
Quia, sicut dictum est, sacramenta sunt necessaria homini ad gratiam consequendam. Sed etiam in statu
innocentiae homo indigebat gratia, sicut in prima parte habitum est.
Ergo etiam in statu illo erant necessaria sacramenta.
AG2
Praeterea, sacramenta sunt convenientia homini secundum conditione humanae naturae, sicut dictum est.
Sed eadem est natura hominis ante peccatum et post peccatum. Ergo videtur quod ante peccatum homo indiguerit
sacramentis.
AG3
Praeterea, matrimonium est quoddam sacramentum, secundum illud Ephes. V, sacramentum hoc magnum est,
ego autem dico in Christo et ecclesia.
Sed matrimonium fuit institutum ante peccatum, ut dicitur Gen. II.
Ergo sacramenta erant necessaria homini ante peccatum.
SC
Sed contra est quod medicina non est necessaria nisi aegroto, secundum illud Matth. IX, non est opus sanis
medicus.
Sed sacramenta sunt quaedam spirituales medicinae, quae adhibentur contra vulnera peccati.
Ergo non fuerunt necessaria ante peccatum.
2378

