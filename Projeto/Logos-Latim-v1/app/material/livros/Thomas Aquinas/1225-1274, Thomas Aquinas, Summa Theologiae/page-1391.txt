Vel necesse est evenire scandala secundum conditionem hominum, qui sibi a peccatis non cavent. Sicut si aliquis
medicus, videns aliquos indebita diaeta utentes, dicat, necesse est tales infirmari, quod intelligendum est sub hac
conditione, si diaetam non mutent. Et similiter necesse est evenire scandala si homines conversationem malam
non mutent.
RA2
Ad secundum dicendum quod scandalum ibi large ponitur pro quolibet impedimento. Volebat enim Petrus
Christi passionem impedire, quodam pietatis affectu ad Christum.
RA3
Ad tertium dicendum quod nullus impingit spiritualiter nisi retardetur aliqualiter a processu in via Dei, quod fit
saltem per peccatum veniale.
|a3 Articulus 3
AG1
Ad tertium sic proceditur. Videtur quod scandalum non sit speciale peccatum. Scandalum enim est dictum vel
factum minus rectum.
Sed omne peccatum est huiusmodi. Ergo omne peccatum est scandalum.
Non ergo scandalum est speciale peccatum.
AG2
Praeterea, omne speciale peccatum, sive omnis specialis iniustitia, invenitur separatim ab aliis; ut dicitur in V
ethic..
Sed scandalum non invenitur separatim ab aliis peccatis.
Ergo scandalum non est speciale peccatum.
AG3
Praeterea, omne speciale peccatum constituitur secundum aliquid quod dat speciem morali actui. Sed ratio
scandali constituitur per hoc quod coram aliis peccatur. In manifesto autem peccare, etsi sit circumstantia
aggravans, non videtur constituere peccati speciem. Ergo scandalum non est speciale peccatum.
SC
Sed contra, speciali virtuti speciale peccatum opponitur.
Sed scandalum opponitur speciali virtuti, scilicet caritati, dicitur enim Rom. XIV, si propter cibum frater tuus
contristatur, iam non secundum caritatem ambulas.
Ergo scandalum est speciale peccatum.
CO
Respondeo dicendum quod, sicut supra dictum est, duplex est scandalum, activum scilicet, et passivum.
Passivum quidem scandalum non potest esse speciale peccatum, quia ex dicto vel facto alterius aliquem ruere
contingit secundum quodcumque genus peccati; nec hoc ipsum quod est occasionem peccandi sumere ex dicto
vel facto alterius specialem rationem peccati constituit, quia non importat specialem deformitatem speciali virtuti
oppositam.
Scandalum autem activum potest accipi dupliciter, per se scilicet, et per accidens. Per accidens quidem, quando
est praeter intentionem agentis, ut puta cum aliquis suo facto vel verbo inordinato non intendit alteri dare
occasionem ruinae, sed solum suae satisfacere voluntati. Et sic etiam scandalum activum non est peccatum
speciale, quia quod est per accidens non constituit speciem. Per se autem est activum scandalum quando aliquis
suo inordinato dicto vel facto intendit alium trahere ad peccatum. Et sic ex intentione specialis finis sortitur
rationem specialis peccati, finis enim dat speciem in moralibus, ut supra dictum est.
Unde sicut furtum est speciale peccatum, aut homicidium, propter speciale nocumentum proximi quod
intenditur; ita etiam scandalum est speciale peccatum, propter hoc quod intenditur speciale proximi
nocumentum.
Et opponitur directe correctioni fraternae, in qua attenditur specialis nocumenti remotio.
RA1
Ad primum ergo dicendum quod omne peccatum potest materialiter se habere ad scandalum activum. Sed
formalem rationem specialis peccati potest habere ex intentione finis, ut dictum est.
RA2
Ad secundum dicendum quod scandalum activum potest inveniri separatim ab aliis peccatis, ut puta cum aliquis
proximum scandalizat facto quod de se non est peccatum, sed habet speciem mali.
RA3
Ad tertium dicendum quod scandalum non habet rationem specialis peccati ex praedicta circumstantia, sed ex
intentione finis,
|a4 Articulus 4
AG1

1391

