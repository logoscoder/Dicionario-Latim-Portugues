Praeterea, temperantia est circa concupiscentias. Mansuetudo autem et clementia non respiciunt concupiscentias,
sed magis iram et vindictam. Non ergo debent poni partes temperantiae.
AG3
Praeterea, Seneca dicit, in II de clem., cui voluptati saevitia est, possumus insaniam vocare.
Hoc autem opponitur clementiae et mansuetudini. Cum ergo insania opponatur prudentiae, videtur quod
clementia et mansuetudo sint partes prudentiae, magis quam temperantiae.
SC
Sed contra est quod Seneca dicit, in II de clem., quod clementia est temperantia animi in potestate ulciscendi.
Tullius etiam ponit clementiam partem temperantiae.
CO
Respondeo dicendum quod partes assignantur virtutibus principalibus secundum quod imitantur ipsas in
aliquibus materiis secundariis, quantum ad modum ex quo principaliter dependet laus virtutis, unde et nomen
accipit, sicut modus et nomen iustitiae in quadam aequalitate consistit; fortitudinis autem in quadam firmitate;
temperantiae autem in quadam refrenatione, inquantum scilicet refrenat concupiscentias vehementissimas
delectationum tactus. Clementia autem et mansuetudo similiter in quadam refrenatione consistit, quia scilicet
clementia est diminutiva poenarum, mansuetudo vero est mitigativa irae, ut ex dictis patet.
Et ideo tam clementia quam mansuetudo adiunguntur temperantiae sicut virtuti principali.
Et secundum hoc ponuntur partes ipsius.
RA1
Ad primum ergo dicendum quod in diminutione poenarum duo sunt consideranda. Quorum unum est quod
diminutio poenarum fiat secundum intentionem legislatoris, licet non secundum verba legis.
Et secundum hoc, pertinet ad epieikeiam. Aliud autem est quaedam moderatio affectus, ut homo non utatur sua
potestate in inflictione poenarum.
Et hoc proprie pertinet ad clementiam, propter quod Seneca dicit quod est temperantia animi in potestate
ulciscendi.
Et haec quidem moderatio animi provenit ex quadam dulcedine affectus, qua quis abhorret omne illud quod
potest alium tristare.
Et ideo dicit Seneca quod clementia est quaedam lenitas animi.
Nam e contrario austeritas animi videtur esse in eo qui non veretur alios contristare.
RA2
Ad secundum dicendum quod adiunctio virtutum secundariarum ad principales magis attenditur secundum
modum virtutis, qui est quasi quaedam forma eius, quam secundum materiam. Mansuetudo autem et clementia
conveniunt cum temperantia in modo, ut dictum est, licet non conveniant in materia.
RA3
Ad tertium dicendum quod insania dicitur per corruptionem sanitatis. Sicut autem sanitas corporalis corrumpitur
per hoc quod corpus recedit a debita complexione humanae speciei, ita etiam insania secundum animam
accipitur per hoc quod anima humana recedit a debita dispositione humanae speciei. Quod quidem contingit et
secundum rationem, puta cum aliquis usum rationis amittit, et quantum ad vim appetitivam, puta cum aliquis
amittit affectum humanum, secundum quem homo naturaliter est omni homini amicus, ut dicitur in VIII ethic..
Insania autem quae excludit usum rationis, opponitur prudentiae. Sed quod aliquis delectetur in poenis hominum,
dicitur esse insania, quia per hoc videtur homo privatus affectu humano, quem sequitur clementia.
|a4 Articulus 4
AG1
Ad quartum sic proceditur. Videtur quod clementia et mansuetudo sint potissimae virtutes. Laus enim virtutis
praecipue consistit ex hoc quod ordinat hominem ad beatitudinem, quae in Dei cognitione consistit. Sed
mansuetudo maxime ordinat hominem ad Dei cognitionem, dicitur enim Iac. I, in mansuetudine suscipite insitum
verbum; et Eccli. V, esto mansuetus ad audiendum verbum Dei; et dionysius dicit, in epistola ad demophil.,
Moysen propter multam mansuetudinem Dei apparitione dignum habitum.
Ergo mansuetudo est potissima virtutum.
AG2
Praeterea, tanto virtus aliqua potior esse videtur, quanto magis acceptatur a Deo et ab hominibus. Sed
mansuetudo maxime videtur acceptari a Deo, dicitur enim Eccli. I, quod beneplacitum est Deo fides et
mansuetudo.
Unde et specialiter ad suae mansuetudinis imitationem Christus nos invitat, dicens, discite a me, quia mitis sum
et humilis corde, et Hilarius dicit quod per mansuetudinem mentis nostrae habitat Christus in nobis.
Est etiam hominibus acceptissima, unde dicitur Eccli. III, fili, in mansuetudine perfice opera tua, et super
hominum gloria diligeris.
Propter quod et Proverb. XX dicitur quod clementia thronus regius roboratur.
Ergo mansuetudo et clementia sunt potissimae virtutes.
1873

