In practicis autem non est ultimum in cognitione, sed in operatione, quae est finis. Et ideo inter fructus nihil
ponitur quod pertineat ad cognitionem practicam, sed solum ea quae pertinent ad operationes, in quibus cognitio
practica dirigit.
Inter quae ponitur bonitas et benignitas, quae respondent misericordiae.
|q53 Quaestio 53
|a0 Prologus
Deinde considerandum est de vitiis oppositis prudentiae.
Dicit autem Augustinus, in IV contra iulian., quod omnibus virtutibus non solum sunt vitia manifesta discretione
contraria, sicut prudentiae temeritas, verum etiam vicina quodammodo, nec veritate, sed quadam specie fallente
similia, sicut ipsi prudentiae astutia.
Primo ergo considerandum est de vitiis quae manifeste contrarietatem habent ad prudentiam, quae scilicet vitia
proveniunt ex defectu prudentiae vel eorum quae ad prudentiam requiruntur; secundo, de vitiis quae habent
quandam similitudinem falsam cum prudentia quae scilicet contingunt per abusum eorum quae ad prudentiam
requiruntur. Quia vero sollicitudo ad prudentiam pertinet, circa primum consideranda sunt duo, primo quidem,
de imprudentia; secundo, de negligentia, quae sollicitudini opponitur. Circa primum quaeruntur sex. Primo, de
imprudentia, utrum sit peccatum. Secundo, utrum sit speciale peccatum. Tertio, de praecipitatione, sive
temeritate. Quarto, de inconsideratione. Quinto, de inconstantia.
Sexto, de origine horum vitiorum.
|a1 Articulus 1
AG1
Ad primum sic proceditur. Videtur quod imprudentia non sit peccatum.
Omne enim peccatum est voluntarium, ut Augustinus dicit.
Imprudentia autem non est aliquid voluntarium, nullus enim vult esse imprudens. Ergo imprudentia non est
peccatum.
AG2
Praeterea, nullum peccatum nascitur cum homine nisi originale.
Sed imprudentia nascitur cum homine, unde et iuvenes imprudentes sunt. Nec est originale peccatum, quod
opponitur originali iustitiae. Ergo imprudentia non est peccatum.
AG3
Praeterea, omne peccatum per poenitentiam tollitur.
Sed imprudentia non tollitur per poenitentiam.
Ergo imprudentia non est peccatum.
SC
Sed contra, spiritualis thesaurus gratiae non tollitur nisi per peccatum. Tollitur autem per imprudentiam,
secundum illud Prov. XXI, thesaurus desiderabilis et oleum in habitaculo iusti, et homo imprudens dissipabit
illud.
CO
Respondeo dicendum quod imprudentia dupliciter accipi potest, uno modo, privative; alio modo, contrarie.
Negative autem non proprie dicitur, ita scilicet quod importet solam carentiam prudentiae, quae potest esse sine
peccato. Privative quidem imprudentia dicitur inquantum aliquis caret prudentia quam natus est et debet habere.
Et secundum hoc imprudentia est peccatum ratione negligentiae, qua quis non adhibet studium ad prudentiam
habendam. Contrarie vero accipitur imprudentia secundum quod ratio contrario modo movetur vel agit
prudentiae. Puta, si recta ratio prudentiae agit consiliando, imprudens consilium spernit, et sic de aliis quae in
actu prudentis observanda sunt. Et hoc modo imprudentia est peccatum secundum rationem propriam prudentiae.
Non enim potest hoc contingere quod homo contra prudentiam agat, nisi divertens a regulis quibus ratio
prudentiae rectificatur.
Unde si hoc contingat per aversionem a regulis divinis, est peccatum mortale, puta cum quis quasi contemnens et
repudians divina documenta, praecipitanter agit. Si vero praeter eas agat absque contemptu, et absque detrimento
eorum quae sunt de necessitate salutis, est peccatum veniale.
RA1
Ad primum ergo dicendum quod deformitatem imprudentiae nullus vult, sed actum imprudentiae vult
temerarius, qui vult praecipitanter agere.
Unde et Philosophus dicit, VI ethic., quod ille qui circa prudentiam peccat volens, minus acceptatur.
RA2
Ad secundum dicendum quod ratio illa procedit de imprudentia secundum quod sumitur negative. Sciendum
tamen quod carentia prudentiae et cuiuslibet virtutis includitur in carentia originalis iustitiae, quae totam animam
perficiebat.
1439

