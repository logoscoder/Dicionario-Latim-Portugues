SC
Sed contra est quod dicitur Rom. XIII, quae a Deo sunt, ordinata sunt.
Ordo autem maxime videtur in disparitate consistere, dicit enim Augustinus, XIX de CIV. Dei, ordo est parium
dispariumque rerum sua cuique loca tribuens dispositio.
Ergo in primo statu, qui decentissimus fuisset, disparitas inveniretur.
CO
Respondeo dicendum quod necesse est dicere aliquam disparitatem in primo statu fuisse, ad minus quantum ad
sexum, quia sine diversitate sexus, generatio non fuisset. Similiter etiam quantum ad aetatem, sic enim quidam
ex aliis nascebantur; nec illi qui miscebantur, steriles erant. Sed et secundum animam diversitas fuisset, et
quantum ad iustitiam et quantum ad scientiam.
Non enim ex necessitate homo operabatur, sed per liberum arbitrium; ex quo homo habet quod possit magis et
minus animum applicare ad aliquid faciendum vel volendum vel cognoscendum. Unde quidam magis
profecissent in iustitia et scientia quam alii. Ex parte etiam corporis, poterat esse disparitas. Non enim erat
exemptum corpus humanum totaliter a legibus naturae, quin ex exterioribus agentibus aliquod commodum aut
auxilium reciperet magis et minus, cum etiam et cibis eorum vita sustentaretur. Et sic nihil prohibet dicere quin
secundum diversam dispositionem aeris et diversum situm stellarum, aliqui robustiores corpore generarentur
quam alii, et maiores et pulchriores et melius complexionati. Ita tamen quod in illis qui excederentur, nullus esset
defectus sive peccatum, sive circa animam sive circa corpus.
RA1
Ad primum ergo dicendum quod Gregorius per verba illa intendit excludere disparitatem quae est secundum
differentiam iustitiae et peccati; ex qua contingit quod aliqui poenaliter sunt sub aliis coercendi.
RA2
Ad secundum dicendum quod aequalitas est causa quod dilectio mutua sit aequalis. Sed tamen inter inaequales
potest esse maior dilectio quam inter aequales, licet non aequaliter utrinque respondeat. Pater enim plus diligit
filium naturaliter, quam frater fratrem; licet filius non tantundem diligat patrem, sicut ab eo diligitur.
RA3
Ad tertium dicendum quod causa disparitatis poterat esse et ex parte Dei, non quidem ut puniret quosdam et
quosdam praemiaret; sed ut quosdam plus, quosdam minus sublimaret, ut pulchritudo ordinis magis in
hominibus reluceret.
Et etiam ex parte naturae poterat disparitas causari secundum praedictum modum, absque aliquo defectu naturae.
|a4 Articulus 4
AG1
Ad quartum sic proceditur. Videtur quod homo in statu innocentiae homini non dominabatur.
Dicit enim Augustinus, XIX de CIV. Dei, hominem rationalem, ad imaginem suam factum, non voluit Deus nisi
irrationabilibus dominari; non hominem homini, sed hominem pecori.
AG2
Praeterea, illud quod est introductum in poenam peccati, non fuisset in statu innocentiae. Sed hominem subesse
homini, introductum est in poenam peccati, dictum est enim mulieri post peccatum, sub potestate viri eris, ut
dicitur Gen. III.
Ergo in statu innocentiae non erat homo homini subiectus.
AG3
Praeterea, subiectio libertati opponitur. Sed libertas est unum de praecipuis bonis, quod in statu innocentiae non
defuisset, quando nihil aberat quod bona voluntas cupere posset, ut Augustinus dicit XIV de CIV. Dei.
Ergo homo homini in statu innocentiae non dominabatur.
SC
Sed contra, conditio hominum in statu innocentiae non erat dignior quam conditio Angelorum. Sed inter Angelos
quidam aliis dominantur, unde et unus ordo dominationum vocatur.
Ergo non est contra dignitatem status innocentiae, quod homo homini dominaretur.
CO
Respondeo dicendum quod dominium accipitur dupliciter.
Uno modo, secundum quod opponitur servituti, et sic Dominus dicitur cui aliquis subditur ut servus. Alio modo
accipitur dominium, secundum quod communiter refertur ad subiectum qualitercumque, et sic etiam ille qui
habet officium gubernandi et dirigendi liberos, Dominus dici potest. Primo ergo modo accepto dominio, in statu
innocentiae homo homini non dominaretur, sed secundo modo accepto dominio, in statu innocentiae homo
homini dominari potuisset. Cuius ratio est, quia servus in hoc differt a libero, quod liber est causa sui, ut dicitur
in principio metaphys.; servus autem ordinatur ad alium. Tunc ergo aliquis dominatur alicui ut servo, quando
eum cui dominatur ad propriam utilitatem sui, scilicet dominantis, refert.

494

