Ad primum ergo dicendum quod, sicut Glossa ibidem subdit, spes dicitur introitus fidei, idest rei creditae, quia
per spem intratur ad videndum illud quod creditur. Vel potest dici quod est introitus fidei quia per eam homo
intrat ad hoc quod stabiliatur et perficiatur in fide.
RA2
Ad secundum dicendum quod in definitione fidei ponitur res speranda quia proprium obiectum fidei est non
apparens secundum seipsum. Unde fuit necessarium ut quadam circumlocutione designaretur per id quod
consequitur ad fidem.
RA3
Ad tertium dicendum quod non omnis actus meritorius habet spem praecedentem, sed sufficit si habeat
concomitantem vel consequentem.
|a8 Articulus 8
AG1
Ad octavum sic proceditur. Videtur quod caritas sit prior spe.
Dicit enim Ambrosius, super illud Luc. XVII, si habueritis fidem sicut granum sinapis, etc., ex fide est caritas, ex
caritate spes.
Sed fides est prior caritate. Ergo caritas est prior spe.
AG2
Praeterea, Augustinus dicit, XIV de CIV. Dei, quod boni motus atque affectus ex amore et sancta caritate
veniunt.
Sed sperare, secundum quod est actus spei, est quidam bonus animi motus. Ergo derivatur a caritate.
AG3
Praeterea, magister dicit, XXVI dist. III Lib. Sent., quod spes ex meritis provenit, quae praecedunt non solum
rem speratam, sed etiam spem, quam natura praeit caritas.
Caritas ergo est prior spe.
SC
Sed contra est quod apostolus dicit, I ad Tim. I, finis praecepti caritas est de corde puro et conscientia bona,
Glossa, idest spe.
Ergo spes est prior caritate.
CO
Respondeo dicendum quod duplex est ordo. Unus quidem secundum viam generationis et materiae, secundum
quem imperfectum prius est perfecto. Alius autem ordo est perfectionis et formae, secundum quem perfectum
naturaliter prius est imperfecto. Secundum igitur primum ordinem spes est prior caritate. Quod sic patet. Quia
spes, et omnis appetitivus motus, ex amore derivatur, ut supra habitum est, cum de passionibus ageretur.
Amor autem quidam est perfectus, quidam imperfectus. Perfectus quidem amor est quo aliquis secundum se
amatur, ut puta cui aliquis vult bonum, sicut homo amat amicum. Imperfectus amor est quo quis amat aliquid
non secundum ipsum, sed ut illud bonum sibi ipsi proveniat, sicut homo amat rem quam concupiscit. Primus
autem amor Dei pertinet ad caritatem, quae inhaeret Deo secundum seipsum, sed spes pertinet ad secundum
amorem, quia ille qui sperat aliquid sibi obtinere intendit. Et ideo in via generationis spes est prior caritate.
Sicut enim aliquis introducitur ad amandum Deum per hoc quod, timens ab ipso puniri, cessat a peccato, ut
Augustinus dicit, super primam canonicam Ioan.; ita etiam et spes introducit ad caritatem, inquantum aliquis,
sperans remunerari a Deo, accenditur ad amandum Deum et servandum praecepta eius. Sed secundum ordinem
perfectionis caritas naturaliter prior est. Et ideo, adveniente caritate, spes perfectior redditur, quia de amicis
maxime speramus.
Et hoc modo dicit Ambrosius quod spes est ex caritate.
RA1
Unde patet responsio ad primum.
RA2
Ad secundum dicendum quod spes, et omnis motus appetitivus, ex amore provenit aliquo, quo scilicet aliquis
amat bonum expectatum. Sed non omnis spes provenit a caritate, sed solum motus spei formatae, qua scilicet
aliquis sperat bonum a Deo ut ab amico.
RA3
Ad tertium dicendum quod magister loquitur de spe formata, quam naturaliter praecedit caritas, et merita ex
caritate causata.
|q18 Quaestio 18
|a0 Prologus

1261

