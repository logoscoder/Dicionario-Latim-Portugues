RA1
Ad primum ergo dicendum quod, si in potestate hominis esse dicatur aliquid excluso auxilio gratiae, sic ad multa
tenetur homo ad quae non potest sine gratia reparante, sicut ad diligendum Deum et proximum; et similiter ad
credendum articulos fidei. Sed tamen hoc potest homo cum auxilio gratiae. Quod quidem auxilium
quibuscumque divinitus datur, misericorditer datur; quibus autem non datur, ex iustitia non datur, in poenam
praecedentis peccati, saltem originalis peccati; ut Augustinus dicit, in libro de Cor. Et gratia.
RA2
Ad secundum dicendum quod homo tenetur ad determinate diligendum illa diligibilia quae sunt proprie et per se
caritatis obiecta, scilicet Deus et proximus. Sed obiectio procedit de illis praeceptis caritatis quae quasi
consequenter pertinent ad obiectum caritatis.
RA3
Ad tertium dicendum quod virtus obedientiae proprie in voluntate consistit. Et ideo ad actum obedientiae sufficit
promptitudo voluntatis subiecta praecipienti, quae est proprium et per se obiectum obedientiae. Sed hoc
praeceptum vel illud per accidens vel consequenter se habet ad proprium et per se obiectum obedientiae.
|a6 Articulus 6
AG1
Ad sextum sic proceditur. Videtur quod aequaliter omnes teneantur ad habendum fidem explicitam. Ad ea enim
quae sunt de necessitate salutis omnes tenentur, sicut patet de praeceptis caritatis.
Sed explicatio credendorum est de necessitate salutis, ut dictum est.
Ergo omnes aequaliter tenentur ad explicite credendum.
AG2
Praeterea, nullus debet examinari de eo quod explicite credere non tenetur. Sed quandoque etiam simplices
examinantur de minimis articulis fidei.
Ergo omnes tenentur explicite omnia credere.
AG3
Praeterea, si minores non tenentur habere fidem explicitam, sed solum implicitam, oportet quod habeant fidem
implicitam in fide maiorum. Sed hoc videtur esse periculosum, quia posset contingere quod illi maiores errarent.
Ergo videtur quod minores etiam debeant habere fidem explicitam. Sic ergo omnes aequaliter tenentur ad
explicite credendum.
SC
Sed contra est quod dicitur iob I, quod boves arabant et asinae pascebantur iuxta eos, quia videlicet minores, qui
significantur per asinos, debent in credendis adhaerere maioribus, qui per boves significantur; ut Gregorius
exponit, in II Moral..
CO
Respondeo dicendum quod explicatio credendorum fit per revelationem divinam, credibilia enim naturalem
rationem excedunt.
Revelatio autem divina ordine quodam ad inferiores pervenit per superiores, sicut ad homines per Angelos, et ad
inferiores Angelos per superiores, ut patet per dionysium, in cael. Hier..
Et ideo, pari ratione, explicatio fidei oportet quod perveniat ad inferiores homines per maiores.
Et ideo sicut superiores Angeli, qui inferiores illuminant, habent pleniorem notitiam de rebus divinis quam
inferiores, ut dicit dionysius, XII cap. Cael. Hier.; ita etiam superiores homines, ad quos pertinet alios erudire,
tenentur habere pleniorem notitiam de credendis et magis explicite credere.
RA1
Ad primum ergo dicendum quod explicatio credendorum non aequaliter quantum ad omnes est de necessitate
salutis, quia plura tenentur explicite credere maiores, qui habent officium alios instruendi, quam alii.
RA2
Ad secundum dicendum quod simplices non sunt examinandi de subtilitatibus fidei nisi quando habetur suspicio
quod sint ab haereticis depravati, qui in his quae ad subtilitatem fidei pertinent solent fidem simplicium
depravare. Si tamen inveniuntur non pertinaciter perversae doctrinae adhaerere, si in talibus ex simplicitate
deficiant, non eis imputatur.
RA3
Ad tertium dicendum quod minores non habent fidem implicitam in fide maiorum nisi quatenus maiores
adhaerent doctrinae divinae, unde et apostolus dicit, I ad Cor. IV, imitatores mei estote, sicut et ego Christi.
Unde humana cognitio non fit regula fidei, sed veritas divina.
A qua si aliqui maiorum deficiant, non praeiudicat fidei simplicium, qui eos rectam fidem habere credunt, nisi
pertinaciter eorum erroribus in particulari adhaereant contra universalis ecclesiae fidem, quae non potest
deficere, Domino dicente, Luc. XXII, ego pro te rogavi, Petre, ut non deficiat fides tua.
|a7 Articulus 7
1196

