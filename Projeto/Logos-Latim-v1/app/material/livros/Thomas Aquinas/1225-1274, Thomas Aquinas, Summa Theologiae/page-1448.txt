carnis. Si vero aliquis actu curam carnis referat in finem honestum, puta cum aliquis studet comestioni propter
corporis sustentationem, non vocatur prudentia carnis, quia sic utitur homo cura carnis ut ad finem.
RA1
Ad primum ergo dicendum quod apostolus loquitur de prudentia carnis secundum quod finis totius vitae
humanae constituitur in bonis carnis. Et sic est peccatum mortale.
RA2
Ad secundum dicendum quod prudentia carnis non importat peccatum in spiritum sanctum. Quod enim dicitur
quod non potest esse subiecta legi Dei, non sic est intelligendum quasi ille qui habet prudentiam carnis non
possit converti et subiici legi Dei, sed quia ipsa prudentia carnis legi Dei non potest esse subiecta, sicut nec
iniustitia potest esse iusta, nec calor potest esse frigidus, quamvis calidum posset esse frigidum.
RA3
Ad tertium dicendum quod omne peccatum opponitur prudentiae, sicut et prudentia participatur in omni virtute.
Sed ideo non oportet quod quodlibet peccatum prudentiae oppositum sit gravissimum, sed solum quando
opponitur prudentiae in aliquo maximo.
|a3 Articulus 3
AG1
Ad tertium sic proceditur. Videtur quod astutia non sit speciale peccatum. Verba enim sacrae Scripturae non
inducunt aliquem ad peccatum. Inducunt autem ad astutiam, secundum illud Prov. I, ut detur parvulis astutia.
Ergo astutia non est peccatum.
AG2
Praeterea, Prov. XIII dicitur, astutus omnia agit cum consilio.
Aut ergo ad finem bonum; aut ad finem malum. Si ad finem bonum, non videtur esse peccatum. Si autem ad
finem malum, videtur pertinere ad prudentiam carnis vel saeculi. Ergo astutia non est speciale peccatum a
prudentia carnis distinctum.
AG3
Praeterea, Gregorius, X Moral., exponens illud iob XII, deridetur iusti simplicitas, dicit, sapientia huius mundi
est cor machinationibus tegere, sensum verbis velare, quae falsa sunt vera ostendere, quae vera sunt falsa
demonstrare.
Et postea subdit, haec prudentia usu a iuvenibus scitur, a pueris pretio discitur.
Sed ea quae praedicta sunt videntur ad astutiam pertinere.
Ergo astutia non distinguitur a prudentia carnis vel mundi; et ita non videtur esse speciale peccatum.
SC
Sed contra est quod apostolus dicit, II ad Cor. IV, abdicamus occulta dedecoris, non ambulantes in astutia, neque
adulterantes verbum Dei.
Ergo astutia est quoddam peccatum.
CO
Respondeo dicendum quod prudentia est recta ratio agibilium, sicut scientia est recta ratio scibilium. Contingit
autem contra rectitudinem scientiae dupliciter peccari in speculativis, uno quidem modo, quando ratio inducitur
ad aliquam conclusionem falsam quae apparet vera; alio modo, ex eo quod ratio procedit ex aliquibus falsis quae
videntur esse vera, sive sint ad conclusionem veram sive ad conclusionem falsam. Ita etiam aliquod peccatum
potest esse contra prudentiam habens aliquam similitudinem eius dupliciter. Uno modo, quia studium rationis
ordinatur ad finem qui non est vere bonus sed apparens, et hoc pertinet ad prudentiam carnis. Alio modo,
inquantum aliquis ad finem aliquem consequendum, vel bonum vel malum, utitur non veris viis, sed simulatis et
apparentibus, et hoc pertinet ad peccatum astutiae. Unde est quoddam peccatum prudentiae oppositum a
prudentia carnis distinctum.
RA1
Ad primum ergo dicendum quod, sicut Augustinus dicit, in IV contra iulian., sicut prudentia abusive quandoque
in malo accipitur, ita etiam astutia quandoque in bono, et hoc propter similitudinem unius ad alterum. Proprie
tamen astutia in malo accipitur; sicut et Philosophus dicit, in VI ethic..
RA2
Ad secundum dicendum quod astutia potest consiliari et ad finem bonum et ad finem malum, nec oportet ad
finem bonum falsis viis pervenire et simulatis, sed veris. Unde etiam astutia si ordinetur ad bonum finem, est
peccatum.
RA3
Ad tertium dicendum quod Gregorius sub prudentia mundi accepit omnia quae possunt ad falsam prudentiam
pertinere.
Unde etiam sub hac comprehenditur astutia.
|a4 Articulus 4
1448

