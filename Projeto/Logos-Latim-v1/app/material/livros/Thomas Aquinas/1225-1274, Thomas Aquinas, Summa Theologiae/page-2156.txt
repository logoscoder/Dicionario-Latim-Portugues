Et ideo, praeter voluntatem divinam, oportet in Christo ponere voluntatem humanam, non solum prout est
potentia naturalis, aut prout est motus naturalis, sed etiam prout est motus rationalis.
RA4
Ad quartum dicendum quod per hoc quod dicitur aliqualiter velle, designatur determinatus modus volendi.
Determinatus autem modus ponitur circa ipsam rem cuius est modus.
Unde, cum voluntas pertineat ad naturam, ipsum etiam quod est aliqualiter velle, pertinet ad naturam, non
secundum quod est absolute considerata, sed secundum quod est in tali hypostasi.
Unde etiam voluntas humana Christi habuit quendam determinatum modum ex eo quod fuit in hypostasi divina,
ut scilicet moveretur semper secundum nutum divinae voluntatis.
|a2 Articulus 2
AG1
Ad secundum sic proceditur. Videtur quod in Christo non fuerit aliqua voluntas sensualitatis, praeter rationis
voluntatem. Dicit enim Philosophus, in III de anima, quod voluntas in ratione est, in sensitivo autem appetitu est
irascibilis et concupiscibilis.
Sed sensualitas significat appetitum sensitivum.
Ergo non fuit in Christo voluntas sensualitatis.
AG2
Praeterea, secundum Augustinum, XII de Trin., sensualitas significatur per serpentem. Sed nihil serpentinum fuit
in Christo, habuit enim similitudinem animalis venenosi sine veneno, ut dicit Augustinus, super illud Ioan. III,
sicut exaltavit Moyses serpentem in deserto.
Ergo in Christo non fuit voluntas sensualitatis.
AG3
Praeterea, voluntas sequitur naturam, ut dictum est.
Sed in Christo non fuit nisi una natura praeter divinam. Ergo in Christo non fuit nisi una voluntas humana.
SC
Sed contra est quod Ambrosius dicit, in II ad Gratianum imperatorem, mea est voluntas quam suam dixit, quia,
ut homo, suscepit tristitiam meam, ex quo datur intelligi quod tristitia pertineat ad humanam voluntatem in
Christo. Sed tristitia pertinet ad sensualitatem, ut in secunda parte habitum est.
Ergo videtur quod in Christo sit voluntas sensualitatis, praeter voluntatem rationis.
CO
Respondeo dicendum quod, sicut supra dictum est, filius Dei humanam naturam assumpsit cum omnibus quae
pertinent ad perfectionem ipsius naturae. In humana autem natura includitur etiam natura animalis, sicut in
specie includitur genus. Unde oportet quod filius Dei cum humana natura assumpserit etiam ea quae pertinent ad
perfectionem naturae animalis. Inter quae est appetitus sensitivus, qui sensualitas dicitur. Et ideo oportet dicere
quod in Christo fuit sensualis appetitus, sive sensualitas.
Sciendum est autem quod sensualitas, sive sensualis appetitus, inquantum est natus obedire rationi, dicitur
rationale per participationem, ut patet per Philosophum, in I ethic..
Et quia voluntas est in ratione, ut dictum est, pari ratione potest dici quod sensualitas sit voluntas per
participationem.
RA1
Ad primum ergo dicendum quod ratio illa procedit de voluntate essentialiter dicta, quae non est nisi in parte
intellectiva. Sed voluntas participative dicta potest esse in parte sensitiva, inquantum obedit rationi.
RA2
Ad secundum dicendum quod sensualitas significatur per serpentem, non quantum ad naturam sensualitatis,
quam Christus assumpsit, sed quantum ad corruptionem fomitis, quae in Christo non fuit.
RA3
Ad tertium dicendum quod, ubi est unum propter alterum, ibi tantum unum esse videtur, sicut superficies, quae
est visibilis per colorem, est unum visibile cum colore. Et similiter, quia sensualitas non dicitur voluntas nisi quia
participat voluntatem rationis, sicut est una natura humana in Christo, ita etiam ponitur una voluntas humana in
Christo.
|a3 Articulus 3
AG1
Ad tertium sic proceditur. Videtur quod in Christo fuerunt duae voluntates quantum ad rationem.
Dicit enim Damascenus, in II libro, quod duplex est hominis voluntas, naturalis, quae vocatur thelesis; et
rationalis, quae vocatur bulesis.
Sed Christus in humana natura habuit quidquid ad perfectionem humanae naturae pertinet. Ergo utraque
praedictarum voluntatum fuit in Christo.
AG2
2156

