Ad primum ergo dicendum quod Dominus super hoc se excusat a transgressione legis tripliciter. Uno quidem
modo, quia per praeceptum de sanctificatione sabbati non interdicitur opus divinum, sed humanum opus,
quamvis enim Deus die septima cessaverit a novis creaturis condendis, semper tamen operatur in rerum
conservatione et gubernatione. Quod autem Christus miracula faciebat, erat operis divini.
Unde ipse dicit, Ioan. V, pater meus usque modo operatur, et ego operor.
Secundo, excusat se per hoc quod illo praecepto non prohibentur opera quae sunt de necessitate salutis
corporalis.
Unde ipse dicit, Luc. XIII, unusquisque vestrum non solvet sabbato bovem suum aut asinum a praesepio, et ducit
adaquare? et infra, XIV, cuius vestrum asinus aut bos in puteum cadit, et non continuo extrahet illum die
sabbati? manifestum est autem quod opera miraculorum quae Christus faciebat, ad salutem corporis et animae
pertinebant. Tertio, quia illo praecepto non prohibentur opera quae pertinent ad Dei cultum unde dicit, Matth.
XII, an non legistis in lege quia sabbatis sacerdotes in templo sabbatum violant, et sine crimine sunt? et Ioan. VII
dicitur quod circumcisionem accipit homo in sabbato.
Quod autem Christus paralytico mandavit ut lectum suum sabbato portaret, ad cultum Dei pertinebat, idest ad
laudem virtutis divinae. Et patet quod sabbatum non solvebat.
Quamvis hoc ei Iudaei falso obiicerent, dicentes, Ioan. IX, non est hic homo a Deo, qui sabbatum non custodit.
RA2
Ad secundum dicendum quod Christus voluit ostendere per illa verba quod homo non redditur immundus
secundum animam ex usu ciborum quorumcumque secundum suam naturam, sed solum secundum quandam
significationem. Quod autem in lege quidam cibi dicuntur immundi, hoc est propter quandam significationem.
Unde Augustinus dicit, contra faustum, si de porco et agno requiratur, utrumque natura mundum est, quia omnis
creatura Dei bona est, quadam vero significatione agnus mundus, porcus immundus est.
RA3
Ad tertium dicendum quod etiam discipuli, quando esurientes spicas sabbato vellebant, a transgressione legis
excusantur propter necessitatem famis, sicut et David non fuit transgressor legis quando, propter necessitatem
famis, comedit panes quos ei edere non licebat.
|q41 Quaestio 41
|a0 Prologus
Deinde considerandum est de tentatione Christi. Et circa hoc quaeruntur quatuor. Primo, utrum fuerit conveniens
Christum tentari. Secundo, de loco tentationis. Tertio, de tempore. Quarto, de modo et ordine tentationum.
|a1 Articulus 1
AG1
Ad primum sic proceditur. Videtur quod Christo tentari non conveniebat. Tentare enim est experimentum
sumere. Quod quidem non fit nisi de re ignota. Sed virtus Christi erat nota etiam Daemonibus, dicitur enim Luc.
IV, quod non sinebat Daemonia loqui, quia sciebant eum esse Christum.
Ergo videtur quod non decuerit Christum tentari.
AG2
Praeterea, Christus ad hoc venerat ut opera diaboli dissolveret, secundum illud I Ioan. III, in hoc apparuit filius
Dei, ut dissolvat opera diaboli.
Sed non est eiusdem dissolvere opera alicuius, et ea pati. Et ita videtur inconveniens fuisse quod Christus
pateretur se tentari a diabolo.
AG3
Praeterea, triplex est tentatio, scilicet a carne, a mundo, a diabolo. Sed Christus non fuit tentatus nec a carne nec
a mundo.
Ergo nec etiam debuit tentari a diabolo.
SC
Sed contra est quod dicitur Matth. IV, ductus est Iesus a spiritu in desertum, ut tentaretur a diabolo.
CO
Respondeo dicendum quod Christus tentari voluit, primo quidem, ut nobis contra tentationes auxilium ferret.
Unde Gregorius dicit, in homilia, non erat indignum redemptori nostro quod tentari voluit, qui venerat et occidi,
ut sic tentationes nostras suis tentationibus vinceret, sicut mortem nostram sua morte superavit.
Secundo, propter nostram cautelam, ut nullus, quantumcumque sanctus, se existimet securum et immunem a
tentatione. Unde etiam post baptismum tentari voluit, quia, sicut Hilarius dicit, super Matth., in sanctificatis
maxime diaboli tentamenta grassantur, quia victoria magis est ei exoptanda de sanctis.
Unde et Eccli. II dicitur, fili, accedens ad servitutem Dei, sta in iustitia et timore, et praepara animam tuam ad
tentationem.
Tertio, propter exemplum, ut scilicet nos instrueret qualiter diaboli tentationes vincamus.
2267

