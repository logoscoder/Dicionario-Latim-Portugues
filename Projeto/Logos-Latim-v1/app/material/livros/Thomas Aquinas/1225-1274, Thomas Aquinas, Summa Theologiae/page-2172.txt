Respondeo dicendum quod proprium officium sacerdotis est esse mediatorem inter Deum et populum,
inquantum scilicet divina populo tradit, unde sacerdos dicitur quasi sacra dans, secundum illud Malach. II, legem
requirent ex ore eius, scilicet sacerdotis; et iterum inquantum preces populi Deo offert, et pro eorum peccatis
Deo aliqualiter satisfacit; unde apostolus dicit, Heb. V, omnis pontifex ex hominibus assumptus, pro hominibus
constituitur in his quae sunt ad Deum, ut offerat dona et sacrificia pro peccatis.
Hoc autem maxime convenit Christo. Nam per ipsum dona hominibus sunt collata, secundum illud II Pet. I, per
quem, scilicet Christum, maxima et pretiosa nobis promissa donavit, ut per haec efficiamini divinae consortes
naturae.
Ipse etiam humanum genus Deo reconciliavit, secundum illud Coloss. I, in ipso, scilicet Christo, complacuit
omnem plenitudinem inhabitare, et per eum reconciliare omnia.
Unde Christo maxime convenit esse sacerdotem.
RA1
Ad primum ergo dicendum quod potestas hierarchica convenit quidem Angelis, inquantum et ipsi sunt medii
inter Deum et hominem, ut patet per dionysium, in libro cael. Hier., ita quod ipse sacerdos, inquantum est
medius inter Deum et populum, Angeli nomen habet, secundum illud Malach. II, Angelus Domini exercituum
est.
Christus autem maior Angelis fuit, non solum secundum divinitatem, sed etiam secundum humanitatem,
inquantum habuit plenitudinem gratiae et gloriae. Unde etiam excellentiori modo hierarchicam seu sacerdotalem
potestatem prae Angelis habuit, ita etiam quod ipsi Angeli fuerunt ministri sacerdotii eius, secundum illud Matth.
IV, accesserunt Angeli et ministrabant ei.
Secundum tamen passibilitatem, modico ab Angelis minoratus est, ut apostolus dicit, Heb. II.
Et secundum hoc conformis fuit hominibus viatoribus in sacerdotio constitutis.
RA2
Ad secundum dicendum quod, sicut dicit Damascenus, in III libro, quod in omnibus est simile, idem utique erit,
et non exemplum.
Quia igitur sacerdotium veteris legis erat figura sacerdotii Christi, noluit Christus nasci de stirpe figuralium
sacerdotum, ut ostenderetur non esse omnino idem sacerdotium, sed differre sicut verum a figurali.
RA3
Ad tertium dicendum quod, sicut supra dictum est, alii homines particulatim habent quasdam gratias, sed
Christus, tanquam omnium caput, habet perfectionem omnium gratiarum. Et ideo, quantum ad alios pertinet,
alius est legislator, et alius sacerdos, et alius rex, sed haec omnia concurrunt in Christo, tanquam in fonte
omnium gratiarum.
Unde dicitur Isaiae XXXIII, Dominus iudex noster, Dominus legifer noster, Dominus rex noster, ipse veniet et
salvabit nos.
|a2 Articulus 2
AG1
Ad secundum sic proceditur. Videtur quod ipse Christus non fuit simul sacerdos et hostia. Sacerdotis enim est
hostiam occidere.
Sed Christus non seipsum occidit. Ergo ipse non fuit simul sacerdos et hostia.
AG2
Praeterea, sacerdotium Christi magis est simile sacerdotio Iudaeorum, quod erat a Deo institutum, quam
sacerdotio gentilium, quo Daemones colebantur. In veteri autem lege nunquam homo in sacrificium offerebatur,
quod maxime reprehenditur in sacrificiis gentilium, secundum illud Psalmi, effuderunt sanguinem innocentem
filiorum suorum et filiarum suarum, quas sacrificaverunt sculptilibus chanaan.
Ergo in sacerdotio Christi non debuit esse ipse homo Christus hostia.
AG3
Praeterea, omnis hostia, ex hoc quod Deo offertur, Deo sanctificatur. Sed ipsa Christi humanitas a principio fuit
sanctificata et Deo coniuncta. Ergo non convenienter potest dici quod Christus, secundum quod homo, fuerit
hostia.
SC
Sed contra est quod apostolus dicit, Ephes. V, Christus dilexit nos, et tradidit semetipsum pro nobis oblationem
et hostiam Deo in odorem suavitatis.
CO
Respondeo dicendum quod, sicut dicit Augustinus, in X de CIV. Dei, omne sacrificium visibile invisibilis
sacrificii est sacramentum, idest sacrum signum.
Est autem invisibile sacrificium quo homo spiritum suum offert Deo, secundum illud Psalmi; sacrificium Deo
spiritus contribulatus.

2172

