quod, paupertate cogente, aliquis filium aut filiam venderet. Et hoc etiam verba ipsius legis ostendunt, dicit enim,
si quis vendiderit filiam suam in famulam, non egredietur sicut ancillae exire consueverunt.
Per hunc etiam modum non solum filium, sed etiam seipsum aliquis vendere poterat, magis quasi mercenarium
quam quasi servum; secundum illud Levit. XXV, si paupertate compulsus vendiderit se tibi frater tuus, non eum
opprimes servitute famulorum, sed quasi mercenarius et colonus erit.
RA5
Ad quintum dicendum quod, sicut Philosophus dicit, in X ethic., principatus paternus habet solam admonendi
potestatem; non autem habet vim coactivam, per quam rebelles et contumaces comprimi possunt. Et ideo in hoc
casu lex mandabat ut filius contumax a principibus civitatis puniretur.
RA6
Ad sextum dicendum quod Dominus alienigenas prohibuit in matrimonium duci propter periculum seductionis,
ne inducerentur in idololatriam. Et specialiter hoc prohibuit de illis gentibus quae in vicino habitabant, de quibus
erat magis probabile quod suos ritus retinerent.
Si qua vero idololatriae cultum dimittere vellet, et ad legis cultum se transferre, poterat in matrimonium duci,
sicut patet de Ruth, quam duxit booz in uxorem. Unde ipsa dixerat socrui suae, populus tuus populus meus, Deus
tuus Deus meus, ut habetur Ruth I.
Et ideo captiva non aliter permittebatur in uxorem duci nisi prius rasa caesarie, et circumcisis unguibus, et
deposita veste in qua capta est, et fleret patrem et matrem, per quae significatur idololatriae perpetua abiectio.
RA7
Ad septimum dicendum quod, sicut chrysostomus dicit, super Matth., quia immitigabile malum mors erat apud
Iudaeos, qui omnia pro praesenti vita faciebant, statutum fuit ut defuncto filius nasceretur ex fratre, quod erat
quaedam mortis mitigatio. Non autem alius quam frater vel propinquus iubebatur accipere uxorem defuncti, quia
non ita crederetur (qui ex tali coniunctione erat nasciturus) esse filius eius qui obiit; et iterum extraneus non ita
haberet necessitatem statuere domum eius qui obierat, sicut frater, cui etiam ex cognatione hoc facere iustum
erat.
Ex quo patet quod frater in accipiendo uxorem fratris sui, persona fratris defuncti fungebatur.
RA8
Ad octavum dicendum quod lex permisit repudium uxoris, non quia simpliciter iustum esset, sed propter
duritiam Iudaeorum; ut Dominus dicit, Matth. XIX.
Sed de hoc oportet plenius tractari cum de matrimonio agetur.
RA9
Ad nonum dicendum quod uxores fidem matrimonii frangunt per adulterium et de facili, propter delectationem;
et latenter, quia oculus adulteri observat caliginem, ut dicitur iob XXIV.
Non autem est similis ratio de filio ad patrem, vel de servo ad Dominum, quia talis infidelitas non procedit ex
concupiscentia delectationis, sed magis ex malitia; nec potest ita latere sicut infidelitas mulieris adulterae.
|q106 Quaestio 106
|a0 Prologus
Consequenter considerandum est de lege evangelii, quod dicitur lex nova. Et primo, de ipsa secundum se;
secundo, de ipsa per comparationem ad legem veterem; tertio, de his quae in lege nova continentur. Circa
primum quaeruntur quatuor.
Primo, qualis sit, utrum scilicet scripta vel indita.
Secundo, de virtute eius, utrum iustificet. Tertio, de principio eius, utrum debuerit dari a principio mundi.
Quarto, de termino eius utrum scilicet sit duratura usque ad finem, an debeat ei alia lex succedere.
|a1 Articulus 1
AG1
Ad primum sic proceditur. Videtur quod lex nova sit lex scripta.
Lex enim nova est ipsum evangelium.
Sed evangelium est descriptum, Ioan. XX, haec autem scripta sunt ut credatis.
Ergo lex nova est lex scripta.
AG2
Praeterea, lex indita est lex naturae; secundum illud Rom. II, naturaliter ea quae legis sunt faciunt, qui habent
opus legis scriptum in cordibus suis.
Si igitur lex evangelii esset lex indita, non differret a lege naturae.
AG3
Praeterea, lex evangelii propria est eorum qui sunt in statu novi testamenti. Sed lex indita communis est et eis qui
sunt in novo testamento, et eis qui sunt in veteri testamento, dicitur enim Sap. VII, quod divina sapientia per
nationes in animas sanctas se transfert, amicos Dei et prophetas constituit.
1123

