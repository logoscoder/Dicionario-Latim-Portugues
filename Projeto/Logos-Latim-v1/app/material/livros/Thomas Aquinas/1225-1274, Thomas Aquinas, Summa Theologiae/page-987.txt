apprehensione rationem appetibilitatis habet, scilicet excellentia laudis vel honoris, et hoc bonum inordinate
prosequitur inanis gloria.
Aliud est bonum corporis, et hoc vel pertinet ad conservationem individui, sicut cibus et potus, et hoc bonum
inordinate prosequitur gula; aut ad conservationem speciei, sicut coitus, et ad hoc ordinatur luxuria. Tertium
bonum est exterius, scilicet divitiae, et ad hoc ordinatur avaritia. Et eadem quatuor vitia inordinate fugiunt mala
contraria. Vel aliter, bonum praecipue movet appetitum ex hoc quod participat aliquid de proprietate felicitatis,
quam naturaliter omnes appetunt. De cuius ratione est quidem primo quaedam perfectio, nam felicitas est
perfectum bonum, ad quod pertinet excellentia vel claritas, quam appetit superbia vel inanis gloria. Secundo de
ratione eius est sufficientia, quam appetit avaritia in divitiis eam promittentibus. Tertio est de conditione eius
delectatio, sine qua felicitas esse non potest, ut dicitur in I et X ethic., et hanc appetunt gula et luxuria.
Quod autem aliquis bonum fugiat propter aliquod malum coniunctum, hoc contingit dupliciter. Quia aut hoc est
respectu boni proprii, et sic est acedia, quae tristatur de bono spirituali, propter laborem corporalem adiunctum.
Aut est de bono alieno, et hoc, si sit sine insurrectione, pertinet ad invidiam, quae tristatur de bono alieno,
inquantum est impeditivum propriae excellentiae; aut est cum quadam insurrectione ad vindictam, et sic est ira.
Et ad eadem etiam vitia pertinet prosecutio mali oppositi.
RA1
Ad primum ergo dicendum quod non est eadem ratio originis in virtutibus et vitiis, nam virtutes causantur per
ordinem appetitus ad rationem, vel etiam ad bonum incommutabile, quod est Deus; vitia autem oriuntur ex
appetitu boni commutabilis.
Unde non oportet quod principalia vitia opponantur principalibus virtutibus.
RA2
Ad secundum dicendum quod timor et spes sunt passiones irascibilis. Omnes autem passiones irascibilis oriuntur
ex passionibus concupiscibilis, quae etiam omnes ordinantur quodammodo ad delectationem et tristitiam. Et ideo
delectatio et tristitia principaliter connumerantur in peccatis capitalibus, tanquam principalissimae passiones, ut
supra habitum est.
RA3
Ad tertium dicendum quod ira, licet non sit principalis passio, quia tamen habet specialem rationem appetitivi
motus, prout aliquis impugnat bonum alterius sub ratione honesti, idest iusti vindicativi; ideo distinguitur ab aliis
capitalibus vitiis.
RA4
Ad quartum dicendum quod superbia dicitur esse initium omnis peccati secundum rationem finis, ut dictum est.
Et secundum eandem rationem accipitur principalitas vitiorum capitalium.
Et ideo superbia, quasi universale vitium, non connumeratur, sed magis ponitur velut regina quaedam omnium
vitiorum, sicut Gregorius dicit.
Avaritia autem dicitur radix secundum aliam rationem, sicut supra dictum est.
RA5
Ad quintum dicendum quod ista vitia dicuntur capitalia, quia ex eis ut frequentius alia oriuntur. Unde nihil
prohibet aliqua peccata interdum ex aliis causis oriri. Potest tamen dici quod omnia peccata quae ex ignorantia
proveniunt, possunt reduci ad acediam, ad quam pertinet negligentia qua aliquis recusat bona spiritualia
acquirere propter laborem, ignorantia enim quae potest esse causa peccati, ex negligentia provenit, ut supra
dictum est.
Quod autem aliquis committat aliquod peccatum ex bona intentione, videtur ad ignorantiam pertinere, inquantum
scilicet ignorat quod non sunt facienda mala ut veniant bona.
|q85 Quaestio 85
|a0 Prologus
Deinde considerandum est de effectibus peccati. Et primo quidem, de corruptione boni naturae; secundo, de
macula animae; tertio, de reatu poenae. Circa primum quaeruntur sex. Primo, utrum bonum naturae diminuatur
per peccatum. Secundo, utrum totaliter tolli possit. Tertio, de quatuor vulneribus quae beda ponit, quibus natura
humana vulnerata est propter peccatum. Quarto, utrum privatio modi, speciei et ordinis, sit effectus peccati.
Quinto, utrum mors et alii defectus corporales sint effectus peccati.
Sexto, utrum sint aliquo modo homini naturales.
|a1 Articulus 1
AG1
Ad primum sic proceditur. Videtur quod peccatum non diminuat bonum naturae. Peccatum enim hominis non est
gravius quam peccatum Daemonis.
Sed bona naturalia in Daemonibus manent integra post peccatum, ut dionysius dicit, IV cap. De div. Nom..
Ergo peccatum etiam bonum naturae humanae non diminuit.
987

