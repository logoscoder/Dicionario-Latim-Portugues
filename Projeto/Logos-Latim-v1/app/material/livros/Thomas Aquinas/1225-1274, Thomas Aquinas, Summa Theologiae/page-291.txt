Ad primum ergo dicendum quod de mysterio incarnationis Christi dupliciter contingit loqui. Uno modo, in
generali, et sic omnibus revelatum est a principio suae beatitudinis. Cuius ratio est, quia hoc est quoddam
generale principium, ad quod omnia eorum officia ordinantur, omnes enim sunt administratorii spiritus, ut dicitur
Heb. I, in ministerium missi propter eos qui haereditatem capiunt salutis; quod quidem fit per incarnationis
mysterium. Unde oportuit de hoc mysterio omnes a principio communiter edoceri.
Alio modo possumus loqui de mysterio incarnationis quantum ad speciales conditiones. Et sic non omnes Angeli
a principio de omnibus sunt edocti, immo quidam, etiam superiores Angeli, postmodum didicerunt, ut patet per
auctoritatem dionysii inductam.
RA2
Ad secundum dicendum quod, licet Angeli beati divinam sapientiam contemplentur, non tamen eam
comprehendunt. Et ideo non oportet quod cognoscant quidquid in ea latet.
RA3
Ad tertium dicendum quod quidquid prophetae cognoverunt de mysteriis gratiae per revelationem divinam,
multo excellentius est Angelis revelatum. Et licet prophetis ea quae Deus facturus erat circa salutem humani
generis, in generali revelaverit; quaedam tamen specialia apostoli circa hoc cognoverunt, quae prophetae non
cognoverant; secundum illud Ephes. III, potestis, legentes, intelligere prudentiam meam in mysterio Christi,
quod aliis generationibus non est agnitum, sicut nunc revelatum est sanctis apostolis eius.
Inter ipsos etiam prophetas, posteriores cognoverunt quod priores non cognoverant; secundum illud Psalmi
CXVIII, super senes intellexi.
Et Gregorius dicit quod per successiones temporum, crevit divinae cognitionis augmentum.
|q58 Quaestio 58
|a0 Prologus
Post haec considerandum est de modo angelicae cognitionis.
Et circa hoc quaeruntur septem. Primo, utrum intellectus Angeli quandoque sit in potentia, quandoque in actu.
Secundo, utrum Angelus possit simul intelligere multa. Tertio, utrum intelligat discurrendo. Quarto, utrum
intelligat componendo et dividendo.
Quinto, utrum in intellectu Angeli possit esse falsitas.
Sexto, utrum cognitio Angeli possit dici matutina et vespertina.
Septimo, utrum sit eadem cognitio matutina et vespertina, vel diversae.
|a1 Articulus 1
AG1
Ad primum sic proceditur. Videtur quod intellectus Angeli quandoque sit in potentia.
Motus enim est actus existentis in potentia, ut dicitur III physic..
Sed mentes angelicae intelligendo moventur, ut dicit dionysius, IV cap. De div. Nom..
Ergo mentes angelicae quandoque sunt in potentia.
AG2
Praeterea, cum desiderium sit rei non habitae, possibilis tamen haberi, quicumque desiderat aliquid intelligere,
est in potentia ad illud.
Sed I Petri I, dicitur, in quem desiderant Angeli prospicere.
Ergo intellectus Angeli quandoque est in potentia.
AG3
Praeterea, in libro de causis dicitur quod intelligentia intelligit secundum modum suae substantiae.
Sed substantia Angeli habet aliquid de potentia permixtum.
Ergo quandoque intelligit in potentia.
SC
Sed contra est quod Augustinus dicit, II super Gen. Ad litt., quod Angeli, ex quo creati sunt, ipsa verbi
aeternitate, sancta et pia contemplatione perfruuntur.
Sed intellectus contemplans non est in potentia, sed in actu.
Ergo intellectus Angeli non est in potentia.
CO
Respondeo dicendum quod, sicut Philosophus dicit, in III de anima et in VIII physic., intellectus dupliciter est in
potentia, uno modo, sicut ante addiscere vel invenire, idest antequam habeat habitum scientiae; alio modo dicitur
esse in potentia, sicut cum iam habet habitum scientiae, sed non considerat.
Primo igitur modo, intellectus Angeli nunquam est in potentia respectu eorum ad quae eius cognitio naturalis se
extendere potest. Sicut enim corpora superiora, scilicet caelestia, non habent potentiam ad esse, quae non sit
completa per actum; ita caelestes intellectus, scilicet Angeli, non habent aliquam intelligibilem potentiam, quae
non sit totaliter completa per species intelligibiles connaturales eis. Sed quantum ad ea quae eis divinitus
291

