mentionem. Unde relinquitur quod nescivit apostolus utrum anima eius fuerit coniuncta corpori ut forma, vel a
corpore separata per mortem.
Quidam autem, hoc concedentes, dicunt quod apostolus tunc non perpendit quando rapiebatur, quia tota eius
intentio conversa erat in Deum, sed postmodum percepit, considerans ea quae viderat.
Sed hoc etiam contrariatur verbis apostoli, qui distinguit in verbis suis praeteritum a futuro.
Dicit enim in praesenti se scire quod fuit raptus ante annos quatuordecim, et se in praesenti nescire utrum in
corpore fuerit vel extra corpus.
Et ideo dicendum est quod et prius et postea nescivit utrum eius anima fuerit a corpore separata.
Unde Augustinus dicit, XII super Gen. Ad litt., post longam inquisitionem concludens, restat ergo fortasse ut hoc
ipsum eum ignorasse intelligamus, utrum, quando in tertium caelum raptus est, in corpore fuerit anima, quomodo
est anima in corpore cum corpus vivere dicitur, sive vigilantis sive dormientis sive in extasi a sensibus corporis
alienati; an omnino de corpore exierit, ut mortuum corpus iaceret.
RA1
Ad primum ergo dicendum quod per synecdochen quandoque pars hominis homo nominatur, et praecipue anima,
quae est pars hominis eminentior. Quamvis etiam possit intelligi eum quem raptum dicit, non tunc fuisse
hominem quando raptus fuit, sed post annos quatuordecim, unde dicit scio hominem; non dicit, scio raptum
hominem. Nihil etiam prohiberet mortem divinitus procuratam raptum dici.
Et sicut Augustinus dicit, XII super Gen. Ad litt., dubitante inde apostolo, quis nostrum inde certus esse potuit?
unde qui super hoc loquuntur, magis coniecturaliter quam per certitudinem loquuntur.
RA2
Ad secundum dicendum quod apostolus scivit vel illud caelum esse quid incorporeum, vel aliquid incorporeum a
se visum in illo caelo tamen hoc poterat fieri per intellectum eius, etiam si anima eius non esset a corpore
separata.
RA3
Ad tertium dicendum quod visio Pauli in raptu quantum ad aliquid fuit similis visioni beatorum, scilicet quantum
ad id quod videbatur, et quantum ad aliquid dissimilis, scilicet quantum ad modum videndi, quia non ita perfecte
vidit sicut sancti qui sunt in patria.
Unde Augustinus dicit, XII super Gen. Ad litt., apostolo arrepto a carnis sensibus in tertium caelum, hoc defuit
ad plenam perfectamque cognitionem rerum quae Angelis inest, quod sive in corpore sive extra corpus esset,
nesciebat.
Hoc itaque non deerit cum, receptis corporibus in resurrectione mortuorum, cum corruptibile hoc induerit
incorruptionem.
|q176 Quaestio 176
|a0 Prologus
Deinde considerandum est de gratiis gratis datis quae pertinent ad locutionem. Et primo, de gratia linguarum;
secundo, de gratia sermonis sapientiae seu scientiae. Circa primum quaeruntur duo.
Primo, utrum per gratiam linguarum homo adipisceretur scientiam omnium linguarum. Secundo, de
comparatione huius doni ad gratiam prophetiae.
|a1 Articulus 1
AG1
Ad primum sic proceditur. Videtur quod illi qui consequebantur donum linguarum, non loquebantur omnibus
linguis. Illud enim quod divina virtute aliquibus conceditur, optimum est in suo genere, sicut Dominus aquam
convertit in vinum bonum, sicut dicitur Ioan. II.
Sed illi qui habuerunt donum linguarum, melius loquebantur in propria lingua, dicit enim Glossa, ad Heb. I, non
esse mirandum quod epistola ad Hebraeos maiore relucet facundia quam aliae, cum naturale sit unicuique plus in
sua quam in aliena lingua valere. Ceteras enim epistolas apostolus peregrino, idest Graeco sermone composuit,
hanc autem scripsit Hebraica lingua.
Non ergo per gratiam gratis datam apostoli acceperunt scientiam omnium linguarum.
AG2
Praeterea, natura non facit per multa quod potest fieri per unum, et multo minus Deus, qui ordinatius quam
natura operatur. Sed poterat Deus facere quod, unam linguam loquentes, eius discipuli ab omnibus
intelligerentur, unde super illud Act. II, audiebat unusquisque linguam suam illos loquentes, dicit Glossa, quia
linguis omnibus loquebantur, vel sua, idest Hebraica lingua loquentes, ab omnibus intelligebantur, ac si propriis
singulorum loquerentur.
Ergo videtur quod non habuerunt scientiam loquendi omnibus linguis.
AG3

1954

