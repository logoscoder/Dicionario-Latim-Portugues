Sed contra est quod dicitur Act. X, quem Deus suscitavit tertia die, et dedit eum manifestum fieri, non omni
populo, sed testibus praeordinatis a Deo.
CO
Respondeo dicendum quod eorum quae cognoscuntur, quaedam cognoscuntur communi lege naturae; quaedam
autem cognoscuntur ex speciali munere gratiae, sicut ea quae divinitus revelantur.
Quorum quidem, ut dionysius dicit, in libro caelest. Hier., haec est lex divinitus instituta, ut a Deo immediate
superioribus revelentur, quibus mediantibus deferantur ad inferiores, sicut patet in ordinatione caelestium
spirituum.
Ea vero quae pertinent ad futuram gloriam, communem hominum cognitionem excedunt, secundum illud Isaiae
LXIV, oculus non vidit, Deus, absque te, quae preparasti diligentibus te.
Et ideo huiusmodi ab homine non cognoscuntur nisi divinitus revelata, sicut apostolus dicit, I Cor. II, nobis
revelavit Deus per spiritum suum.
Quia igitur Christus resurrexit gloriosa resurrectione, ideo eius resurrectio non omni populo manifestata est, sed
quibusdam, quorum testimonio deferretur in aliorum notitiam.
RA1
Ad primum ergo dicendum quod passio Christi peracta est in corpore adhuc habente naturam passibilem, quae
communi lege nota est omnibus. Et ideo passio Christi omni populo immediate manifestari potuit.
Resurrectio autem Christi facta est per gloriam patris, ut apostolus dicit, Rom. VI.
Et ideo immediate manifestata est, non omnibus, sed quibusdam.
Quod autem publice peccantibus publica poena imponitur, intelligendum est de poena praesentis vitae. Et
similiter publica merita publice praemiari oportet, ut alii provocentur.
Sed poenae et praemia futurae vitae non publice omnibus manifestantur, sed specialiter illis qui ad hoc
praeordinati sunt a Deo.
RA2
Ad secundum dicendum quod resurrectio Christi, sicut est ad communem omnium salutem, ita in notitiam
omnium pervenit, non quidem sic quod immediate omnibus manifestaretur; sed quibusdam, per quorum
testimonium deferretur ad omnes.
RA3
Ad tertium dicendum quod mulieri non permittitur publice docere in ecclesia, permittitur autem ei privatim
domestica aliquos admonitione instruere. Et ideo, sicut Ambrosius dicit, super Luc., ad eos femina mittitur qui
domestici sunt, non autem mittitur ad hoc quod resurrectionis testimonium ferat ad populum. Ideo autem primo
mulieribus apparuit, ut mulier, quae primo initium mortis ad hominem detulit, primo etiam initia resurgentis
Christi in gloria nuntiaret.
Unde Cyrillus dicit, femina, quae quondam fuit mortis ministra, venerandum resurrectionis mysterium prima
percepit et nuntiat. Adeptum est igitur femineum genus et ignominiae absolutionem, et maledictionis repudium.
Simul etiam per hoc ostenditur quod, quantum ad statum gloriae pertinet, nullum detrimentum patietur sexus
femineus, sed, si maiori caritate fervebunt, maiori etiam gloria ex visione divina potientur, eo quod mulieres,
quae Dominum arctius amaverunt, in tantum ut ab eius sepulcro, discipulis etiam recedentibus, non recederent,
primo viderunt Dominum in gloriam resurgentem.
|a2 Articulus 2
AG1
Ad secundum sic proceditur. Videtur conveniens fuisse quod discipuli viderent Christum resurgere. Ad
discipulos enim pertinebat resurrectionem Christi testificari, secundum illud Act. IV, virtute magna reddebant
apostoli testimonium resurrectionis Iesu Christi, Domini nostri.
Sed certissimum est testimonium de visu. Ergo conveniens fuisset ut ipsam resurrectionem Christi viderent.
AG2
Praeterea, ad certitudinem fidei habendam, discipuli ascensionem Christi viderunt, secundum illud Act. I,
videntibus illis, elevatus est.
Sed similiter oporteret de resurrectione Christi certam fidem habere. Ergo videtur quod, discipulis videntibus,
debuerit Christus resurgere.
AG3
Praeterea, resurrectio Lazari quoddam indicium fuit futurae resurrectionis Christi. Sed, discipulis videntibus,
Dominus Lazarum suscitavit. Ergo videtur quod etiam Christus resurgere debuerit, discipulis videntibus.
SC
Sed contra est quod dicitur marci ult., resurgens Dominus mane prima sabbati, apparuit primo mariae
Magdalenae. Sed maria Magdalena non vidit eum resurgere, sed, cum eum quaereret in sepulcro, audivit ab
Angelo, surrexit Dominus, non est hic.
Ergo nullus vidit eum resurgere.
CO
2346

