RA7
Ad septimum dicendum quod rationale et sensibile, prout sunt differentiae, non sumuntur a potentiis sensus et
rationis; sed ab ipsa anima sensitiva et rationali. Quia tamen formae substantiales, quae secundum se sunt nobis
ignotae, innotescunt per accidentia; nihil prohibet interdum accidentia loco differentiarum substantialium poni.
|a2 Articulus 2
AG1
Ad secundum sic proceditur. Videtur quod non sint plures potentiae animae. Anima enim intellectiva maxime ad
divinam similitudinem accedit. Sed in Deo est una et simplex potentia.
Ergo et in anima intellectiva.
AG2
Praeterea, quanto virtus est superior, tanto est magis unita.
Sed anima intellectiva excedit omnes alias formas in virtute.
Ergo maxime debet habere unam virtutem seu potentiam.
AG3
Praeterea, operari est existentis in actu. Sed per eandem essentiam animae homo habet esse secundum diversos
gradus perfectionis, ut supra habitum est.
Ergo per eandem potentiam animae operatur diversas operationes diversorum graduum.
SC
Sed contra est quod Philosophus, in II de anima ponit plures animae potentias.
CO
Respondeo dicendum quod necesse est ponere plures animae potentias. Ad cuius evidentiam, considerandum est
quod, sicut Philosophus dicit in II de caelo, quae sunt in rebus infima, non possunt consequi perfectam
bonitatem, sed aliquam imperfectam consequuntur paucis motibus; superiora vero his adipiscuntur perfectam
bonitatem motibus multis; his autem superiora sunt quae adipiscuntur perfectam bonitatem motibus paucis;
summa vero perfectio invenitur in his quae absque motu perfectam possident bonitatem. Sicut infime est ad
sanitatem dispositus qui non potest perfectam consequi sanitatem, sed aliquam modicam consequitur paucis
remediis; melius autem dispositus est qui potest perfectam consequi sanitatem, sed remediis multis; et adhuc
melius, qui remediis paucis; optime autem, qui absque remedio perfectam sanitatem habet.
Dicendum est ergo quod res quae sunt infra hominem, quaedam particularia bona consequuntur, et ideo quasdam
paucas et determinatas operationes habent et virtutes. Homo autem potest consequi universalem et perfectam
bonitatem, quia potest adipisci beatitudinem. Est tamen in ultimo gradu, secundum naturam, eorum quibus
competit beatitudo, et ideo multis et diversis operationibus et virtutibus indiget anima humana. Angelis vero
minor diversitas potentiarum competit. In Deo vero non est aliqua potentia vel actio, praeter eius essentiam. Est
et alia ratio quare anima humana abundat diversitate potentiarum, videlicet quia est in confinio spiritualium et
corporalium creaturarum, et ideo concurrunt in ipsa virtutes utrarumque creaturarum.
RA1
Ad primum ergo dicendum quod in hoc ipso magis ad similitudinem Dei accedit anima intellectiva quam
creaturae inferiores, quod perfectam bonitatem consequi potest; licet per multa et diversa; in quo deficit a
superioribus.
RA2
Ad secundum dicendum quod virtus unita est superior, si ad aequalia se extendat. Sed virtus multiplicata est
superior, si plura ei subiiciantur.
RA3
Ad tertium dicendum quod unius rei est unum esse substantiale, sed possunt esse operationes plures. Et ideo est
una essentia animae, sed potentiae plures.
|a3 Articulus 3
AG1
Ad tertium sic proceditur. Videtur quod potentiae non distinguantur per actus et obiecta. Nihil enim determinatur
ad speciem per illud quod posterius, vel extrinsecum est. Actus autem est posterior potentia; obiectum autem est
extrinsecum. Ergo per ea potentiae non distinguuntur secundum speciem.
AG2
Praeterea, contraria sunt quae maxime differunt. Si igitur potentiae distinguerentur penes obiecta, sequeretur
quod contrariorum non esset eadem potentia. Quod patet esse falsum fere in omnibus, nam potentia visiva eadem
est albi et nigri, et gustus idem est dulcis et amari.
AG3
Praeterea, remota causa, removetur effectus. Si igitur potentiarum differentia esset ex differentia obiectorum,
idem obiectum non pertineret ad diversas potentias. Quod patet esse falsum, nam idem est quod potentia
cognoscitiva cognoscit, et appetitiva appetit.
386

