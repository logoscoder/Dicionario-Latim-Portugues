AG3
Praeterea, illud quod est maxime desideratum ab hominibus, est beatitudo. Sed nihil videtur esse magis
desiderabile ab hominibus quam honor, quia homines patiuntur iacturam in omnibus aliis rebus ne patiantur
aliquod detrimentum sui honoris.
Ergo in honore beatitudo consistit.
SC
Sed contra, beatitudo est in beato. Honor autem non est in eo qui honoratur, sed magis in honorante, qui
reverentiam exhibet honorato, ut Philosophus dicit in I ethic..
Ergo in honore beatitudo non consistit.
CO
Respondeo dicendum quod impossibile est beatitudinem consistere in honore. Honor enim exhibetur alicui
propter aliquam eius excellentiam; et ita est signum et testimonium quoddam illius excellentiae quae est in
honorato. Excellentia autem hominis maxime attenditur secundum beatitudinem, quae est hominis bonum
perfectum; et secundum partes eius, idest secundum illa bona quibus aliquid beatitudinis participatur. Et ideo
honor potest quidem consequi beatitudinem, sed principaliter in eo beatitudo consistere non potest.
RA1
Ad primum ergo dicendum quod, sicut Philosophus ibidem dicit, honor non est praemium virtutis propter quod
virtuosi operantur, sed accipiunt honorem ab hominibus loco praemii, quasi a non habentibus aliquid maius ad
dandum.
Verum autem praemium virtutis est ipsa beatitudo, propter quam virtuosi operantur. Si autem propter honorem
operarentur, iam non esset virtus, sed magis ambitio.
RA2
Ad secundum dicendum quod honor debetur Deo et excellentissimis, in signum vel testimonium excellentiae
praeexistentis, non quod ipse honor faciat eos excellentes.
RA3
Ad tertium dicendum quod ex naturali desiderio beatitudinis, quam consequitur honor, ut dictum est, contingit
quod homines maxime honorem desiderant. Unde quaerunt homines maxime honorari a sapientibus, quorum
iudicio credunt se esse excellentes vel felices.
|a3 Articulus 3
AG1
Ad tertium sic proceditur. Videtur quod beatitudo hominis consistat in gloria. In eo enim videtur beatitudo
consistere, quod redditur sanctis pro tribulationibus quas in mundo patiuntur. Huiusmodi autem est gloria, dicit
enim apostolus, Rom. VIII, non sunt condignae passiones huius temporis ad futuram gloriam, quae revelabitur in
nobis.
Ergo beatitudo consistit in gloria.
AG2
Praeterea, bonum est diffusivum sui, ut patet per dionysium, IV cap. De div. Nom..
Sed per gloriam bonum hominis maxime diffunditur in notitiam aliorum, quia gloria, ut Ambrosius dicit, nihil
aliud est quam clara cum laude notitia.
Ergo beatitudo hominis consistit in gloria.
AG3
Praeterea, beatitudo est stabilissimum bonorum. Hoc autem videtur esse fama vel gloria, quia per hanc
quodammodo homines aeternitatem sortiuntur.
Unde boetius dicit, in libro de consol., vos immortalitatem vobis propagare videmini, cum futuri famam temporis
cogitatis.
Ergo beatitudo hominis consistit in fama seu gloria.
SC
Sed contra, beatitudo est verum hominis bonum. Sed famam seu gloriam contingit esse falsam, ut enim dicit
boetius, in libro III de consol., plures magnum saepe nomen falsis vulgi opinionibus abstulerunt.
Quo quid turpius excogitari potest? nam qui falso praedicantur, suis ipsi necesse est laudibus erubescant.
Non ergo beatitudo hominis consistit in fama seu gloria.
CO
Respondeo dicendum quod impossibile est beatitudinem hominis in fama seu gloria humana consistere.
Nam gloria nihil aliud est quam clara notitia cum laude, ut Ambrosius dicit.
Res autem cognita aliter comparatur ad cognitionem humanam, et aliter ad cognitionem divinam, humana enim
cognitio a rebus cognitis causatur, sed divina cognitio est causa rerum cognitarum. Unde perfectio humani boni,
quae beatitudo dicitur, non potest causari a notitia humana, sed magis notitia humana de beatitudine alicuius
procedit et quodammodo causatur ab ipsa humana beatitudine, vel inchoata vel perfecta. Et ideo in fama vel in
gloria non potest consistere hominis beatitudo. Sed bonum hominis dependet, sicut ex causa, ex cognitione Dei.
597

