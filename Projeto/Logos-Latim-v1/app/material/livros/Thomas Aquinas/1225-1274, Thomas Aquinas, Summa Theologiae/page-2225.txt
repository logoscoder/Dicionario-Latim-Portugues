Respondeo dicendum quod, ad hoc quod conceptio ipsi filio Dei attribuatur, ut in symbolo confitemur, dicentes,
qui conceptus est de spiritu sancto; necesse est dicere quod ipsum corpus, dum conciperetur, esset a verbo Dei
assumptum.
Ostensum est autem supra quod verbum Dei assumpsit corpus mediante anima, et animam mediante spiritu, idest
intellectu. Unde oportuit quod in primo instanti conceptionis corpus Christi esset animatum anima rationali.
RA1
Ad primum ergo dicendum quod principium inspirationis animae potest considerari dupliciter. Uno modo,
secundum dispositionem corporis. Et sic non ab alio principio inspirata est anima corpori Christi, et corporibus
aliorum hominum. Sicut enim statim, formato corpore alterius hominis, infunditur anima, ita fuit in Christo. Alio
modo potest considerari dictum principium solum secundum tempus. Et sic, quia prius tempore formatum fuit
perfecte corpus Christi, prius tempore fuit etiam animatum.
RA2
Ad secundum dicendum quod anima requirit debitam quantitatem in materia cui infunditur, sed ista quantitas
quandam latitudinem habet, quia et in maiori et minori quantitate salvatur. Quantitas autem corporis quam habet
cum primo sibi infunditur anima, proportionatur quantitati perfectae ad quam per augmentum perveniet, ita
scilicet quod maiorum hominum maiorem quantitatem corpora habent in prima animatione. Christus autem in
perfecta aetate habuit decentem et mediocrem quantitatem, cui proportionabatur quantitas quam corpus eius
habuit in tempore quo aliorum hominum corpora animantur; minorem tamen habuit in principio suae
conceptionis. Sed tamen illa parva quantitas non erat tam parva ut in ea non posset ratio animati corporis
conservari, cum in tali quantitate quorundam parvorum hominum corpora animentur.
RA3
Ad tertium dicendum quod in generatione aliorum hominum locum habet quod dicit Philosophus, propter hoc
quod successive corpus formatur et disponitur ad animam, unde primo, tanquam imperfecte dispositum, recipit
animam imperfectam; et postmodum, quando perfecte est dispositum, recipit animam perfectam.
Sed corpus Christi, propter infinitam virtutem agentis, fuit perfecte dispositum in instanti. Unde statim in primo
instanti recepit formam perfectam, idest animam rationalem.
|a3 Articulus 3
AG1
Ad tertium sic proceditur. Videtur quod caro Christi prius fuit concepta, et postmodum assumpta. Quod enim
non est, non potest assumi. Sed caro Christi per conceptionem esse incoepit. Ergo videtur quod fuerit assumpta a
verbo Dei postquam fuit concepta.
AG2
Praeterea, caro Christi fuit assumpta a verbo Dei mediante anima rationali. Sed in termino conceptionis accepit
animam rationalem.
Ergo in termino conceptionis fuit assumpta. Sed in termino conceptionis dicitur iam concepta. Ergo prius fuit
concepta, et postmodum assumpta.
AG3
Praeterea, in omni generato prius tempore est id quod est imperfectum, eo quod est perfectum, ut patet per
Philosophum, in IX metaphys..
Sed corpus Christi est quiddam generatum. Ergo ad ultimam perfectionem, quae consistit in unione ad verbum
Dei, non statim in primo instanti conceptionis pervenit, sed primo fuit caro concepta, et postmodum assumpta.
SC
Sed contra est quod Augustinus dicit, in libro de fide ad Petrum, firmissime tene, et nullatenus dubites carnem
Christi non fuisse conceptam in utero virginis priusquam susciperetur a verbo.
CO
Respondeo dicendum quod, sicut supra dictum est, proprie dicimus Deum factum esse hominem, non autem
proprie dicimus quod homo factus sit Deus, quia scilicet Deus assumpsit sibi id quod est hominis; non autem
praeexstitit id quod est hominis, quasi per se subsistens, antequam susciperetur a verbo. Si autem caro Christi
fuisset concepta antequam susciperetur a verbo, habuisset aliquando aliquam hypostasim praeter hypostasim
verbi Dei. Quod est contra rationem incarnationis, secundum quam ponimus verbum Dei esse unitum humanae
naturae, et omnibus partibus eius, in unitate hypostasis, nec fuit conveniens quod hypostasim praeexistentem
humanae naturae, vel alicuius partis eius, verbum Dei sua assumptione destrueret. Et ideo contra fidem est dicere
quod caro Christi prius fuerit concepta, et postmodum assumpta a verbo Dei.
RA1
Ad primum ergo dicendum quod, si caro Christi non fuisset in instanti formata seu concepta, sed per temporis
successionem, oporteret alterum duorum sequi, vel quod assumptum nondum esset caro; vel quod prius esset
conceptio carnis quam eius assumptio.
Sed quia ponimus conceptionem in instanti esse perfectam, consequens est quod in illa carne simul fuit concipi
et conceptum esse.
2225

