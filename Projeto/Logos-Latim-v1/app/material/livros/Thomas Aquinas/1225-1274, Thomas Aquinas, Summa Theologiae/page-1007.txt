Dictum est enim quod peccatum veniale habet deformitatem per hoc quod importat deordinationem circa ea quae
sunt ad finem, peccatum autem mortale habet deformitatem per hoc quod importat deordinationem respectu
ultimi finis. Unde manifestum est quod circumstantia non potest de veniali peccato facere mortale, manens
circumstantia, sed solum tunc quando transfert in aliam speciem, et fit quodammodo differentia specifica moralis
actus.
RA1
Ad primum ergo dicendum quod diuturnitas non est circumstantia trahens in aliam speciem, similiter nec
frequentia vel assiduitas, nisi forte per accidens ex aliquo supervenienti. Non enim aliquid acquirit novam
speciem ex hoc quod multiplicatur vel protelatur, nisi forte in actu protelato vel multiplicato superveniat aliquid
quod variet speciem, puta inobedientia vel contemptus, vel aliquid huiusmodi. Dicendum est ergo quod, cum ira
sit motus animi ad nocendum proximo, si sit tale nocumentum in quod tendit motus irae, quod ex genere suo sit
peccatum mortale, sicut homicidium vel furtum, talis ira ex genere suo est peccatum mortale. Sed quod sit
peccatum veniale, habet ex imperfectione actus, inquantum est motus subitus sensualitatis. Si vero sit diuturna,
redit ad naturam sui generis per consensum rationis.
Si vero nocumentum in quod tendit motus irae, esset veniale ex genere suo, puta cum aliquis in hoc irascitur
contra aliquem, quod vult ei dicere aliquod verbum leve et iocosum, quod modicum ipsum contristet; non erit ira
peccatum mortale, quantumcumque sit diuturna; nisi forte per accidens, puta si ex hoc grave scandalum oriatur,
vel propter aliquid huiusmodi. De ebrietate vero dicendum est quod secundum suam rationem habet quod sit
peccatum mortale, quod enim homo absque necessitate reddat se impotentem ad utendum ratione, per quam
homo in Deum ordinatur et multa peccata occurrentia vitat, ex sola voluptate vini, expresse contrariatur virtuti.
Sed quod sit peccatum veniale, contingit propter ignorantiam quandam vel infirmitatem, puta cum homo nescit
virtutem vini, aut propriam debilitatem, unde non putat se inebriari, tunc enim non imputatur ei ebrietas ad
peccatum, sed solum superabundantia potus. Sed quando frequenter inebriatur, non potest per hanc ignorantiam
excusari quin videatur voluntas eius eligere magis pati ebrietatem, quam abstinere a vino superfluo. Unde redit
peccatum ad suam naturam.
RA2
Ad secundum dicendum quod delectatio morosa non dicitur esse peccatum mortale, nisi in his quae ex suo
genere sunt peccata mortalia; in quibus si delectatio non morosa sit, peccatum veniale est ex imperfectione actus,
sicut et de ira dictum est.
Dicitur enim ira diuturna, et delectatio morosa, propter approbationem rationis deliberantis.
RA3
Ad tertium dicendum quod circumstantia non facit de bono actu malum, nisi constituens speciem peccati, ut
supra etiam habitum est.
|a6 Articulus 6
AG1
Ad sextum sic proceditur. Videtur quod peccatum mortale possit fieri veniale. Aequaliter enim distat peccatum
veniale a mortali, et e contrario. Sed peccatum veniale fit mortale, ut dictum est.
Ergo etiam peccatum mortale potest fieri veniale.
AG2
Praeterea, peccatum veniale et mortale ponuntur differre secundum hoc, quod peccans mortaliter diligit
creaturam plus quam Deum, peccans autem venialiter diligit creaturam infra Deum.
Contingit autem quod aliquis committens id quod est ex genere suo peccatum mortale, diligat creaturam infra
Deum, puta si aliquis, nesciens fornicationem simplicem esse peccatum mortale et contrariam divino amori,
fornicetur, ita tamen quod propter divinum amorem paratus esset fornicationem praetermittere, si sciret
fornicando se contra divinum amorem agere. Ergo peccabit venialiter. Et sic peccatum mortale potest fieri
veniale.
AG3
Praeterea, sicut dictum est, plus differt bonum a malo quam veniale a mortali. Sed actus qui est de se malus,
potest fieri bonus, sicut homicidium potest fieri actus iustitiae, sicut patet in iudice qui occidit latronem.
Ergo multo magis peccatum mortale potest fieri veniale.
SC
Sed contra est quod aeternum nunquam potest fieri temporale. Sed peccatum mortale meretur poenam aeternam,
peccatum autem veniale poenam temporalem. Ergo peccatum mortale nunquam potest fieri veniale.
CO
Respondeo dicendum quod veniale et mortale differunt sicut perfectum et imperfectum in genere peccati, ut
dictum est.
Imperfectum autem per aliquam additionem potest ad perfectionem venire. Unde et veniale, per hoc quod additur
ei deformitas pertinens ad genus peccati mortalis, efficitur mortale, sicut cum quis dicit verbum otiosum ut
fornicetur. Sed id quod est perfectum, non potest fieri imperfectum per additionem. Et ideo peccatum mortale
1007

