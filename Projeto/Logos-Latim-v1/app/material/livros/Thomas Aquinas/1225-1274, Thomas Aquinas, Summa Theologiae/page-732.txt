SC
Sed contra est quod Philosophus, in III ethic. Et in I rhetoric., ponit quasdam concupiscentias naturales, et
quasdam non naturales.
CO
Respondeo dicendum quod, sicut dictum est, concupiscentia est appetitus boni delectabilis. Dupliciter autem
aliquid est delectabile. Uno modo, quia est conveniens naturae animalis, sicut cibus, potus, et alia huiusmodi. Et
huiusmodi concupiscentia delectabilis dicitur naturalis. Alio modo aliquid est delectabile, quia est conveniens
animali secundum apprehensionem, sicut cum aliquis apprehendit aliquid ut bonum et conveniens, et per
consequens delectatur in ipso. Et huiusmodi delectabilis concupiscentia dicitur non naturalis, et solet magis dici
cupiditas. Primae ergo concupiscentiae, naturales, communes sunt et hominibus et aliis animalibus, quia utrisque
est aliquid conveniens et delectabile secundum naturam.
Et in his etiam omnes homines conveniunt, unde et Philosophus, in III ethic., vocat eas communes et necessarias.
Sed secundae concupiscentiae sunt propriae hominum, quorum proprium est excogitare aliquid ut bonum et
conveniens, praeter id quod natura requirit.
Unde et in I rhetoric., Philosophus dicit primas concupiscentias esse irrationales, secundas vero cum ratione.
Et quia diversi diversimode ratiocinantur, ideo etiam secundae dicuntur, in III ethic., propriae et appositae,
scilicet supra naturales.
RA1
Ad primum ergo dicendum quod illud idem quod appetitur appetitu naturali, potest appeti appetitu animali cum
fuerit apprehensum. Et secundum hoc cibi et potus et huiusmodi, quae appetuntur naturaliter, potest esse
concupiscentia naturalis.
RA2
Ad secundum dicendum quod diversitas concupiscentiarum naturalium a non naturalibus, non est materialis
tantum; sed etiam quodammodo formalis, inquantum procedit ex diversitate obiecti activi. Obiectum autem
appetitus est bonum apprehensum.
Unde ad diversitatem activi pertinet diversitas apprehensionis, prout scilicet apprehenditur aliquid ut conveniens
absoluta apprehensione, ex qua causantur concupiscentiae naturales, quas Philosophus in rhetoric. Vocat
irrationales; et prout apprehenditur aliquid cum deliberatione, ex quo causantur concupiscentiae non naturales,
quae propter hoc in rhetoric. Dicuntur cum ratione.
RA3
Ad tertium dicendum quod in homine non solum est ratio universalis, quae pertinet ad partem intellectivam; sed
etiam ratio particularis, quae pertinet ad partem sensitivam, ut in primo libro dictum est.
Et secundum hoc, etiam concupiscentia quae est cum ratione, potest ad appetitum sensitivum pertinere.
Et praeterea appetitus sensitivus potest etiam a ratione universali moveri, mediante imaginatione particulari.
|a4 Articulus 4
AG1
Ad quartum sic proceditur. Videtur quod concupiscentia non sit infinita. Obiectum enim concupiscentiae est
bonum; quod habet rationem finis.
Qui autem ponit infinitum, excludit finem, ut dicitur in II metaphys..
Concupiscentia ergo non potest esse infinita.
AG2
Praeterea, concupiscentia est boni convenientis, cum procedat ex amore. Sed infinitum, cum sit
improportionatum, non potest esse conveniens. Ergo concupiscentia non potest esse infinita.
AG3
Praeterea, infinita non est transire, et sic in eis non est pervenire ad ultimum. Sed concupiscenti fit delectatio per
hoc quod attingit ad ultimum. Ergo si concupiscentia esset infinita, sequeretur quod nunquam fieret delectatio.
SC
Sed contra est quod Philosophus dicit, in I polit., quod, in infinitum concupiscentia existente homines infinita
desiderant.
CO
Respondeo dicendum quod, sicut dictum est, duplex est concupiscentia, una naturalis, et alia non naturalis.
Naturalis quidem igitur concupiscentia non potest esse infinita in actu. Est enim eius quod natura requirit, natura
vero semper intendit in aliquid finitum et certum. Unde nunquam homo concupiscit infinitum cibum, vel
infinitum potum. Sed sicut in natura contingit esse infinitum in potentia per successionem, ita huiusmodi
concupiscentiam contingit infinitam esse per successionem; ut scilicet, post adeptum cibum iterum alia vice
desideret cibum, vel quodcumque aliud quod natura requirit, quia huiusmodi corporalia bona, cum adveniunt,
non perpetuo manent, sed deficiunt.
Unde dixit Dominus Samaritanae, Ioan. IV, qui biberit ex hac aqua, sitiet iterum.
Sed concupiscentia non naturalis omnino est infinita.
732

