Ad primum ergo dicendum quod luminaria sunt in signa corporalium transmutationum, non autem eorum quae
dependent ex libero arbitrio.
RA2
Ad secundum dicendum quod per causam sensibilem quandoque ducimur in cognitionem effectus occulti, sicut
et e converso.
Unde nihil prohibet causam sensibilem esse signum. Ideo tamen potius dicit signa quam causas, ut occasionem
idololatriae tolleret.
RA3
Ad tertium dicendum quod in prima die facta est communis distinctio temporis per diem et noctem, secundum
motum diurnum, qui est communis totius caeli; qui potest intelligi incoepisse primo die. Sed speciales
distinctiones dierum et temporum, secundum quod dies est calidior die, et tempus tempore, et annus anno, fiunt
secundum speciales motus stellarum; qui possunt intelligi quarto die incoepisse.
RA4
Ad quartum dicendum quod in illuminatione terrae intelligitur utilitas hominis, qui secundum animam praefertur
corporibus luminarium. Nihil tamen prohibet dici quod dignior creatura facta est propter inferiorem, non
secundum quod in se consideratur sed secundum quod ordinatur ad integritatem universi.
RA5
Ad quintum dicendum quod luna, quando est perfecta, oritur vespere et occidit mane, et sic praeest nocti. Et satis
probabile est quod luna fuerit facta plena; sicut et herbae factae sunt in sua perfectione, facientes semen, et
similiter animalia et homo. Licet enim naturali processu ab imperfecto ad perfectum deveniatur, simpliciter
tamen perfectum prius est imperfecto.
Augustinus tamen hoc non asserit, quia dicit non esse inconveniens quod Deus imperfecta fecerit, quae
postmodum ipse perfecit.
|a3 Articulus 3
AG1
Ad tertium sic proceditur. Videtur quod luminaria caeli sint animata. Superius enim corpus nobilioribus
ornamentis ornari debet. Sed ea quae pertinent ad ornatum inferiorum corporum, sunt animata; scilicet pisces,
aves et terrestria animalia. Ergo et luminaria, quae pertinent ad ornatum caeli.
AG2
Praeterea, nobilioris corporis nobilior est forma. Sed sol et luna et alia luminaria sunt nobiliora quam corpora
plantarum et animalium. Ergo habent nobiliorem formam. Nobilissima autem forma est anima, quae est
principium vitae, quia, ut Augustinus dicit in libro de vera relig., quaelibet substantia vivens naturae ordine
praefertur substantiae non viventi.
Ergo luminaria caeli sunt animata.
AG3
Praeterea, causa nobilior est effectu. Sed sol et luna et alia luminaria sunt causa vitae, ut patet maxime in
animalibus ex putrefactione generatis, quae virtute solis et stellarum vitam consequuntur. Ergo multo magis
corpora caelestia vivunt et sunt animata.
AG4
Praeterea, motus caeli et caelestium corporum sunt naturales, ut patet in I de caelo.
Motus autem naturalis est a principio intrinseco. Cum igitur principium motus caelestium corporum sit aliqua
substantia apprehensiva, quae movetur sicut desiderans a desiderato, ut dicitur in XII metaphys.; videtur quod
principium apprehendens sit principium intrinsecum corporibus caelestibus. Ergo sunt animata.
AG5
Praeterea, primum mobile est caelum. In genere autem mobilium, primum est movens seipsum, ut probatur in
VIII physic., quia quod est per se, prius est eo quod est per aliud.
Sola autem animata movent seipsa, ut in eodem libro ostenditur.
Ergo corpora caelestia sunt animata.
SC
Sed contra est quod Damascenus dicit in libro II, nullus animatos caelos vel luminaria aestimet; inanimati enim
sunt et insensibiles.
CO
Respondeo dicendum quod circa istam quaestionem apud Philosophos fuit diversa opinio.
Anaxagoras enim, ut Augustinus refert Lib. XVIII de CIV. Dei, factus est reus apud Athenienses, quia dixit
solem esse lapidem ardentem, negans utique ipsum esse Deum, vel aliquid animatum.
Platonici vero posuerunt corpora caelestia animata.
Similiter etiam apud doctores fidei, fuit circa hoc diversa opinio. Origenes enim posuit corpora caelestia animata.
Hieronymus etiam idem sentire videtur, exponens illud Eccle. I, lustrans universa, per circuitum pergit spiritus.
Basilius vero et Damascenus asserunt corpora caelestia non esse animata.
353

