Simplex autem vel totum tollitur, vel totum manet. Cum igitur fides non totaliter maneat, sed evacuetur, ut
dictum est; videtur quod totaliter tollatur.
CO
Respondeo dicendum quod quidam dixerunt quod spes totaliter tollitur, fides autem partim tollitur, scilicet
quantum ad aenigma, et partim manet, scilicet quantum ad substantiam cognitionis.
Quod quidem si sic intelligatur quod maneat non idem numero, sed idem genere, verissime dictum est, fides
enim cum visione patriae convenit in genere, quod est cognitio.
Spes autem non convenit cum beatitudine in genere, comparatur enim spes ad beatitudinis fruitionem, sicut
motus ad quietem in termino. Si autem intelligatur quod eadem numero cognitio quae est fidei, maneat in patria;
hoc est omnino impossibile.
Non enim, remota differentia alicuius speciei, remanet substantia generis eadem numero, sicut, remota
differentia constitutiva albedinis, non remanet eadem substantia coloris numero, ut sic idem numero color sit
quandoque albedo, quandoque vero nigredo.
Non enim comparatur genus ad differentiam sicut materia ad formam, ut remaneat substantia generis eadem
numero, differentia remota; sicut remanet eadem numero substantia materiae, remota forma. Genus enim et
differentia non sunt partes speciei, alioquin non praedicarentur de specie. Sed sicut species significat totum, idest
compositum ex materia et forma in rebus materialibus, ita differentia significat totum, et similiter genus, sed
genus denominat totum ab eo quod est sicut materia; differentia vero ab eo quod est sicut forma; species vero ab
utroque. Sicut in homine sensitiva natura materialiter se habet ad intellectivam, animal autem dicitur quod habet
naturam sensitivam; rationale quod habet intellectivam; homo vero quod habet utrumque. Et sic idem totum
significatur per haec tria, sed non ab eodem. Unde patet quod, cum differentia non sit nisi designativa generis,
remota differentia, non potest substantia generis eadem remanere, non enim remanet eadem animalitas, si sit alia
anima constituens animal. Unde non potest esse quod eadem numero cognitio, quae prius fuit aenigmatica,
postea fiat visio aperta. Et sic patet quod nihil idem numero vel specie quod est in fide, remanet in patria; sed
solum idem genere.
RA1
Ad primum ergo dicendum quod, remoto rationali, non remanet vivum idem numero, sed idem genere, ut ex
dictis patet.
RA2
Ad secundum dicendum quod imperfectio luminis candelae non opponitur perfectioni solaris luminis, quia non
respiciunt idem subiectum. Sed imperfectio fidei et perfectio gloriae opponuntur ad invicem, et respiciunt idem
subiectum. Unde non possunt esse simul, sicut nec claritas aeris cum obscuritate eius.
RA3
Ad tertium dicendum quod ille qui amittit pecuniam, non amittit possibilitatem habendi pecuniam, et ideo
convenienter remanet habitus liberalitatis. Sed in statu gloriae non solum actu tollitur obiectum fidei, quod est
non visum; sed etiam secundum possibilitatem, propter beatitudinis stabilitatem. Et ideo frustra talis habitus
remaneret.
|a6 Articulus 6
AG1
Ad sextum sic proceditur. Videtur quod caritas non maneat post hanc vitam in gloria.
Quia, ut dicitur I ad Cor. XIII, cum venerit quod perfectum est, evacuabitur quod ex parte est, idest quod est
imperfectum. Sed caritas viae est imperfecta.
Ergo evacuabitur, adveniente perfectione gloriae.
AG2
Praeterea, habitus et actus distinguuntur secundum obiecta.
Sed obiectum amoris est bonum apprehensum. Cum ergo alia sit apprehensio praesentis vitae, et alia apprehensio
futurae vitae; videtur quod non maneat eadem caritas utrobique.
AG3
Praeterea, eorum quae sunt unius rationis, imperfectum potest venire ad aequalitatem perfectionis, per continuum
augmentum.
Sed caritas viae nunquam potest pervenire ad aequalitatem caritatis patriae, quantumcumque augeatur.
Ergo videtur quod caritas viae non remaneat in patria.
SC
Sed contra est quod apostolus dicit, I ad Cor. XIII, caritas nunquam excidit.
CO
Respondeo dicendum quod, sicut supra dictum est, quando imperfectio alicuius rei non est de ratione speciei
ipsius, nihil prohibet idem numero quod prius fuit imperfectum, postea perfectum esse, sicut homo per
augmentum perficitur, et albedo per intensionem. Caritas autem est amor; de cuius ratione non est aliqua

894

