Perfecta autem virtus in paucis invenitur, et praecipue Iudaei crudeles erant et ad avaritiam proni, per quae vitia
maxime homines in tyrannidem decidunt. Et ideo Dominus a principio eis regem non instituit cum plena
potestate, sed iudicem et gubernatorem in eorum custodiam. Sed postea regem ad petitionem populi, quasi
indignatus, concessit, ut patet per hoc quod dixit ad Samuelem, I Reg. VIII, non te abiecerunt, sed me, ne regnem
super eos.
Instituit tamen a principio circa regem instituendum, primo quidem, modum eligendi. In quo duo determinavit,
ut scilicet in eius electione expectarent iudicium Domini; et ut non facerent regem alterius gentis, quia tales reges
solent parum affici ad gentem cui praeficiuntur, et per consequens non curare de eis.
Secundo, ordinavit circa reges institutos qualiter deberent se habere quantum ad seipsos, ut scilicet non
multiplicarent currus et equos, neque uxores, neque etiam immensas divitias; quia ex cupiditate horum principes
ad tyrannidem declinant, et iustitiam derelinquunt. Instituit etiam qualiter se deberent habere ad Deum, ut scilicet
semper legerent et cogitarent de lege Dei, et semper essent in Dei timore et obedientia. Instituit etiam qualiter se
haberent ad subditos suos, ut scilicet non superbe eos contemnerent, aut opprimerent, neque etiam a iustitia
declinarent.
RA3
Ad tertium dicendum quod divisio regni, et multitudo regum, magis est populo illi data in poenam pro multis
dissensionibus eorum, quas maxime contra regnum David iustum moverant, quam ad eorum profectum.
Unde dicitur Osee XIII, dabo tibi regem in furore meo; et Osee VIII, ipsi regnaverunt, et non ex me, principes
extiterunt, et non cognovi.
RA4
Ad quartum dicendum quod sacerdotes per successionem originis sacris deputabantur. Et hoc ideo ut in maiori
reverentia haberentur, si non quilibet ex populo posset sacerdos fieri, quorum honor cedebat in reverentiam
divini cultus.
Et ideo oportuit ut eis specialia quaedam deputarentur, tam in decimis quam in primitiis, quam etiam in
oblationibus et sacrificiis, ex quibus viverent. Sed principes, sicut dictum est, assumebantur ex toto populo, et
ideo habebant certas possessiones proprias, ex quibus vivere poterant. Et praecipue cum Dominus prohiberet
etiam in rege ne superabundaret divitiis aut magnifico apparatu, tum quia non erat facile quin ex his in superbiam
et tyrannidem erigeretur; tum etiam quia, si principes non erant multum divites, et erat laboriosus principatus et
sollicitudine plenus, non multum affectabatur a popularibus, et sic tollebatur seditionis materia.
RA5
Ad quintum dicendum quod illud ius non dabatur regi ex institutione divina; sed magis praenuntiatur usurpatio
regum, qui sibi ius iniquum constituunt in tyrannidem degenerantes, et subditos depraedantes.
Et hoc patet per hoc quod in fine subdit, vosque eritis ei servi, quod proprie pertinet ad tyrannidem, quia tyranni
suis subditis principantur ut servis. Unde hoc dicebat Samuel ad deterrendum eos ne regem peterent, sequitur
enim, noluit autem audire populus vocem Samuelis.
Potest tamen contingere quod etiam bonus rex, absque tyrannide, filios tollat, et constituat tribunos et
centuriones, et multa accipiat a subditis, propter commune bonum procurandum.
|a2 Articulus 2
AG1
Ad secundum sic proceditur. Videtur quod inconvenienter fuerint tradita praecepta iudicialia quantum ad
popularium convictum.
Non enim possunt homines pacifice vivere ad invicem, si unus accipiat ea quae sunt alterius.
Sed hoc videtur esse inductum in lege, dicitur enim Deut. XXIII, ingressus vineam proximi tui, comede uvas
quantum tibi placuerit.
Ergo lex vetus non convenienter providebat hominum paci.
AG2
Praeterea, ex hoc maxime multae civitates et regna destruuntur, quod possessiones ad mulieres perveniunt, ut
Philosophus dicit, in II polit..
Sed hoc fuit introductum in veteri lege, dicitur enim Num. XXVII, homo cum mortuus fuerit absque filio, ad
filiam eius transibit hereditas.
Ergo non convenienter providit lex saluti populi.
AG3
Praeterea, societas hominum maxime per hoc conservatur, quod homines emendo et vendendo sibi invicem res
suas commutant quibus indigent, ut dicitur in I polit..
Sed lex vetus abstulit virtutem venditionis, mandavit enim quod possessio vendita reverteretur ad venditorem in
quinquagesimo anno iubilaei, ut patet Levit. XXV.
Inconvenienter igitur lex populum illum circa hoc instituit.
AG4

1113

