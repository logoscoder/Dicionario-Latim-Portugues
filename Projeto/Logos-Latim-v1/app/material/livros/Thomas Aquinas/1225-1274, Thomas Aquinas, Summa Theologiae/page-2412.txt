RA5
Ad quintum dicendum quod passio Christi, etsi sit principalis causa respectu ministri, est tamen causa
instrumentalis respectu sanctae trinitatis. Et ideo potius commemoratur trinitas quam passio Christi.
RA6
Ad sextum dicendum quod, etsi sint tria nomina personalia trium personarum, est tamen unum nomen essentiale.
Virtus autem divina, quae operatur in baptismo, ad essentiam pertinet.
Et ideo dicitur in nomine, et non in nominibus.
RA7
Ad septimum dicendum quod, sicut aqua sumitur ad baptismum quia eius usus est communior ad abluendum, ita
ad significandum tres personas in forma baptismi assumuntur illa nomina quibus communius consueverunt
nominari personae in illa lingua.
Nec in aliis nominibus perficitur sacramentum.
|a6 Articulus 6
AG1
Ad sextum sic proceditur. Videtur quod in nomine Christi possit dari baptismus. Sicut enim una est fides, et
unum baptisma, ut dicitur Ephes. IV. Sed Act. VIII dicitur quod in nomine Iesu Christi baptizabantur viri et
mulieres.
Ergo etiam nunc potest dari baptismus in nomine Christi.
AG2
Praeterea, Ambrosius dicit, si Christum dicas, et patrem, a quo unctus est, et ipsum qui unctus est, filium, et
spiritum, quo unctus est, designasti.
Sed in nomine trinitatis potest fieri baptismus.
Ergo et in nomine Christi.
AG3
Praeterea, Nicolaus Papa, ad consulta bulgarorum respondens, dicit, qui in nomine sanctae trinitatis, vel tantum
in nomine Christi, sicut in actibus apostolorum legitur, baptizati sunt, unum quippe idemque est, ut sanctus ait
Ambrosius, rebaptizari non debent.
Rebaptizarentur autem si in hac forma baptizati sacramentum baptismi non reciperent. Ergo potest consecrari
baptismus in nomine Christi sub hac forma, ego te baptizo in nomine Christi.
SC
Sed contra est quod Pelagius Papa scribit Gaudentio episcopo, si hi qui in locis dilectionis tuae vicinis
commorari dicuntur, se solummodo in nomine Domini baptizatos fuisse confitentur, sine cuiusquam dubitationis
ambiguo, eos ad fidem catholicam venientes in sanctae trinitatis nomine baptizabis.
Didymus etiam dicit, in libro de spiritu sancto, licet quis possit existere mentis alienae qui ita baptizaret ut unum
de praedictis nominibus, scilicet trium personarum, praetermittat, sine perfectione baptizabit.
CO
Respondeo dicendum quod, sicut supra dictum est, sacramenta habent efficaciam ab institutione Christi. Et ideo,
si praetermittatur aliquid eorum quae Christus instituit circa aliquod sacramentum, efficacia caret, nisi ex speciali
dispensatione eius, qui virtutem suam sacramentis non alligavit.
Christus autem instituit sacramentum baptismi dari cum invocatione trinitatis. Et ideo quidquid desit ad
invocationem plenam trinitatis, tollit integritatem baptismi. Nec obstat quod in nomine unius personae
intelligitur alia, sicut in nomine patris intelligitur filius; aut quod ille qui nominat unam solam personam, potest
habere rectam fidem de tribus. Quia ad sacramentum, sicut requiritur materia sensibilis, ita et forma sensibilis.
Unde non sufficit intellectus vel fides trinitatis ad perfectionem sacramenti, nisi sensibilibus verbis trinitas
exprimatur. Unde et in baptismo Christi, ubi fuit origo sanctificationis nostri baptismi, affuit trinitas sensibilibus,
scilicet pater in voce, filius in humana natura, spiritus sanctus in columba.
RA1
Ad primum ergo dicendum quod ex speciali Christi revelatione apostoli in primitiva ecclesia in nomine Christi
baptizabant, ut nomen Christi, quod erat odiosum Iudaeis et gentibus, honorabile redderetur, per hoc quod ad
eius invocationem spiritus sanctus dabatur in baptismo.
RA2
Ad secundum dicendum quod Ambrosius assignat rationem quare convenienter talis dispensatio fieri potuit in
primitiva ecclesia, quia scilicet in nomine Christi tota trinitas intelligitur; et ideo servabatur ad minus integritate
intelligibili forma quam Christus tradidit in evangelio.
RA3
Ad tertium dicendum quod Nicolaus Papa dictum suum confirmat ex duobus praemissis. Et ideo eius responsio
patet ex primis duabus solutionibus.
|a7 Articulus 7
2412

