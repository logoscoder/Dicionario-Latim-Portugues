Respondeo dicendum quod communio domesticarum personarum ad invicem, ut Philosophus dicit, in I polit., est
secundum quotidianos actus qui ordinantur ad necessitatem vitae.
Vita autem hominis conservatur dupliciter. Uno modo, quantum ad individuum, prout scilicet homo idem
numero vivit, et ad talem vitae conservationem opitulantur homini exteriora bona, ex quibus homo habet victum
et vestitum et alia huiusmodi necessaria vitae; in quibus administrandis indiget homo servis.
Alio modo conservatur vita hominis secundum speciem per generationem, ad quam indiget homo uxore, ut ex ea
generet filium.
Sic igitur in domestica communione sunt tres combinationes, scilicet Domini ad servum, viri ad uxorem, patris
ad filium.
Et quantum ad omnia ista lex vetus convenientia praecepta tradidit. Nam quantum ad servos, instituit ut modeste
tractarentur et quantum ad labores, ne scilicet immoderatis laboribus affligerentur, unde Deut. V, Dominus
mandavit ut in die sabbati requiesceret servus et ancilla tua sicut et tu, et iterum quantum ad poenas infligendas,
imposuit enim poenam mutilatoribus servorum ut dimitterent eos liberos, sicut habetur Exod. XXI.
Et simile etiam statuit in ancilla quam in uxorem aliquis duxerit. Statuit etiam specialiter circa servos qui erant
ex populo, ut septimo anno liberi egrederentur cum omnibus quae apportaverant, etiam vestimentis, ut habetur
Exod. XXI. Mandatur etiam insuper Deut. XV, ut ei detur viaticum. Circa uxores vero, statuitur in lege quantum
ad uxores ducendas. Ut scilicet ducant uxores suae tribus, sicut habetur Num. Ult., et hoc ideo, ne sortes tribuum
confundantur. Et quod aliquis in uxorem ducat uxorem fratris defuncti sine liberis, ut habetur Deut. XXV, et hoc
ideo, ut ille qui non potuit habere successores secundum carnis originem, saltem habeat per quandam
adoptionem, et sic non totaliter memoria defuncti deleretur.
Prohibuit etiam quasdam personas ne in coniugium ducerentur, scilicet alienigenas, propter periculum
seductionis; et propinquas, propter reverentiam naturalem quae eis debetur.
Statuit etiam qualiter uxores iam ductae tractari deberent.
Ut scilicet non leviter infamarentur, unde mandatur puniri ille qui falso crimen imponit uxori, ut habetur Deut.
XXII.
Et quod etiam propter uxoris odium filius detrimentum non pateretur, ut habetur Deut. XXI.
Et etiam quod, propter odium uxorem non affligeret, sed potius, scripto libello, eam dimitteret, ut patet Deut.
XXIV.
Et ut etiam maior dilectio inter coniuges a principio contrahatur, praecipitur quod, cum aliquis nuper uxorem
acceperit, nihil ei publicae necessitatis iniungatur, ut libere possit laetari cum uxore sua.
Circa filios autem, instituit ut patres eis disciplinam adhiberent, instruendo eos in fide, unde habetur Exod. XII,
cum dixerint vobis filii vestri, quae est ista religio? dicetis eis, victima transitus Domini est.
Et quod etiam instruerent eos in moribus, unde dicitur Deut. XXI, quod patres dicere debent, monita nostra
audire contemnit, commessationibus vacat et luxuriae atque conviviis.
RA1
Ad primum ergo dicendum quod, quia filii Israel erant a Domino de servitute liberati, et per hoc divinae servituti
addicti, noluit Dominus ut in perpetuum servi essent.
Unde dicitur Lev. XXV, si paupertate compulsus vendiderit se tibi frater tuus, non eum opprimes servitute
famulorum, sed quasi mercenarius et colonus erit. Mei enim sunt servi, et ego eduxi eos de terra Aegypti, non
veneant conditione servorum.
Et ideo, quia simpliciter servi non erant, sed secundum quid, finito tempore, dimittebantur liberi.
RA2
Ad secundum dicendum quod mandatum illud intelligitur de servo qui a Domino quaeritur ad occidendum, vel
ad aliquod peccati ministerium.
RA3
Ad tertium dicendum quod circa laesiones servis illatas, lex considerasse videtur utrum sit certa vel incerta.
Si enim laesio certa esset, lex poenam adhibuit, pro mutilatione quidem, amissionem servi qui mandabatur
libertati donandus; pro morte autem, homicidii poenam, cum servus in manu Domini verberantis moreretur. Si
vero laesio non esset certa, sed aliquam apparentiam haberet, lex nullam poenam infligebat in proprio servo, puta
cum percussus servus non statim moriebatur, sed post aliquos dies.
Incertum enim erat utrum ex percussione mortuus esset.
Quia si percussisset liberum hominem, ita tamen quod statim non moreretur, sed super baculum suum ambularet,
non erat homicidii reus qui percusserat, etiam si postea moreretur.
Tenebatur tamen ad impensas solvendas quas percussus in medicos fecerat. Sed hoc in servo proprio locum non
habebat, quia quidquid servus habebat, et etiam ipsa persona servi, erat quaedam possessio Domini. Et ideo pro
causa assignatur quare non subiaceat poenae pecuniariae, quia pecunia illius est.
RA4
Ad quartum dicendum quod, sicut dictum est, nullus Iudaeus poterat possidere Iudaeum quasi simpliciter
servum; sed erat servus secundum quid, quasi mercenarius, usque ad tempus. Et per hunc modum permittebat lex

1122

