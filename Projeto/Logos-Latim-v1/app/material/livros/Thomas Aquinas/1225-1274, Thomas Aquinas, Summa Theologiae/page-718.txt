Respondeo dicendum quod, sicut supra dictum est, amor ad appetitivam potentiam pertinet, quae est vis passiva.
Unde obiectum eius comparatur ad ipsam sicut causa motus vel actus ipsius. Oportet igitur ut illud sit proprie
causa amoris quod est amoris obiectum. Amoris autem proprium obiectum est bonum, quia, ut dictum est, amor
importat quandam connaturalitatem vel complacentiam amantis ad amatum; unicuique autem est bonum id quod
est sibi connaturale et proportionatum.
Unde relinquitur quod bonum sit propria causa amoris.
RA1
Ad primum ergo dicendum quod malum nunquam amatur nisi sub ratione boni, scilicet inquantum est secundum
quid bonum, et apprehenditur ut simpliciter bonum. Et sic aliquis amor est malus, inquantum tendit in id quod
non est simpliciter verum bonum. Et per hunc modum homo diligit iniquitatem, inquantum per iniquitatem
adipiscitur aliquod bonum, puta delectationem vel pecuniam vel aliquid huiusmodi.
RA2
Ad secundum dicendum quod illi qui mala sua dicunt, non propter mala amantur, sed propter hoc quod dicunt
mala, hoc enim quod est dicere mala sua, habet rationem boni, inquantum excludit fictionem seu simulationem.
RA3
Ad tertium dicendum quod pulchrum est idem bono, sola ratione differens. Cum enim bonum sit quod omnia
appetunt, de ratione boni est quod in eo quietetur appetitus, sed ad rationem pulchri pertinet quod in eius aspectu
seu cognitione quietetur appetitus. Unde et illi sensus praecipue respiciunt pulchrum, qui maxime cognoscitivi
sunt, scilicet visus et auditus rationi deservientes, dicimus enim pulchra visibilia et pulchros sonos.
In sensibilibus autem aliorum sensuum, non utimur nomine pulchritudinis, non enim dicimus pulchros sapores
aut odores.
Et sic patet quod pulchrum addit supra bonum, quendam ordinem ad vim cognoscitivam, ita quod bonum dicatur
id quod simpliciter complacet appetitui; pulchrum autem dicatur id cuius ipsa apprehensio placet.
|a2 Articulus 2
AG1
Ad secundum sic proceditur. Videtur quod cognitio non sit causa amoris.
Quod enim aliquid quaeratur, hoc contingit ex amore.
Sed aliqua quaeruntur quae nesciuntur, sicut scientiae, cum enim in his idem sit eas habere quod eas nosse, ut
Augustinus dicit in libro octoginta trium quaest., si cognoscerentur, haberentur, et non quaererentur.
Ergo cognitio non est causa amoris.
AG2
Praeterea, eiusdem rationis videtur esse quod aliquid incognitum ametur, et quod aliquid ametur plus quam
cognoscatur. Sed aliqua amantur plus quam cognoscantur, sicut Deus, qui in hac vita potest per seipsum amari,
non autem per seipsum cognosci.
Ergo cognitio non est causa amoris.
AG3
Praeterea, si cognitio esset causa amoris, non posset inveniri amor ubi non est cognitio.
Sed in omnibus rebus invenitur amor, ut dicit dionysius in IV cap. De div. Nom., non autem in omnibus
invenitur cognitio. Ergo cognitio non est causa amoris.
SC
Sed contra est quod Augustinus probat, in X de Trin., quod nullus potest amare aliquid incognitum.
CO
Respondeo dicendum quod, sicut dictum est, bonum est causa amoris per modum obiecti. Bonum autem non est
obiectum appetitus, nisi prout est apprehensum. Et ideo amor requirit aliquam apprehensionem boni quod
amatur.
Et propter hoc Philosophus dicit, IX ethic., quod visio corporalis est principium amoris sensitivi.
Et similiter contemplatio spiritualis pulchritudinis vel bonitatis, est principium amoris spiritualis. Sic igitur
cognitio est causa amoris, ea ratione qua et bonum, quod non potest amari nisi cognitum.
RA1
Ad primum ergo dicendum quod ille qui quaerit scientiam, non omnino ignorat eam, sed secundum aliquid eam
praecognoscit, vel in universali, vel in aliquo eius effectu, vel per hoc quod audit eam laudari, ut Augustinus
dicit, X de Trin..
Sic autem eam cognoscere non est eam habere; sed cognoscere eam perfecte.
RA2
Ad secundum dicendum quod aliquid requiritur ad perfectionem cognitionis, quod non requiritur ad
perfectionem amoris. Cognitio enim ad rationem pertinet, cuius est distinguere inter ea quae secundum rem sunt
coniuncta, et componere quodammodo ea quae sunt diversa, unum alteri comparando. Et ideo ad perfectionem
cognitionis requiritur quod homo cognoscat singillatim quidquid est in re, sicut partes et virtutes et proprietates.
Sed amor est in VI appetitiva, quae respicit rem secundum quod in se est.
718

