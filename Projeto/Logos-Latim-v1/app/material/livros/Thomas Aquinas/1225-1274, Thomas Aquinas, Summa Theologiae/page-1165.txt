Sed contra est quod dicitur Ioan. VI, omnis qui audit a patre et didicit, venit ad me.
Sed discere non est sine motu liberi arbitrii, addiscens enim consentit docenti. Ergo nullus venit ad Deum per
gratiam iustificantem absque motu liberi arbitrii.
CO
Respondeo dicendum quod iustificatio impii fit Deo movente hominem ad iustitiam, ipse enim est qui iustificat
impium, ut dicitur Rom. IV.
Deus autem movet omnia secundum modum uniuscuiusque, sicut in naturalibus videmus quod aliter moventur
ab ipso gravia et aliter levia, propter diversam naturam utriusque.
Unde et homines ad iustitiam movet secundum conditionem naturae humanae. Homo autem secundum propriam
naturam habet quod sit liberi arbitrii. Et ideo in eo qui habet usum liberi arbitrii, non fit motio a Deo ad iustitiam
absque motu liberi arbitrii; sed ita infundit donum gratiae iustificantis, quod etiam simul cum hoc movet liberum
arbitrium ad donum gratiae acceptandum, in his qui sunt huius motionis capaces.
RA1
Ad primum ergo dicendum quod pueri non sunt capaces motus liberi arbitrii, et ideo moventur a Deo ad iustitiam
per solam informationem animae ipsorum. Non autem hoc fit sine sacramento, quia sicut peccatum originale, a
quo iustificantur, non propria voluntate ad eos pervenit, sed per carnalem originem; ita etiam per spiritualem
regenerationem a Christo in eos gratia derivatur. Et eadem ratio est de furiosis et amentibus qui nunquam usum
liberi arbitrii habuerunt. Sed si quis aliquando habuerit usum liberi arbitrii, et postmodum eo careat vel per
infirmitatem vel per somnum; non consequitur gratiam iustificantem per baptismum exterius adhibitum, aut per
aliquod aliud sacramentum, nisi prius habuerit sacramentum in proposito; quod sine usu liberi arbitrii non
contingit.
Et hoc modo ille de quo loquitur Augustinus, recreatus fuit, quia et prius et postea baptismum acceptavit.
RA2
Ad secundum dicendum quod etiam Salomon dormiendo non meruit sapientiam, nec accepit. Sed in somno
declaratum est ei quod, propter praecedens desiderium, ei a Deo sapientia infunderetur, unde ex eius persona
dicitur, Sap. VII, optavi, et datus est mihi sensus. Vel potest dici quod ille somnus non fuit naturalis, sed somnus
prophetiae; secundum quod dicitur Num. XII, si quis fuerit inter vos propheta Domini, per somnium aut in
visione loquar ad eum.
In quo casu aliquis usum liberi arbitrii habet.
Et tamen sciendum est quod non est eadem ratio de dono sapientiae et de dono gratiae iustificantis. Nam donum
gratiae iustificantis praecipue ordinat hominem ad bonum, quod est obiectum voluntatis, et ideo ad ipsum
movetur homo per motum voluntatis, qui est motus liberi arbitrii.
Sed sapientia perficit intellectum, qui praecedit voluntatem, unde absque completo motu liberi arbitrii, potest
intellectus dono sapientiae illuminari. Sicut etiam videmus quod in dormiendo aliqua hominibus revelantur, sicut
dicitur iob XXXIII, quando irruit sopor super homines et dormiunt in lectulo, tunc aperit aures virorum, et
erudiens eos instruit disciplina.
RA3
Ad tertium dicendum quod in infusione gratiae iustificantis est quaedam transmutatio animae, et ideo requiritur
motus proprius animae humanae, ut anima moveatur secundum modum suum.
Sed conservatio gratiae est absque transmutatione, unde non requiritur aliquis motus ex parte animae, sed sola
continuatio influxus divini.
|a4 Articulus 4
AG1
Ad quartum sic proceditur. Videtur quod ad iustificationem impii non requiratur motus fidei.
Sicut enim per fidem iustificatur homo, ita etiam et per quaedam alia. Scilicet per timorem; de quo dicitur Eccli.
I, timor Domini expellit peccatum, nam qui sine timore est, non poterit iustificari.
Et iterum per caritatem; secundum illud Luc. VII, dimissa sunt ei peccata multa, quoniam dilexit multum.
Et iterum per humilitatem; secundum illud Iac. IV, Deus superbis resistit, humilibus autem dat gratiam.
Et iterum per misericordiam; secundum illud Prov. XV, per misericordiam et fidem purgantur peccata.
Non ergo magis motus fidei requiritur ad iustificationem quam motus praedictarum virtutum.
AG2
Praeterea, actus fidei non requiritur ad iustificationem nisi inquantum per fidem homo cognoscit Deum. Sed
etiam aliis modis potest homo Deum cognoscere, scilicet per cognitionem naturalem, et per donum sapientiae.
Ergo non requiritur actus fidei ad iustificationem impii.
AG3
Praeterea, diversi sunt articuli fidei. Si igitur actus fidei requiratur ad iustificationem impii, videtur quod
oporteret hominem, quando primo iustificatur, de omnibus articulis fidei cogitare. Sed hoc videtur inconveniens,
cum talis cogitatio longam temporis moram requirat.
Ergo videtur quod actus fidei non requiratur ad iustificationem.
1165

