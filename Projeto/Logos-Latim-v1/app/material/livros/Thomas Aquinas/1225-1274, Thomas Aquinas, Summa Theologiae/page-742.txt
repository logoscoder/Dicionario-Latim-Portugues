Ad tertium dicendum quod id quod est consuetum, efficitur delectabile, inquantum efficitur naturale, nam
consuetudo est quasi altera natura. Motus autem est delectabilis, non quidem quo receditur a consuetudine, sed
magis secundum quod per ipsum impeditur corruptio naturalis habitudinis, quae posset provenire ex assiduitate
alicuius operationis. Et sic ex eadem causa connaturalitatis efficitur consuetudo delectabilis, et motus.
|a3 Articulus 3
AG1
Ad tertium sic proceditur. Videtur quod memoria et spes non sint causae delectationis.
Delectatio enim est de bono praesenti, ut Damascenus dicit.
Sed memoria et spes sunt de absenti, est enim memoria praeteritorum, spes vero futurorum. Ergo memoria et
spes non sunt causa delectationis.
AG2
Praeterea, idem non est causa contrariorum. Sed spes est causa afflictionis, dicitur enim Prov. XIII, spes quae
differtur, affligit animam.
Ergo spes non est causa delectationis.
AG3
Praeterea, sicut spes convenit cum delectatione in eo quod est de bono, ita etiam concupiscentia et amor. Non
ergo magis debet assignari spes causa delectationis, quam concupiscentia vel amor.
SC
Sed contra est quod dicitur Rom. XII, spe gaudentes; et in Psalmo LXXVI, memor fui Dei, et delectatus sum.
CO
Respondeo dicendum quod delectatio causatur ex praesentia boni convenientis, secundum quod sentitur, vel
qualitercumque percipitur. Est autem aliquid praesens nobis dupliciter, uno modo, secundum cognitionem, prout
scilicet cognitum est in cognoscente secundum suam similitudinem; alio modo, secundum rem, prout scilicet
unum alteri realiter coniungitur, vel actu vel potentia, secundum quemcumque coniunctionis modum. Et quia
maior est coniunctio secundum rem quam secundum similitudinem, quae est coniunctio cognitionis; itemque
maior est coniunctio rei in actu quam in potentia, ideo maxima est delectatio quae fit per sensum, qui requirit
praesentiam rei sensibilis. Secundum autem gradum tenet delectatio spei, in qua non solum est delectabilis
coniunctio secundum apprehensionem, sed etiam secundum facultatem vel potestatem adipiscendi bonum quod
delectat. Tertium autem gradum tenet delectatio memoriae, quae habet solam coniunctionem apprehensionis.
RA1
Ad primum ergo dicendum quod spes et memoria sunt quidem eorum quae sunt simpliciter absentia, quae tamen
secundum quid sunt praesentia, scilicet vel secundum apprehensionem solam; vel secundum apprehensionem et
facultatem, ad minus aestimatam.
RA2
Ad secundum dicendum quod nihil prohibet idem, secundum diversa, esse causam contrariorum. Sic igitur spes,
inquantum habet praesentem aestimationem boni futuri, delectationem causat, inquantum autem caret praesentia
eius, causat afflictionem.
RA3
Ad tertium dicendum quod etiam amor et concupiscentia delectationem causant. Omne enim amatum fit
delectabile amanti, eo quod amor est quaedam unio vel connaturalitas amantis ad amatum.
Similiter etiam omne concupitum est delectabile concupiscenti, cum concupiscentia sit praecipue appetitus
delectationis. Sed tamen spes, inquantum importat quandam certitudinem realis praesentiae boni delectantis,
quam non importat nec amor nec concupiscentia, magis ponitur causa delectationis quam illa. Et similiter magis
quam memoria, quae est de eo quod iam transiit.
|a4 Articulus 4
AG1
Ad quartum sic proceditur. Videtur quod tristitia non sit causa delectationis. Contrarium enim non est causa
contrarii. Sed tristitia contrariatur delectationi.
Ergo non est causa delectationis.
AG2
Praeterea, contrariorum contrarii sunt effectus. Sed delectabilia memorata sunt causa delectationis.
Ergo tristia memorata sunt causa doloris, et non delectationis.
AG3
Praeterea, sicut se habet tristitia ad delectationem, ita odium ad amorem. Sed odium non est causa amoris, sed
magis e converso, ut supra dictum est.
Ergo tristitia non est causa delectationis.
SC
Sed contra est quod in Psalmo XLI, dicitur, fuerunt mihi lacrimae meae panes die ac nocte.
742

