invocatione divini testimonii dicitur pro vero habeatur. Divinum autem testimonium quandoque inducitur ad
asserendum praesentia vel praeterita, et hoc dicitur iuramentum assertorium. Quandoque autem inducitur
divinum testimonium ad confirmandum aliquid futurum, et hoc dicitur iuramentum promissorium. Ad ea vero
quae sunt necessaria et per rationem investiganda non inducitur iuramentum, derisibile enim videretur si quis in
disputatione alicuius scientiae vellet propositum per iuramentum probare.
RA1
Ad primum ergo dicendum quod aliud est testimonio Dei uti iam dato, quod fit cum aliquis auctoritatem sacrae
Scripturae inducit, et aliud est testimonium Dei implorare ut exhibendum, quod fit in iuramento.
RA2
Ad secundum dicendum quod dicitur aliquis reddere iuramenta Deo ex hoc quod implet illud quod iurat. Vel
quia in hoc ipso quod invocat Deum testem, recognoscit eum habere omnium cognitionem et infallibilem
veritatem.
RA3
Ad tertium dicendum quod alicuius testimonium invocatur ad hoc quod testis invocatus veritatem manifestet
circa ea quae dicuntur. Deus autem manifestat an verum sit quod dicitur, dupliciter. Uno modo, simpliciter
revelando veritatem, vel per internam inspirationem; vel etiam per facti denudationem, dum scilicet producit in
publicum ea quae erant occulta. Alio modo, per poenam mentientis, et tunc simul est iudex et testis, dum
puniendo mendacem manifestat mendacium. Et ideo duplex est modus iurandi. Unus quidem per simplicem Dei
contestationem, sicut cum aliquis dicit, est mihi Deus testis; vel, coram Deo loquor; vel, per Deum, quod idem
est, ut dicit Augustinus.
Alius modus iurandi est per execrationem, dum scilicet aliquis se, vel aliquid ad se pertinens, ad poenam obligat
nisi sit verum quod dicitur.
|a2 Articulus 2
AG1
Ad secundum sic proceditur. Videtur quod non sit licitum iurare.
Nihil enim quod prohibetur in lege divina est licitum.
Sed iuramentum prohibetur Matth. V, ego dico vobis, non iurare omnino, et Iac. V dicitur, ante omnia, fratres
mei, nolite iurare.
Ergo iuramentum est illicitum.
AG2
Praeterea, id quod est a malo videtur esse illicitum, quia, ut dicitur Matth. VII, non potest arbor mala fructus
bonos facere.
Sed iuramentum est a malo, dicitur enim Matth. V, sit autem sermo vester, est, est; non, non. Quod autem his
abundantius est a malo est.
Ergo iuramentum videtur esse illicitum.
AG3
Praeterea, exquirere signum divinae providentiae est tentare Deum, quod est omnino illicitum, secundum illud
Deut. VI, non tentabis Dominum Deum tuum.
Sed ille qui iurat videtur exquirere signum divinae providentiae, dum petit divinum testimonium, quod est per
aliquem evidentem effectum. Ergo videtur quod iuramentum sit omnino illicitum.
SC
Sed contra est quod dicitur Deut. VI, Dominum Deum tuum timebis, et per nomen eius iurabis.
CO
Respondeo dicendum quod nihil prohibet aliquid esse secundum se bonum quod tamen cedit in malum eius qui
non utitur eo convenienter, sicut sumere eucharistiam est bonum, et tamen qui indigne sumit sibi iudicium
manducat et bibit, ut dicitur I ad Cor. XI.
Sic ergo in proposito dicendum est quod iuramentum secundum se est licitum et honestum. Quod patet ex
origine et ex fine.
Ex origine quidem, quia iuramentum est introductum ex fide qua homines credunt Deum habere infallibilem
veritatem et universalem omnium cognitionem et provisionem. Ex fine autem, quia iuramentum inducitur ad
iustificandum homines, et ad finiendum controversias, ut dicitur ad Heb. VI.
Sed iuramentum cedit in malum alicui ex eo quod male utitur eo, idest sine necessitate et cautela debita. Videtur
enim parvam reverentiam habere ad Deum qui eum ex levi causa testem inducit, quod non praesumeret etiam de
aliquo viro honesto. Imminet etiam periculum periurii, quia de facili homo in verbo delinquit, secundum illud
Iac. III, si quis in verbo non offendit, hic perfectus est vir.
Unde et Eccli. XXIII dicitur, iurationi non assuescat os tuum, multi enim casus in illa.
RA1

1608

