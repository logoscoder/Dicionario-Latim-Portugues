bonum divinum et bonum proximi. Et ideo odium, quod huic dilectioni opponitur, non est primum in deletione
virtutis, quae fit per vitia, sed ultimum.
Et ideo odium non est vitium capitale.
RA1
Ad primum ergo dicendum quod, sicut dicitur in VII physic., virtus uniuscuiusque rei consistit in hoc quod sit
bene disposita secundum suam naturam.
Et ideo in virtutibus oportet esse primum et principale quod est primum et principale in ordine naturali. Et
propter hoc caritas ponitur principalissima virtutum. Et eadem ratione odium non potest esse primum in vitiis, ut
dictum est.
RA2
Ad secundum dicendum quod odium mali quod contrariatur naturali bono est primum inter passiones animae,
sicut et amor naturalis boni. Sed odium boni connaturalis non potest esse primum, sed habet rationem ultimi,
quia tale odium attestatur corruptioni naturae iam factae, sicut et amor extranei boni.
RA3
Ad tertium dicendum quod duplex est malum. Quoddam verum, quia scilicet repugnat naturali bono, et huius
mali odium potest habere rationem prioritatis inter passiones. Est autem aliud malum non verum, sed apparens,
quod scilicet est verum bonum et connaturale, sed aestimatur ut malum propter corruptionem naturae. Et
huiusmodi mali odium oportet quod sit in ultimo.
Hoc autem odium est vitiosum, non autem primum.
|a6 Articulus 6
AG1
Ad sextum sic proceditur. Videtur quod odium non oriatur ex invidia. Invidia enim est tristitia quaedam de
alienis bonis.
Odium autem non oritur ex tristitia, sed potius e converso, tristamur enim de praesentia malorum quae odimus.
Ergo odium non oritur ex invidia.
AG2
Praeterea, odium dilectioni opponitur. Sed dilectio proximi refertur ad dilectionem Dei, ut supra habitum est.
Ergo et odium proximi refertur ad odium Dei. Sed odium Dei non causatur ex invidia, non enim invidemus his
qui maxime a nobis distant, sed his qui propinqui videntur, ut patet per Philosophum, in II rhet..
Ergo odium non causatur ex invidia.
AG3
Praeterea, unius effectus una est causa.
Sed odium causatur ex ira, dicit enim Augustinus, in regula, quod ira crescit in odium.
Non ergo causatur odium ex invidia.
SC
Sed contra est quod Gregorius dicit, XXXI Moral., quod de invidia oritur odium.
CO
Respondeo dicendum quod, sicut dictum est, odium proximi est ultimum in progressu peccati, eo quod opponitur
dilectioni qua naturaliter proximus diligitur.
Quod autem aliquis recedat ab eo quod est naturale, contingit ex hoc quod intendit vitare aliquid quod est
naturaliter fugiendum. Naturaliter autem omne animal fugit tristitiam, sicut et appetit delectationem; sicut patet
per Philosophum, in VII et X ethic..
Et ideo sicut ex delectatione causatur amor, ita ex tristitia causatur odium, sicut enim movemur ad diligendum ea
quae nos delectant, inquantum ex hoc ipso accipiuntur sub ratione boni; ita movemur ad odiendum ea quae nos
contristant, inquantum ex hoc ipso accipiuntur sub ratione mali. Unde cum invidia sit tristitia de bono proximi,
sequitur quod bonum proximi reddatur nobis odiosum. Et inde est quod ex invidia oritur odium.
RA1
Ad primum ergo dicendum quod quia vis appetitiva, sicut et apprehensiva, reflectitur super suos actus, sequitur
quod in motibus appetitivae virtutis sit quaedam circulatio. Secundum igitur primum processum appetitivi
motus, ex amore consequitur desiderium, ex quo consequitur delectatio, cum quis consecutus fuerit quod
desiderabat. Et quia hoc ipsum quod est delectari in bono amato habet quandam rationem boni, sequitur quod
delectatio causet amorem. Et secundum eandem rationem sequitur quod tristitia causet odium.
RA2
Ad secundum dicendum quod alia ratio est de dilectione et odio.
Nam dilectionis obiectum est bonum, quod a Deo in creaturas derivatur, et ideo dilectio per prius est Dei, et per
posterius est proximi. Sed odium est mali, quod non habet locum in ipso Deo, sed in eius effectibus, unde etiam
supra dictum est quod Deus non habetur odio nisi inquantum apprehenditur secundum suos effectus. Et ideo per
prius est odium proximi quam odium Dei. Unde, cum invidia ad proximum sit mater odii quod est ad proximum,
fit per consequens causa odii quod est in Deum.
1365

