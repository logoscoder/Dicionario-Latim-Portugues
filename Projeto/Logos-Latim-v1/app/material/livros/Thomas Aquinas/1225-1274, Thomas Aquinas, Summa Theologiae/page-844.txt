Ad primum ergo dicendum quod duplex est opus, scilicet exterius, et interius. Practicum ergo, vel operativum,
quod dividitur contra speculativum, sumitur ab opere exteriori, ad quod non habet ordinem habitus speculativus.
Sed tamen habet ordinem ad interius opus intellectus, quod est speculari verum. Et secundum hoc est habitus
operativus.
RA2
Ad secundum dicendum quod virtus est aliquorum dupliciter.
Uno modo, sicut obiectorum. Et sic huiusmodi virtutes speculativae non sunt eorum per quae homo fit beatus;
nisi forte secundum quod ly per dicit causam efficientem vel obiectum completae beatitudinis, quod est Deus,
quod est summum speculabile. Alio modo dicitur virtus esse aliquorum sicut actuum. Et hoc modo virtutes
intellectuales sunt eorum per quae homo fit beatus. Tum quia actus harum virtutum possunt esse meritorii, sicut
dictum est.
Tum etiam quia sunt quaedam inchoatio perfectae beatitudinis, quae in contemplatione veri consistit, sicut supra
dictum est.
RA3
Ad tertium dicendum quod scientia dividitur contra virtutem secundo modo dictam, quae pertinet ad vim
appetitivam.
|a2 Articulus 2
AG1
Ad secundum sic proceditur. Videtur quod inconvenienter distinguantur tres virtutes intellectuales speculativae,
scilicet sapientia, scientia et intellectus.
Species enim non debet condividi generi. Sed sapientia est quaedam scientia, ut dicitur in VI ethic..
Ergo sapientia non debet condividi scientiae, in numero virtutum intellectualium.
AG2
Praeterea, in distinctione potentiarum, habituum et actuum, quae attenditur secundum obiecta, attenditur
principaliter distinctio quae est secundum rationem formalem obiectorum, ut ex supradictis patet.
Non ergo diversi habitus debent distingui secundum materiale obiectum; sed secundum rationem formalem illius
obiecti. Sed principium demonstrationis est ratio sciendi conclusiones. Non ergo intellectus principiorum debet
poni habitus alius, aut alia virtus, a scientia conclusionum.
AG3
Praeterea, virtus intellectualis dicitur quae est in ipso rationali per essentiam. Sed ratio, etiam speculativa, sicut
ratiocinatur syllogizando demonstrative; ita etiam ratiocinatur syllogizando dialectice. Ergo sicut scientia, quae
causatur ex syllogismo demonstrativo, ponitur virtus intellectualis speculativa; ita etiam et opinio.
SC
Sed contra est quod Philosophus, VI ethic., ponit has solum tres virtutes intellectuales speculativas, scilicet
sapientiam, scientiam et intellectum.
CO
Respondeo dicendum quod, sicut iam dictum est, virtus intellectualis speculativa est per quam intellectus
speculativus perficitur ad considerandum verum, hoc enim est bonum opus eius. Verum autem est dupliciter
considerabile, uno modo, sicut per se notum; alio modo, sicut per aliud notum.
Quod autem est per se notum, se habet ut principium; et percipitur statim ab intellectu. Et ideo habitus perficiens
intellectum ad huiusmodi veri considerationem, vocatur intellectus, qui est habitus principiorum.
Verum autem quod est per aliud notum, non statim percipitur ab intellectu, sed per inquisitionem rationis, et se
habet in ratione termini. Quod quidem potest esse dupliciter, uno modo, ut sit ultimum in aliquo genere; alio
modo, ut sit ultimum respectu totius cognitionis humanae.
Et quia ea quae sunt posterius nota quoad nos, sunt priora et magis nota secundum naturam, ut dicitur in I
physic.; ideo id quod est ultimum respectu totius cognitionis humanae, est id quod est primum et maxime
cognoscibile secundum naturam.
Et circa huiusmodi est sapientia, quae considerat altissimas causas, ut dicitur in I metaphys..
Unde convenienter iudicat et ordinat de omnibus, quia iudicium perfectum et universale haberi non potest nisi
per resolutionem ad primas causas.
Ad id vero quod est ultimum in hoc vel in illo genere cognoscibilium, perficit intellectum scientia. Et ideo
secundum diversa genera scibilium, sunt diversi habitus scientiarum, cum tamen sapientia non sit nisi una.
RA1
Ad primum ergo dicendum quod sapientia est quaedam scientia, inquantum habet id quod est commune omnibus
scientiis, ut scilicet ex principiis conclusiones demonstret. Sed quia habet aliquid proprium supra alias scientias,
inquantum scilicet de omnibus iudicat; et non solum quantum ad conclusiones, sed etiam quantum ad prima
principia, ideo habet rationem perfectioris virtutis quam scientia.
RA2

844

