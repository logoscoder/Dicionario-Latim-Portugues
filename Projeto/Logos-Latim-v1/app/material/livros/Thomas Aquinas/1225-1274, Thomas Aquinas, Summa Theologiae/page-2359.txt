Et inter cetera corpora gloriosa, manifestum est quod corpus Christi maiori refulget gloria. Unde
convenientissimum est sibi quod sit supra omnia corpora constitutum in alto. Et ideo, super illud Ephes. IV,
ascendens in altum, dicit Glossa, loco et dignitate.
RA1
Ad primum ergo dicendum quod sedes Dei dicitur esse in caelo, non sicut in continente, sed magis sicut in
contento. Unde non oportet aliquam partem caeli eo superiorem esse, sed ipsum esse super omnes caelos, sicut et
in Psalmo dicitur, elevata est magnificentia tua super caelos, Deus.
RA2
Ad secundum dicendum quod, quamvis de natura corporis non sit quod possit esse in eodem loco cum alio
corpore, tamen potest hoc Deus facere per miraculum quod in eodem loco possint esse, sicut et fecit corpus
Christi ut de clauso utero beatae virginis exiret, et quod intravit ianuis clausis, sicut dicit beatus Gregorius.
Corpori ergo Christi convenire potest esse cum alio corpore in eodem loco, non ex proprietate corporis, sed per
virtutem divinam assistentem et hoc operantem.
RA3
Ad tertium dicendum quod nubes illa non praebuit adminiculum Christo ascendenti per modum vehiculi, sed
apparuit in signum divinitatis, secundum quod gloria Dei Israel apparebat super tabernaculum in nube.
RA4
Ad quartum dicendum quod corpus gloriosum non habet ex principiis suae naturae quod possit in caelo aut supra
caelum esse, sed habet hoc ex anima beata, ex qua recipit gloriam. Et sicut motus gloriosi corporis sursum non
est violentus, ita nec quies violenta. Unde nihil prohibet eam esse sempiternam.
|a5 Articulus 5
AG1
Ad quintum sic proceditur. Videtur quod corpus Christi non ascenderit super omnem creaturam spiritualem.
Eorum enim quae non dicuntur secundum rationem unam, non potest convenienter fieri comparatio. Sed locus
non eadem ratione attribuitur corporibus et spiritualibus creaturis, ut patet ex his quae dicta sunt in prima parte.
Ergo videtur quod non possit dici corpus Christi ascendisse super omnem creaturam spiritualem.
AG2
Praeterea, Augustinus dicit, in libro de vera relig., quod omni corpori spiritus praefertur.
Sed nobiliori rei sublimior debetur locus. Ergo videtur quod Christus non ascenderit super omnem spiritualem
creaturam.
AG3
Praeterea, in omni loco est aliquod corpus, cum nihil sit vacuum in natura. Si ergo nullum corpus obtinet
altiorem locum quam spiritus in ordine naturalium corporum, nullus locus erit supra omnem spiritualem
creaturam. Non ergo corpus Christi potuit ascendere super omnem spiritualem creaturam.
SC
Sed contra est quod dicitur Ephes. I, constituit illum super omnem principatum et potestatem, et supra omne
nomen quod nominatur sive in hoc saeculo sive in futuro.
CO
Respondeo dicendum quod tanto alicui rei debetur altior locus, quanto est nobilior, sive debeatur ei locus per
modum contactus corporalis, sicut corporibus; sive per modum contactus spiritualis, sicut spiritualibus
substantiis. Exinde enim spiritualibus substantiis debetur secundum quandam congruentiam locus caelestis, qui
est supremus locorum, quia illae substantiae sunt supremae in ordine substantiarum. Corpus autem Christi, licet,
considerando conditionem naturae corporeae, sit infra spirituales substantias; considerando tamen dignitatem
unionis qua est personaliter Deo coniunctum, excellit dignitatem omnium spiritualium substantiarum. Et ideo,
secundum praedictae congruentiae rationem, debetur sibi locus altior ultra omnem creaturam etiam spiritualem.
Unde et Gregorius dicit, in homilia ascensionis, quod qui fecerat omnia, super omnia sua virtute ferebatur.
RA1
Ad primum ergo dicendum quod, licet alia ratione attribuatur locus corporali et spirituali substantiae, tamen hoc
est in utraque ratione commune, quod digniori rei attribuitur superior locus.
RA2
Ad secundum dicendum quod ratio illa procedit de corpore Christi secundum conditionem naturae corporeae,
non autem secundum rationem unionis.
RA3
Ad tertium dicendum quod comparatio ista potest attendi vel secundum rationem locorum, et sic nullus locus est
tam altus quod excedat dignitatem spiritualis substantiae; secundum quod procedit obiectio. Vel secundum
dignitatem eorum quibus attribuitur locus.
Et sic corpori Christi debetur ut sit supra spirituales creaturas.
|a6 Articulus 6
2359

