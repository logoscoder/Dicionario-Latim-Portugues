Ad quartum sic proceditur. Videtur quod in defectu ludi non consistat aliquod peccatum. Nullum enim peccatum
indicitur poenitenti.
Sed Augustinus dicit, de poenitente loquens, cohibeat se a ludis, a spectaculis saeculi, qui perfectam vult
consequi remissionis gratiam.
Ergo in defectu ludi non est aliquod peccatum.
AG2
Praeterea, nullum peccatum ponitur in commendatione sanctorum.
Sed in commendatione quorundam ponitur quod a ludo abstinuerunt, dicitur enim Ierem. XV, non sedi in
Concilio ludentium; et tobiae III dicitur, nunquam cum ludentibus miscui me, neque cum his qui in levitate
ambulant, participem me praebui.
Ergo in defectu ludi non potest esse peccatum.
AG3
Praeterea, Andronicus ponit austeritatem, quam inter virtutes numerat, esse habitum secundum quem aliqui
neque afferunt aliis delectationes collocutionum, neque ab aliis recipiunt.
Sed hoc pertinet ad defectum ludi. Ergo defectus ludi magis pertinet ad virtutem quam ad vitium.
SC
Sed contra est quod Philosophus, in II et IV ethic., ponit defectum in ludo esse vitiosum.
CO
Respondeo dicendum quod omne quod est contra rationem in rebus humanis, vitiosum est. Est autem contra
rationem ut aliquis se aliis onerosum exhibeat, puta dum nihil delectabile exhibet, et etiam delectationes aliorum
impedit.
Unde Seneca dicit, sic te geras sapienter ut nullus te habeat tanquam asperum, nec contemnat quasi vilem.
Illi autem qui in ludo deficiunt, neque ipsi dicunt aliquod ridiculum; et dicentibus molesti sunt, quia scilicet
moderatos aliorum ludos non recipiunt. Et ideo tales vitiosi sunt, et dicuntur duri et agrestes, ut Philosophus
dicit, in IV ethic..
Sed quia ludus est utilis propter delectationem et quietem; delectatio autem et quies non propter se quaeruntur in
humana vita, sed propter operationem, ut dicitur in X ethic., defectus ludi minus est vitiosus quam ludi
superexcessus.
Unde Philosophus dicit, in IX ethic., quod pauci amici propter delectationem sunt habendi, quia parum de
delectatione sufficit ad vitam, quasi pro condimento; sicut parum de sale sufficit in cibo.
RA1
Ad primum ergo dicendum quod, quia poenitentibus luctus indicitur pro peccatis, ideo interdicitur eis ludus. Nec
hoc pertinet ad vitium defectus, quia hoc ipsum est secundum rationem quod in eis ludus diminuatur.
RA2
Ad secundum dicendum quod ieremias ibi loquitur secundum congruentiam temporis cuius status magis luctum
requirebat.
Unde subdit, solus sedebam, quoniam amaritudine replevisti me.
Quod autem dicitur tobiae III, pertinet ad ludum superfluum.
Quod patet ex eo quod sequitur, neque cum his qui in levitate ambulant participem me praebui.
RA3
Ad tertium dicendum quod austeritas, secundum quod est virtus, non excludit omnes delectationes, sed
superfluas et inordinatas.
Unde videtur pertinere ad affabilitatem, quam Philosophus amicitiam nominat, vel ad eutrapeliam, sive
iucunditatem.
Et tamen nominat et definit eam sic secundum convenientiam ad temperantiam, cuius est delectationes
reprimere.
|q169 Quaestio 169
|a0 Prologus
Deinde considerandum est de modestia secundum quod consistit in exteriori apparatu. Et circa hoc quaeruntur
duo. Primo, utrum circa exteriorem apparatum possit esse virtus et vitium. Secundo, utrum mulieres mortaliter
peccent in superfluo ornatu.
|a1 Articulus 1
AG1
Ad primum sic proceditur. Videtur quod circa exteriorem ornatum non possit esse virtus et vitium. Exterior enim
ornatus non est in nobis a natura, unde et secundum diversitatem temporum et locorum variantur.
Unde Augustinus dicit, in III de doct. Christ., quod talares et manicatas tunicas habere apud veteres Romanos
flagitium erat, nunc autem honesto loco natis non eas habere flagitium est.
1919

