AG2
Praeterea, verba sacra non minus operantur in corporibus hominum quam in corporibus serpentum et aliorum
animalium.
Sed incantationes quaedam efficaciam habent ad reprimendum serpentes, vel ad sanandum quaedam alia
animalia, unde dicitur in psalm., sicut aspidis surdae et obturantis aures suas, quae non exaudiet vocem
incantantium, et venefici incantantis sapienter.
Ergo licet suspendere sacra verba ad remedium hominum.
AG3
Praeterea, verbum Dei non est minoris sanctitatis quam sanctorum reliquiae, unde Augustinus dicit quod non
minus est verbum Dei quam corpus Christi.
Sed reliquias sanctorum licet homini collo suspendere, vel qualitercumque portare, ad suam protectionem.
Ergo, pari ratione, licet homini verbo vel scripto verba sacrae Scripturae ad suam tutelam assumere.
SC
Sed contra est quod chrysostomus dicit, super Matth., quidam aliquam partem evangelii scriptam circa collum
portant.
Sed nonne quotidie evangelium in ecclesia legitur, et auditur ab omnibus? cui ergo in auribus posita evangelia
nihil prosunt, quomodo eum possunt circa collum suspensa salvare? deinde, ubi est virtus evangelii? in figuris
litterarum, an in intellectu sensuum? si in figuris, bene circa collum suspendis. Si in intellectu, ergo melius in
corde posita prosunt quam circa collum suspensa.
CO
Respondeo dicendum quod in omnibus incantationibus vel Scripturis suspensis duo cavenda videntur. Primo
quidem, quid sit quod profertur vel scribitur. Quia si est aliquid ad invocationes Daemonum pertinens, manifeste
est superstitiosum et illicitum. Similiter etiam videtur esse cavendum, si contineat ignota nomina, ne sub illis
aliquid illicitum lateat.
Unde chrysostomus dicit, super Matth., quod, Pharisaeorum magnificantium fimbrias suas exemplo, nunc multi
aliqua nomina Hebraica Angelorum confingunt et scribunt et alligant, quae non intelligentibus metuenda
videntur.
Est etiam cavendum ne aliquid falsitatis contineat. Quia sic eius effectus non posset expectari a Deo, qui non est
testis falsitatis deinde, secundo, cavendum est ne cum verbis sacris contineantur ibi aliqua vana, puta aliqui
characteres inscripti, praeter signum crucis. Aut si spes habeatur in modo scribendi aut ligandi, aut in quacumque
huiusmodi vanitate quae ad divinam reverentiam non pertineat. Quia hoc iudicaretur superstitiosum.
Alias autem est licitum. Unde in decretis dicitur, XXVI, qu. V, cap. Non liceat christianis etc., nec in
collectionibus herbarum quae medicinales sunt aliquas observationes aut incantationes liceat attendere, nisi
tantum cum symbolo divino aut oratione dominica, ut tantum creator omnium et Deus honoretur.
RA1
Ad primum ergo dicendum quod etiam proferre divina verba, aut invocare divinum nomen, si respectus habeatur
ad solam Dei reverentiam, a qua expectatur effectus, licitum erit, si vero habeatur respectus ad aliquid aliud vane
observatum, erit illicitum.
RA2
Ad secundum dicendum quod etiam in incantationibus serpentum vel quorumcumque animalium, si respectus
habeatur solum ad verba sacra et ad virtutem divinam, non erit illicitum. Sed plerumque tales praecantationes
habent illicitas observantias, et per Daemones sortiuntur effectum, et praecipue in serpentibus, quia serpens fuit
primum Daemonis instrumentum ad hominem decipiendum.
Unde dicit Glossa, ibidem, notandum quia non laudatur a Scriptura undecumque datur in Scriptura similitudo, ut
patet de iniquo iudice qui rogantem viduam vix audivit.
RA3
Ad tertium dicendum quod eadem etiam ratio est de portatione reliquiarum. Quia si portentur ex fiducia Dei et
sanctorum quorum sunt reliquiae, non erit illicitum, si autem circa hoc attenderetur aliquid aliud vanum, puta
quod vas esset triangulare, aut aliquid aliud huiusmodi quod non pertineret ad reverentiam Dei et sanctorum,
esset superstitiosum et illicitum.
RA4
Ad quartum dicendum quod chrysostomus loquitur quando respectus habetur magis ad figuras scriptas quam ad
intellectum verborum.
|q97 Quaestio 97
|a0 Prologus
Deinde considerandum est de vitiis religioni oppositis per religionis defectum, quae manifestam contrarietatem
ad religionem habent, unde sub irreligiositate continentur.

1641

