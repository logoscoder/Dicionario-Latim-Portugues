|a2 Articulus 2
AG1
Ad secundum sic proceditur. Videtur quod pertinacia non opponatur perseverantiae.
Dicit enim Gregorius, XXXI Moral., quod pertinacia oritur ex inani gloria.
Sed inanis gloria non opponitur perseverantiae, sed magis magnanimitati, ut supra dictum est.
Ergo pertinacia non opponitur perseverantiae.
AG2
Praeterea, si opponitur perseverantiae, aut opponitur ei per excessum, aut per defectum. Sed non opponitur ei per
excessum, quia etiam pertinax cedit alicui delectationi et tristitiae; quia, ut dicit Philosophus, in VII ethic.,
gaudent vincentes, et tristantur si sententiae eorum infirmae appareant.
Si autem per defectum, erit idem quod mollities, quod patet esse falsum. Nullo ergo modo pertinacia opponitur
perseverantiae.
AG3
Praeterea, sicut perseverans persistit in bono contra tristitias, ita continens et temperatus contra delectationes, et
fortis contra timores, et mansuetus contra iras. Sed pertinax dicitur aliquis ex eo quod nimis in aliquo persistit.
Ergo pertinacia non magis opponitur perseverantiae quam aliis virtutibus.
SC
Sed contra est quod tullius dicit, in sua rhetorica, quod ita se habet pertinacia ad perseverantiam sicut superstitio
ad religionem. Sed superstitio opponitur religioni, ut supra dictum est.
Ergo et pertinacia perseverantiae.
CO
Respondeo dicendum quod, sicut Isidorus dicit, in libro etymol., pertinax dicitur aliquis qui est impudenter
tenens, quasi omnia tenax. Et hic idem dicitur pervicax, eo quod in proposito suo ad victoriam perseverat, antiqui
enim dicebant viciam quam nos victoriam.
Et hos Philosophus vocat, in VII ethic., ischyrognomones, idest fortis sententiae, vel idiognomones, idest
propriae sententiae, quia scilicet perseverant in propria sententia plus quam oportet; mollis autem minus quam
oportet; perseverans autem secundum quod oportet. Unde patet quod perseverantia laudatur sicut in medio
existens; pertinax autem vituperatur sicut secundum excessum medii mollis autem secundum defectum.
RA1
Ad primum ergo dicendum quod ideo aliquis nimis persistit in propria sententia, quia per hoc vult suam
excellentiam manifestare. Et ideo oritur ex inani gloria sicut ex causa.
Dictum est autem supra quod oppositio vitiorum ad virtutes non attenditur secundum causam, sed secundum
propriam speciem.
RA2
Ad secundum dicendum quod pertinax excedit quidem in hoc quod inordinate persistit in aliquo contra multas
difficultates, habet tamen aliquam delectationem in fine, sicut et fortis et etiam perseverans. Quia tamen illa
delectatio est vitiosa, ex hoc quod nimis eam appetit et contrariam tristitiam fugit, assimilatur incontinenti vel
molli.
RA3
Ad tertium dicendum quod aliae virtutes, etsi persistant contra impetus passionum, non tamen proprie laus earum
est ex persistendo, sicut laus perseverantiae. Laus vero continentiae magis videtur ex vincendo delectationes.
Et ideo pertinacia directe opponitur perseverantiae.
|q139 Quaestio 139
|a0 Prologus
Deinde considerandum est de dono quod respondet fortitudini, quod est fortitudinis donum. Et circa hoc
quaeruntur duo. Primo, utrum fortitudo sit donum. Secundo, quid respondeat ei in beatitudinibus et fructibus.
|a1 Articulus 1
AG1
Ad primum sic proceditur. Videtur quod fortitudo non sit donum.
Virtutes enim a donis differunt.
Sed fortitudo est virtus. Ergo non debet poni donum.
AG2
Praeterea, actus donorum manent in patria, ut supra habitum est.
Sed actus fortitudinis non manent in patria, dicit enim Gregorius, in I Moral., quod fortitudo dat fiduciam
trepidanti contra adversa; quae nulla erunt in patria. Ergo fortitudo non est donum.
AG3

1793

