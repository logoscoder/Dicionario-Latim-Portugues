Unde Augustinus ibidem dicit quod prudentia ibi erit sine ullo periculo erroris; fortitudo, sine molestia
tolerandorum malorum; temperantia, sine repugnatione libidinum. Ut prudentiae sit nullum bonum Deo
praeponere vel aequare; fortitudinis, ei firmissime cohaerere; temperantiae, nullo defectu noxio delectari.
De iustitia vero manifestius est quem actum ibi habebit, scilicet esse subditum Deo, quia etiam in hac vita ad
iustitiam pertinet esse subditum superiori.
RA1
Ad primum ergo dicendum quod Philosophus loquitur ibi de huiusmodi virtutibus moralibus, quantum ad id
quod materiale est in eis, sicut de iustitia, quantum ad commutationes et depositiones; de fortitudine, quantum ad
terribilia et pericula; de temperantia, quantum ad concupiscentias pravas.
RA2
Et similiter dicendum est ad secundum. Ea enim quae sunt activae vitae, materialiter se habent ad virtutes.
RA3
Ad tertium dicendum quod status post hanc vitam est duplex, unus quidem ante resurrectionem, quando animae
erunt a corporibus separatae; alius autem post resurrectionem, quando animae iterato corporibus suis unientur. In
illo ergo resurrectionis statu, erunt vires irrationales in organis corporis, sicut et nunc sunt. Unde et poterit in
irascibili esse fortitudo, et in concupiscibili temperantia, inquantum utraque vis perfecte erit disposita ad
obediendum rationi.
Sed in statu ante resurrectionem, partes irrationales non erunt actu in anima, sed solum radicaliter in essentia
ipsius, ut in primo dictum est.
Unde nec huiusmodi virtutes erunt in actu nisi in radice, scilicet in ratione et voluntate, in quibus sunt seminalia
quaedam harum virtutum, ut dictum est.
Sed iustitia, quae est in voluntate, etiam actu remanebit. Unde specialiter de ea dictum est quod est perpetua et
immortalis, tum ratione subiecti, quia voluntas incorruptibilis est; tum etiam propter similitudinem actus, ut prius
dictum est.
|a2 Articulus 2
AG1
Ad secundum sic proceditur. Videtur quod virtutes intellectuales non maneant post hanc vitam.
Dicit enim apostolus, I ad Cor. XIII, quod scientia destruetur, et ratio est quia ex parte cognoscimus.
Sed sicut cognitio scientiae est ex parte, idest imperfecta; ita etiam cognitio aliarum virtutum intellectualium,
quandiu haec vita durat.
Ergo omnes virtutes intellectuales post hanc vitam cessabunt.
AG2
Praeterea, Philosophus dicit, in praedicamentis, quod scientia, cum sit habitus, est qualitas difficile mobilis, non
enim de facili amittitur, nisi ex aliqua forti transmutatione vel aegritudine.
Sed nulla est tanta transmutatio corporis humani sicut per mortem. Ergo scientia et aliae virtutes intellectuales
non manent post hanc vitam.
AG3
Praeterea, virtutes intellectuales perficiunt intellectum ad bene operandum proprium actum. Sed actus intellectus
non videtur esse post hanc vitam, eo quod nihil intelligit anima sine phantasmate, ut dicitur in III de anima;
phantasmata autem post hanc vitam non manent, cum non sint nisi in organis corporeis. Ergo virtutes
intellectuales non manent post hanc vitam.
SC
Sed contra est quod firmior est cognitio universalium et necessariorum, quam particularium et contingentium.
Sed in homine remanet post hanc vitam cognitio particularium contingentium, puta eorum quae quis fecit vel
passus est; secundum illud Luc. XVI, recordare quia recepisti bona in vita tua, et Lazarus similiter mala.
Ergo multo magis remanet cognitio universalium et necessariorum, quae pertinent ad scientiam et ad alias
virtutes intellectuales.
CO
Respondeo dicendum quod, sicut in primo dictum est, quidam posuerunt quod species intelligibiles non
permanent in intellectu possibili nisi quandiu actu intelligit, nec est aliqua conservatio specierum, cessante
consideratione actuali, nisi in viribus sensitivis, quae sunt actus corporalium organorum, scilicet in imaginativa
et memorativa. Huiusmodi autem vires corrumpuntur, corrupto corpore.
Et ideo secundum hoc, scientia nullo modo post hanc vitam remanebit, corpore corrupto; neque aliqua alia
intellectualis virtus.
Sed haec opinio est contra sententiam Aristotelis, qui in III de anima dicit quod intellectus possibilis est in actu,
cum fit singula, sicut sciens; cum tamen sit in potentia ad considerandum in actu.
Est etiam contra rationem, quia species intelligibiles recipiuntur in intellectu possibili immobiliter, secundum
modum recipientis. Unde et intellectus possibilis dicitur locus specierum, quasi species intelligibiles conservans.

890

