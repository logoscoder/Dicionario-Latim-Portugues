Ad primum sic proceditur. Videtur quod ideae non sint.
Dicit enim dionysius, VII cap. De div. Nom., quod Deus non cognoscit res secundum ideam.
Sed ideae non ponuntur ad aliud, nisi ut per eas cognoscantur res.
Ergo ideae non sunt.
AG2
Praeterea, Deus in seipso cognoscit omnia, ut supra dictum est.
Sed seipsum non cognoscit per ideam. Ergo nec alia.
AG3
Praeterea, idea ponitur ut principium cognoscendi et operandi.
Sed essentia divina est sufficiens principium cognoscendi et operandi omnia. Non ergo necesse est ponere ideas.
SC
Sed contra est quod dicit Augustinus, in libro octoginta trium quaest., tanta vis in ideis constituitur, ut, nisi his
intellectis, sapiens esse nemo possit.
CO
Respondeo dicendum quod necesse est ponere in mente divina ideas. Idea enim Graece, Latine forma dicitur,
unde per ideas intelliguntur formae aliarum rerum, praeter ipsas res existentes. Forma autem alicuius rei praeter
ipsam existens, ad duo esse potest, vel ut sit exemplar eius cuius dicitur forma; vel ut sit principium cognitionis
ipsius, secundum quod formae cognoscibilium dicuntur esse in cognoscente.
Et quantum ad utrumque est necesse ponere ideas.
Quod sic patet. In omnibus enim quae non a casu generantur, necesse est formam esse finem generationis
cuiuscumque.
Agens autem non ageret propter formam, nisi inquantum similitudo formae est in ipso. Quod quidem contingit
dupliciter.
In quibusdam enim agentibus praeexistit forma rei fiendae secundum esse naturale, sicut in his quae agunt per
naturam; sicut homo generat hominem, et ignis ignem. In quibusdam vero secundum esse intelligibile, ut in his
quae agunt per intellectum; sicut similitudo domus praeexistit in mente aedificatoris. Et haec potest dici idea
domus, quia artifex intendit domum assimilare formae quam mente concepit.
Quia igitur mundus non est casu factus, sed est factus a Deo per intellectum agente, ut infra patebit, necesse est
quod in mente divina sit forma, ad similitudinem cuius mundus est factus.
Et in hoc consistit ratio ideae.
RA1
Ad primum ergo dicendum quod Deus non intelligit res secundum ideam extra se existentem.
Et sic etiam Aristoteles improbat opinionem Platonis de ideis, secundum quod ponebat eas per se existentes, non
in intellectu.
RA2
Ad secundum dicendum quod, licet Deus per essentiam suam se et alia cognoscat, tamen essentia sua est
principium operativum aliorum, non autem sui ipsius, et ideo habet rationem ideae secundum quod ad alia
comparatur, non autem secundum quod comparatur ad ipsum Deum.
RA3
Ad tertium dicendum quod Deus secundum essentiam suam est similitudo omnium rerum.
Unde idea in Deo nihil est aliud quam Dei essentia.
|a2 Articulus 2
AG1
Ad secundum sic proceditur. Videtur quod non sint plures ideae.
Idea enim in Deo est eius essentia. Sed essentia Dei est una tantum. Ergo et idea est una.
AG2
Praeterea, sicut idea est principium cognoscendi et operandi, ita ars et sapientia. Sed in Deo non sunt plures artes
et sapientiae. Ergo nec plures ideae.
AG3
Si dicatur quod ideae multiplicantur secundum respectus ad diversas creaturas, contra, pluralitas idearum est ab
aeterno.
Si ergo ideae sunt plures, creaturae autem sunt temporales, ergo temporale erit causa aeterni.
AG4
Praeterea, respectus isti aut sunt secundum rem in creaturis tantum, aut etiam in Deo. Si in creaturis tantum, cum
creaturae non sint ab aeterno, pluralitas idearum non erit ab aeterno, si multiplicentur solum secundum
huiusmodi respectus. Si autem realiter sunt in Deo, sequitur quod alia pluralitas realis sit in Deo quam pluralitas
personarum, quod est contra Damascenum, dicentem quod in divinis omnia unum sunt, praeter ingenerationem,
generationem et processionem.
Sic igitur non sunt plures ideae.
90

