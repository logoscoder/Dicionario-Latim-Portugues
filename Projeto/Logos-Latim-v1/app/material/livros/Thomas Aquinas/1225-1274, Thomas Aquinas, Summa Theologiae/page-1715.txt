Praeterea, ad liberalem non solum pertinet dare, sed etiam accipere et custodire. Sed acceptio et custodia non
videtur ad usum pecuniae pertinere. Ergo inconvenienter dicitur proprius liberalitatis actus usus pecuniae.
AG3
Praeterea, usus pecuniae non solum consistit in hoc quod pecunia detur, sed in hoc quod expendatur. Sed
expendere pecuniam refertur ad ipsum expendentem, et sic non videtur esse liberalitatis actus, dicit enim Seneca,
in V de benefic., non est liberalis aliquis ex hoc quod sibi donat.
Ergo non quilibet usus pecuniae pertinet ad liberalitatem.
SC
Sed contra est quod Philosophus dicit, in IV ethic., unoquoque optime utitur qui habet circa singula virtutem.
Divitiis ergo utetur optime qui habet circa pecunias virtutem.
Iste autem est liberalis.
Ergo bonus usus pecuniarum est actus liberalitatis.
CO
Respondeo dicendum quod species actus sumitur ex obiecto, ut supra habitum est.
Obiectum autem sive materia liberalitatis est pecunia, et quidquid pecunia mensurari potest, ut dictum est.
Et quia quaelibet virtus convenienter se habet ad suum obiectum, consequens est ut, cum liberalitas sit virtus,
actus eius sit proportionatus pecuniae. Pecunia autem cadit sub ratione bonorum utilium, quia omnia exteriora
bona ad usum hominis sunt ordinata. Et ideo proprius actus liberalitatis est pecunia vel divitiis uti.
RA1
Ad primum ergo dicendum quod ad liberalitatem pertinet bene uti divitiis inquantum huiusmodi, eo quod divitiae
sunt propria materia liberalitatis. Ad iustitiam autem pertinet uti divitiis secundum aliam rationem, scilicet
secundum rationem debiti, prout scilicet res exterior debetur alteri. Ad magnificentiam etiam pertinet uti divitiis
secundum quandam specialem rationem, idest secundum quod assumuntur in alicuius magni operis expletionem.
Unde et magnificentia quodammodo se habet ex additione ad liberalitatem, ut infra dicetur.
RA2
Ad secundum dicendum quod ad virtuosum pertinet non solum convenienter uti sua materia vel instrumento, sed
etiam praeparare opportunitates ad bene utendum, sicut ad fortitudinem militis pertinet non solum exserere
gladium in hostes, sed etiam exacuere gladium et in vagina conservare. Sic etiam ad liberalitatem pertinet non
solum uti pecunia, sed etiam eam praeparare et conservare ad idoneum usum.
RA3
Ad tertium dicendum quod, sicut dictum est, propinqua materia liberalitatis sunt interiores passiones secundum
quas homo afficitur circa pecuniam. Et ideo ad liberalitatem praecipue pertinet ut homo propter inordinatam
affectionem ad pecuniam non prohibeatur a quocumque debito usu eius. Est autem duplex usus pecuniae, unus
ad seipsum, qui videtur ad sumptus vel expensas pertinere; alius autem quo quis utitur ad alios, quod pertinet ad
dationes. Et ideo ad liberalem pertinet ut neque propter immoderatum amorem pecuniae aliquis impediatur a
convenientibus expensis, neque a convenientibus dationibus.
Unde circa dationes et sumptus liberalitas consistit, secundum Philosophum, in IV ethic..
Verbum autem Senecae intelligendum est de liberalitate secundum quod se habet ad dationes. Non enim dicitur
aliquis liberalis ex hoc quod sibi aliquid donat.
|a4 Articulus 4
AG1
Ad quartum sic proceditur. Videtur quod ad liberalem non maxime pertineat dare. Liberalitas enim a prudentia
dirigitur, sicut et quaelibet alia moralis virtus. Sed maxime videtur ad prudentiam pertinere divitias conservare,
unde et Philosophus dicit, in IV ethic., quod illi qui non acquisierunt pecuniam, sed susceperunt ab aliis
acquisitam, liberalius eam expendunt, quia sunt inexperti indigentiae.
Ergo videtur quod dare non maxime pertineat ad liberalitatem.
AG2
Praeterea, de hoc quod aliquis maxime intendit, nullus tristatur, neque ab eo cessat. Sed liberalis quandoque
tristatur de his quae dedit, neque etiam dat omnibus, ut dicitur in IV ethic..
Ergo ad liberalem non maxime pertinet dare.
AG3
Praeterea, ad illud implendum quod quis maxime intendit, homo utitur viis quibus potest.
Sed liberalis non est petitivus, ut Philosophus dicit, in IV ethic., cum per hoc posset sibi praeparare facultatem
aliis donandi.
Ergo videtur quod maxime non intendat ad dandum.
AG4
Praeterea, magis homo obligatur ad hoc quod provideat sibi quam aliis. Sed expendendo aliquid providet sibi,
dando autem providet aliis. Ergo ad liberalem magis pertinet expendere quam dare.
SC
1715

