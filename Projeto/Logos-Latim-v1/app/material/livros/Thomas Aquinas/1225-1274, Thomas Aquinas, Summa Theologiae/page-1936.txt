RA2
Ad secundum dicendum quod Daemones ea quae sciunt hominibus manifestant, non quidem per illuminationem
intellectus, sed per aliquam imaginariam visionem, aut etiam sensibiliter colloquendo. Et in hoc deficit haec
prophetia a vera.
RA3
Ad tertium dicendum quod aliquibus signis, etiam exterioribus, discerni potest prophetia Daemonum a prophetia
divina.
Unde dicit chrysostomus, super Matth., quod quidam prophetant in spiritu diaboli, quales sunt divinatores, sed
sic discernuntur, quoniam diabolus interdum falsa dicit, spiritus sanctus nunquam.
Unde dicitur Deut. XVIII, si tacita cogitatione responderis, quomodo possum intelligere verbum quod non est
locutus Dominus? hoc habebis signum, quod in nomine Domini propheta ille praedixerit, et non evenerit, hoc
Dominus non est locutus.
|a6 Articulus 6
AG1
Ad sextum sic proceditur. Videtur quod prophetae Daemonum nunquam vera praedicant.
Dicit enim Ambrosius quod omne verum, a quocumque dicatur, a spiritu sancto est.
Sed prophetae Daemonum non loquuntur a spiritu sancto, quia non est conventio Christi ad belial, ut dicitur II ad
Cor. VI.
Ergo videtur quod tales nunquam vera praenuntiant.
AG2
Praeterea, sicut veri prophetae inspirantur a spiritu veritatis, ita prophetae Daemonum inspirantur a spiritu
mendacii, secundum illud III Reg. Ult., egrediar, et ero spiritus mendax in ore omnium prophetarum eius.
Sed prophetae inspirati a spiritu sancto nunquam loquuntur falsum, ut supra habitum est.
Ergo prophetae Daemonum nunquam loquuntur verum.
AG3
Praeterea, Ioan. VIII dicitur de diabolo quod, cum loquitur mendacium, ex propriis loquitur, quia diabolus est
mendax, et pater eius, idest mendacii. Sed inspirando prophetas suos diabolus non loquitur nisi ex propriis, non
enim instituitur minister Dei ad veritatem enuntiandam, quia non est conventio lucis ad tenebras, ut dicitur II ad
Cor. VI.
Ergo prophetae Daemonum nunquam vera praedicunt.
SC
Sed contra est quod, Num. XXII, dicit quaedam Glossa quod Balaam divinus erat, Daemonum scilicet
ministerio, et arte magica, nonnunquam futura praenoscebat.
Sed ipse multa praenuntiavit vera, sicut est id quod habetur Num. XXIV, orietur stella ex Iacob, et consurget
virga de Israel.
Ergo etiam prophetae Daemonum praenuntiant vera.
CO
Respondeo dicendum quod sicut se habet bonum in rebus, ita verum in cognitione. Impossibile est autem
inveniri aliquid in rebus quod totaliter bono privetur. Unde etiam impossibile est esse aliquam cognitionem quae
totaliter sit falsa, absque admixtione alicuius veritatis.
Unde et beda dicit quod nulla falsa est doctrina quae non aliquando aliqua vera falsis intermisceat.
Unde et ipsa doctrina Daemonum, qua suos prophetas instruunt, aliqua vera continet, per quae receptibilis
redditur, sic enim intellectus ad falsum deducitur per apparentiam veritatis, sicut voluntas ad malum per
apparentiam bonitatis.
Unde et chrysostomus dicit, super Matth., concessum est diabolo interdum vera dicere, ut mendacium suum rara
veritate commendet.
RA1
Ad primum ergo dicendum quod prophetae Daemonum non semper loquuntur ex Daemonum revelatione, sed
interdum ex inspiratione divina, sicut manifeste legitur de Balaam, cui dicitur Dominus esse locutus, Num. XXII,
licet esset propheta Daemonum. Quia Deus utitur etiam malis ad utilitatem bonorum. Unde et per prophetas
Daemonum aliqua vera praenuntiat, tum ut credibilior fiat veritas, quae etiam ex adversariis testimonium habet;
tum etiam quia, dum homines talibus credunt, per eorum dicta magis ad veritatem inducuntur. Unde etiam
sibyllae multa vera praedixerunt de Christo. Sed et quando prophetae Daemonum a Daemonibus instruuntur,
aliqua vera praedicunt, quandoque quidem virtute propriae naturae, cuius auctor est spiritus sanctus; quandoque
etiam revelatione bonorum spirituum, ut patet per Augustinum, XII super Gen. Ad litt..
Et sic etiam illud verum quod Daemones enuntiant, a spiritu sancto est.
RA2
Ad secundum dicendum quod verus propheta semper inspiratur a spiritu veritatis, in quo nihil est falsitatis, et
ideo nunquam dicit falsum. Propheta autem falsitatis non semper instruitur a spiritu falsitatis, sed quandoque
1936

