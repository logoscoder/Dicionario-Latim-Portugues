|a0 Prologus
Deinde considerandum est de oratione. Et circa hoc quaeruntur decem et septem. Primo, utrum oratio sit actus
appetitivae virtutis vel cognitivae. Secundo, utrum conveniens sit orare. Tertio, utrum oratio sit actus religionis.
Quarto, utrum solus Deus sit orandus.
Quinto, utrum in oratione sit aliquid determinate petendum.
Sexto, utrum orando debeamus temporalia petere. Septimo, utrum pro aliis orare debeamus. Octavo, utrum
debeamus orare pro inimicis. Nono, de septem petitionibus orationis dominicae.
Decimo, utrum orare sit proprium rationalis creaturae.
Undecimo, utrum sancti in patria orent pro nobis. Duodecimo, utrum, oratio debeat esse vocalis. Tertiodecimo,
utrum attentio requiratur ad orationem. Quartodecimo, utrum oratio debeat esse diuturna. Quintodecimo, utrum
oratio sit efficax ad impetrandum quod petitur. Sextodecimo, utrum sit meritoria.
Septimodecimo, de speciebus orationis.
|a1 Articulus 1
AG1
Ad primum sic proceditur. Videtur quod oratio sit actus appetitivae virtutis. Orationis enim est exaudiri. Sed
desiderium est quod exauditur a Deo, secundum illud psalm., desiderium pauperum exaudivit Dominus.
Ergo oratio est desiderium. Sed desiderium est actus appetitivae virtutis. Ergo et oratio.
AG2
Praeterea, dionysius dicit, in III cap. De div. Nom., ante omnia ab oratione incipere est utile, sicut Deo nosipsos
tradentes et unientes.
Sed unio ad Deum per amorem fit, qui pertinet ad vim appetitivam. Ergo oratio ad vim appetitivam pertinet.
AG3
Praeterea, Philosophus, in III de anima, ponit duas operationes intellectivae partis, quarum prima est
indivisibilium intelligentia, per quam scilicet apprehendimus de unoquoque quid est; secunda vero est
compositio et divisio, per quam scilicet apprehenditur aliquid esse vel non esse.
Quibus tertia additur ratiocinari, procedendo scilicet de notis ad ignota. Sed oratio ad nullam istarum
operationum reducitur. Ergo non est actus intellectivae virtutis, sed appetitivae.
SC
Sed contra est quod Isidorus dicit, in libro etymol., quod orare idem est quod dicere.
Sed dictio pertinet ad intellectum.
Ergo oratio non est actus appetitivae virtutis, sed intellectivae.
CO
Respondeo dicendum quod, secundum cassiodorum, oratio dicitur quasi oris ratio.
Ratio autem speculativa et practica in hoc differunt quod ratio speculativa est apprehensiva solum rerum; ratio
vero practica est non solum apprehensiva, sed etiam causativa. Est autem aliquid alterius causa dupliciter. Uno
quidem modo, perfecte, necessitatem inducendo, et hoc contingit quando effectus totaliter subditur potestati
causae. Alio vero modo, imperfecte, solum disponendo, quando scilicet effectus non subditur totaliter potestati
causae.
Sic igitur et ratio dupliciter est causa aliquorum. Uno quidem modo, sicut necessitatem imponens, et hoc modo
ad rationem pertinet imperare non solum inferioribus potentiis et membris corporis, sed etiam hominibus
subiectis, quod quidem fit imperando.
Alio modo, sicut inducens et quodammodo disponens, et hoc modo ratio petit aliquid fieri ab his qui ei non
subiiciuntur, sive sint aequales sive sint superiores. Utrumque autem horum, scilicet imperare et petere sive
deprecari, ordinationem quandam important, prout scilicet homo disponit aliquid per aliud esse faciendum. Unde
pertinent ad rationem, cuius est ordinare, propter quod Philosophus dicit, in I ethic., quod ad optima deprecatur
ratio.
Sic autem nunc loquimur de oratione, prout significat quandam deprecationem vel petitionem, secundum quod
Augustinus dicit, in libro de verb. Dom., quod oratio petitio quaedam est; et Damascenus dicit, in III libro, quod
oratio est petitio decentium a Deo.
Sic ergo patet quod oratio de qua nunc loquimur, est rationis actus.
RA1
Ad primum ergo dicendum quod desiderium pauperum dicitur Dominus exaudire, vel quia desiderium est causa
petendi, cum petitio sit quodammodo desiderii interpres. Vel hoc dicitur ad ostendendum exauditionis
velocitatem, quia scilicet dum adhuc aliquid in desiderio pauperum est, Deus exaudit, antequam orationem
proponant; secundum illud Isaiae LXV, eritque, antequam clament, ego exaudiam.
RA2
Ad secundum dicendum quod, sicut supra dictum est, voluntas movet rationem ad suum finem. Unde nihil
prohibet, movente voluntate, actum rationis tendere in finem caritatis, qui est Deo uniri. Tendit autem oratio in
1565

