SC
Sed contra est quod tullius, in IV libro de tuscul. Quaest., passiones animae aegritudines vocat.
Aegritudines autem alio nomine infirmitates dicuntur.
Ergo peccatum quod est ex passione, debet dici ex infirmitate.
CO
Respondeo dicendum quod causa peccati propria est ex parte animae in qua principaliter est peccatum. Potest
autem dici infirmitas in anima ad similitudinem infirmitatis corporis. Dicitur autem corpus hominis esse
infirmum, quando debilitatur vel impeditur in executione propriae operationis, propter aliquam inordinationem
partium corporis, ita scilicet quod humores et membra hominis non subduntur virtuti regitivae et motivae
corporis. Unde et membrum dicitur esse infirmum, quando non potest perficere operationem membri sani, sicut
oculus quando non potest clare videre, ut dicit Philosophus, in X de historiis animalium. Unde et infirmitas
animae dicitur quando impeditur anima in propria operatione, propter inordinationem partium ipsius. Sicut autem
partes corporis dicuntur esse inordinatae, quando non sequuntur ordinem naturae; ita et partes animae dicuntur
inordinatae, quando non subduntur ordini rationis, ratio enim est vis regitiva partium animae. Sic ergo quando
extra ordinem rationis vis concupiscibilis aut irascibilis aliqua passione afficitur, et per hoc impedimentum
praestatur modo praedicto debitae actioni hominis, dicitur peccatum esse ex infirmitate. Unde et Philosophus, in
I ethic., comparat incontinentem paralytico, cuius partes moventur in contrarium eius quod ipse disponit.
RA1
Ad primum ergo dicendum quod, sicut quanto fuerit motus fortior in corpore praeter ordinem naturae, tanto est
maior infirmitas; ita quanto fuerit motus fortior passionis praeter ordinem rationis, tanto est maior infirmitas
animae.
RA2
Ad secundum dicendum quod peccatum principaliter consistit in actu voluntatis, qui non impeditur per corporis
infirmitatem, potest enim qui est corpore infirmus, promptam habere voluntatem ad aliquid faciendum.
Impeditur autem per passionem, ut supra dictum est.
Unde cum dicitur peccatum esse ex infirmitate, magis est referendum ad infirmitatem animae quam ad
infirmitatem corporis. Dicitur tamen etiam ipsa infirmitas animae infirmitas carnis, inquantum ex conditione
carnis passiones animae insurgunt in nobis, eo quod appetitus sensitivus est virtus utens organo corporali.
RA3
Ad tertium dicendum quod in potestate quidem voluntatis est assentire vel non assentire his in quae passio
inclinat, et pro tanto dicitur noster appetitus sub nobis esse. Sed tamen ipse assensus vel dissensus voluntatis
impeditur per passionem, modo praedicto.
|a4 Articulus 4
AG1
Ad quartum sic proceditur. Videtur quod amor sui non sit principium omnis peccati. Id enim quod est secundum
se bonum et debitum, non est propria causa peccati. Sed amor sui est secundum se bonum et debitum, unde et
praecipitur homini ut diligat proximum sicut seipsum, Levit. XIX.
Ergo amor sui non potest esse propria causa peccati.
AG2
Praeterea, apostolus dicit, Rom. VII, occasione accepta, peccatum per mandatum operatum est in me omnem
concupiscentiam, ubi Glossa dicit quod bona est lex, quae, dum concupiscentiam prohibet, omne malum
prohibet, quod dicitur propter hoc, quia concupiscentia est causa omnis peccati. Sed concupiscentia est alia
passio ab amore, ut supra habitum est.
Ergo amor sui non est causa omnis peccati.
AG3
Praeterea, Augustinus, super illud Psalmi, incensa igni et suffossa, dicit quod omne peccatum est ex amore male
inflammante, vel ex timore male humiliante.
Non ergo solus amor sui est causa peccati.
AG4
Praeterea, sicut homo quandoque peccat propter inordinatum sui amorem, ita etiam interdum peccat propter
inordinatum amorem proximi. Ergo amor sui non est causa omnis peccati.
SC
Sed contra est quod Augustinus dicit, XIV de CIV. Dei, quod amor sui usque ad contemptum Dei, facit civitatem
Babylonis.
Sed per quodlibet peccatum pertinet homo ad civitatem Babylonis.
Ergo amor sui est causa omnis peccati.
CO
Respondeo dicendum quod, sicut supra dictum est, propria et per se causa peccati accipienda est ex parte
conversionis ad commutabile bonum; ex qua quidem parte omnis actus peccati procedit ex aliquo inordinato
956

