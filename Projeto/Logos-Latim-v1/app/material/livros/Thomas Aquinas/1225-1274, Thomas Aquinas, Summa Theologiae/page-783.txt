AG3
Praeterea, timor est de futuro, ut dictum est.
Sed verecundia est de turpi actu iam commisso, ut Gregorius Nyssenus dicit.
Ergo verecundia non est species timoris.
AG4
Praeterea, timor non est nisi de malo. Sed admiratio et stupor sunt de magno et insolito, sive bono sive malo.
Ergo admiratio et stupor non sunt species timoris.
AG5
Praeterea, Philosophi ex admiratione sunt moti ad inquirendum veritatem, ut dicitur in principio metaphys..
Timor autem non movet ad inquirendum, sed magis ad fugiendum.
Ergo admiratio non est species timoris.
SC
Sed in contrarium sufficiat auctoritas Damasceni et Gregorii Nysseni.
CO
Respondeo dicendum quod, sicut dictum est, timor est de futuro malo quod excedit potestatem timentis, ut
scilicet ei resisti non possit. Sicut autem bonum hominis, ita et malum, potest considerari vel in operatione
ipsius, vel in exterioribus rebus. In operatione autem ipsius hominis, potest duplex malum timeri. Primo quidem,
labor gravans naturam. Et sic causatur segnities, cum scilicet aliquis refugit operari, propter timorem excedentis
laboris. Secundo, turpitudo laedens opinionem. Et sic, si turpitudo timeatur in actu committendo, est
erubescentia, si autem sit de turpi iam facto, est verecundia. Malum autem quod in exterioribus rebus consistit,
triplici ratione potest excedere hominis facultatem ad resistendum. Primo quidem, ratione suae magnitudinis,
cum scilicet aliquis considerat aliquod magnum malum, cuius exitum considerare non sufficit. Et sic est
admiratio. Secundo, ratione dissuetudinis, quia scilicet aliquod malum inconsuetum nostrae considerationi
offertur, et sic est magnum nostra reputatione. Et hoc modo est stupor, qui causatur ex insolita imaginatione.
Tertio modo, ratione improvisionis, quia scilicet provideri non potest, sicut futura infortunia timentur.
Et talis timor dicitur agonia.
RA1
Ad primum ergo dicendum quod illae species tristitiae quae supra positae sunt, non accipiuntur secundum
diversitatem obiecti, sed secundum effectus, et secundum quasdam speciales rationes. Et ideo non oportet quod
illae species tristitiae respondeant istis speciebus timoris, quae accipiuntur secundum divisionem propriam
obiecti ipsius timoris.
RA2
Ad secundum dicendum quod operatio secundum quod iam fit, subditur potestati operantis. Sed aliquid circa
operationem considerari potest facultatem operantis excedens, propter quod aliquis refugit actionem. Et
secundum hoc, segnities, erubescentia et verecundia ponuntur species timoris.
RA3
Ad tertium dicendum quod de actu praeterito potest timeri convitium vel opprobrium futurum.
Et secundum hoc, verecundia est species timoris.
RA4
Ad quartum dicendum quod non quaelibet admiratio et stupor sunt species timoris, sed admiratio quae est de
magno malo, et stupor qui est de malo insolito. Vel potest dici quod, sicut segnities refugit laborem exterioris
operationis, ita admiratio et stupor refugiunt difficultatem considerationis rei magnae et insolitae, sive sit bona
sive mala, ut hoc modo se habeat admiratio et stupor ad actum intellectus, sicut segnities ad exteriorem actum.
RA5
Ad quintum dicendum quod admirans refugit in praesenti dare iudicium de eo quod miratur, timens defectum,
sed in futurum inquirit. Stupens autem timet et in praesenti iudicare, et in futuro inquirere. Unde admiratio est
principium philosophandi, sed stupor est philosophicae considerationis impedimentum.
|q42 Quaestio 42
|a0 Prologus
Deinde considerandum est de obiecto timoris. Et circa hoc quaeruntur sex. Primo, utrum bonum sit obiectum
timoris, vel malum.
Secundo, utrum malum naturae sit obiectum timoris. Tertio, utrum timor sit de malo culpae. Quarto, utrum ipse
timor timeri possit. Quinto, utrum repentina magis timeantur. Sexto, utrum ea contra quae non est remedium,
magis timeantur.
|a1 Articulus 1
AG1
Ad primum sic proceditur. Videtur quod bonum sit obiectum timoris.
783

