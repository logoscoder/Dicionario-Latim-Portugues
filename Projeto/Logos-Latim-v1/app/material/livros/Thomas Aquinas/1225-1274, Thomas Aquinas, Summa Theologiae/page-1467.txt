Et ideo subvenire miseris, quod pertinet ad misericordiam sive pietatem, et liberaliter benefacere, quod pertinet
ad liberalitatem, per quandam reductionem attribuitur iustitiae, sicut principali virtuti.
RA2
Et per hoc patet responsio ad secundum.
RA3
Ad tertium dicendum quod, sicut Philosophus dicit, in V ethic., omne superfluum in his quae ad iustitiam
pertinent lucrum, extenso nomine, vocatur, sicut et omne quod minus est vocatur damnum.
Et hoc ideo, quia iustitia prius est exercita, et communius exercetur in voluntariis commutationibus rerum, puta
emptione et venditione, in quibus proprie haec nomina dicuntur; et exinde derivantur haec nomina ad omnia
circa quae potest esse iustitia.
Et eadem ratio est de hoc quod est reddere unicuique quod suum est.
|a12 Articulus 12
AG1
Ad duodecimum sic proceditur. Videtur quod iustitia non praeemineat inter omnes virtutes morales. Ad iustitiam
enim pertinet reddere alteri quod suum est. Ad liberalitatem autem pertinet de proprio dare, quod virtuosius est.
Ergo liberalitas est maior virtus quam iustitia.
AG2
Praeterea, nihil ornatur nisi per aliquid dignius se.
Sed magnanimitas est ornamentum et iustitiae et omnium virtutum, ut dicitur in IV ethic..
Ergo magnanimitas est nobilior quam iustitia.
AG3
Praeterea, virtus est circa difficile et bonum, ut dicitur in II ethic..
Sed fortitudo est circa magis difficilia quam iustitia, idest circa pericula mortis, ut dicitur in III ethic..
Ergo fortitudo est nobilior iustitia.
SC
Sed contra est quod tullius dicit, in I de offic., in iustitia virtutis splendor est maximus, ex qua boni viri
nominantur.
CO
Respondeo dicendum quod si loquamur de iustitia legali, manifestum est quod ipsa est praeclarior inter omnes
virtutes morales, inquantum bonum commune praeeminet bono singulari unius personae.
Et secundum hoc Philosophus, in V ethic., dicit quod praeclarissima virtutum videtur esse iustitia, et neque est
Hesperus neque Lucifer ita admirabilis.
Sed etiam si loquamur de iustitia particulari, praecellit inter alias virtutes morales, duplici ratione. Quarum prima
potest sumi ex parte subiecti, quia scilicet est in nobiliori parte animae, idest in appetitu rationali, scilicet
voluntate; aliis virtutibus moralibus existentibus in appetitu sensitivo, ad quem pertinent passiones, quae sunt
materia aliarum virtutum Moralium. Secunda ratio sumitur ex parte obiecti. Nam aliae virtutes laudantur solum
secundum bonum ipsius virtuosi.
Iustitia autem laudatur secundum quod virtuosus ad alium bene se habet, et sic iustitia quodammodo est bonum
alterius, ut dicitur in V ethic.. Et propter hoc Philosophus dicit, in I rhet., necesse est maximas esse virtutes eas
quae sunt aliis honestissimae, siquidem est virtus potentia benefactiva.
Propter hoc fortes et iustos maxime honorant, quoniam fortitudo est utilis aliis in bello, iustitia autem et in bello
et in pace.
RA1
Ad primum ergo dicendum quod liberalitas, etsi de suo det, tamen hoc facit inquantum in hoc considerat propriae
virtutis bonum. Iustitia autem dat alteri quod suum est quasi considerans bonum commune. Et praeterea iustitia
observatur ad omnes, liberalitas autem ad omnes se extendere non potest. Et iterum liberalitas, quae de suo dat,
supra iustitiam fundatur, per quam conservatur unicuique quod suum est.
RA2
Ad secundum dicendum quod magnanimitas, inquantum supervenit iustitiae, auget eius bonitatem. Quae tamen
sine iustitia nec virtutis rationem haberet.
RA3
Ad tertium dicendum quod fortitudo consistit circa difficiliora, non tamen est circa meliora, cum sit solum in
bello utilis, iustitia autem et in pace et in bello, sicut dictum est.
|q59 Quaestio 59
|a0 Prologus
Deinde considerandum est de iniustitia. Et circa hoc quaeruntur quatuor. Primo, utrum iniustitia sit speciale
vitium.
1467

