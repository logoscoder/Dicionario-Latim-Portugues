Sed contra est auctoritas Hieronymi supra inducta, qui dicit quod unaquaeque anima ad sui custodiam habet
Angelum deputatum.
CO
Respondeo dicendum quod homo in statu vitae istius constitutus, est quasi in quadam via, qua debet tendere ad
patriam. In qua quidem via multa pericula homini imminent, tum ab interiori, tum ab exteriori; secundum illud
Psalmi CXLI, in via hac qua ambulabam, absconderunt laqueum mihi.
Et ideo sicut hominibus per viam non tutam ambulantibus dantur custodes, ita et cuilibet homini, quandiu viator
est, custos Angelus deputatur. Quando autem iam ad terminum viae pervenerit, iam non habebit Angelum
custodem; sed habebit in regno Angelum conregnantem, in inferno Daemonem punientem.
RA1
Ad primum ergo dicendum quod Christus, secundum quod homo, immediate regulabatur a verbo Dei, unde non
indigebat custodia Angelorum. Et iterum secundum animam erat comprehensor; sed ratione passibilitatis
corporis, erat viator. Et secundum hoc, non debebatur ei Angelus custos, tanquam superior; sed Angelus
minister, tanquam inferior.
Unde dicitur Matth. IV, quod accesserunt Angeli et ministrabant ei.
RA2
Ad secundum dicendum quod homo in statu innocentiae non patiebatur aliquod periculum ab interiori, quia
interius erant omnia ordinata, ut supra dictum est, sed imminebat ei periculum ab exteriori, propter insidias
Daemonum; ut rei probavit eventus. Et ideo indigebat custodia Angelorum.
RA3
Ad tertium dicendum quod, sicut praesciti et infideles, et etiam AntiChristus, non privantur interiori auxilio
naturalis rationis; ita etiam non privantur exteriori auxilio toti naturae humanae divinitus concesso, scilicet
custodia Angelorum. Per quam etsi non iuventur quantum ad hoc quod vitam aeternam bonis operibus
mereantur, iuvantur tamen quantum ad hoc, quod ab aliquibus malis retrahuntur, quibus et sibi ipsis et aliis
nocere possunt.
Nam et ipsi Daemones arcentur per bonos Angelos, ne noceant quantum volunt. Et similiter AntiChristus non
tantum nocebit, quantum vellet.
|a5 Articulus 5
AG1
Ad quintum sic proceditur. Videtur quod Angelus non deputetur homini ad custodiam a sua nativitate. Angeli
enim mittuntur in ministerium, propter eos qui haereditatem capiunt salutis, ut apostolus, ad Heb. Dicit.
Sed homines incipiunt haereditatem capere salutis, quando baptizantur. Ergo Angelus deputatur homini ad
custodiam a tempore baptismi, et non a tempore nativitatis.
AG2
Praeterea, homines ab Angelis custodiuntur, inquantum ab eis illuminantur per modum doctrinae. Sed pueri mox
nati non sunt capaces doctrinae, quia non habent usum rationis.
Ergo pueris mox natis non deputantur Angeli custodes.
AG3
Praeterea, pueri in materno utero existentes habent animam rationalem aliquo tempore, sicut et post nativitatem
ex utero.
Sed cum sunt in materno utero, non deputantur eis Angeli ad custodiam, ut videtur, quia neque etiam ministri
ecclesiae eos sacramentis imbuunt. Non ergo statim a nativitate hominibus Angeli ad custodiam deputantur.
SC
Sed contra est quod Hieronymus dicit, quod unaquaeque anima, ab ortu nativitatis, habet in custodiam sui
Angelum deputatum.
CO
Respondeo dicendum quod, sicut Origenes dicit super matthaeum, super hoc est duplex opinio. Quidam enim
dixerunt quod Angelus ad custodiam homini deputatur a tempore baptismi, alii vero quod a tempore nativitatis.
Et hanc opinionem Hieronymus approbat; et rationabiliter.
Beneficia enim quae dantur homini divinitus ex eo quod est christianus, incipiunt a tempore baptismi; sicut
perceptio eucharistiae, et alia huiusmodi. Sed ea quae providentur homini a Deo, inquantum habet naturam
rationalem, ex tunc ei exhibentur, ex quo nascendo talem naturam accipit. Et tale beneficium est custodia
Angelorum, ut ex praemissis patet.
Unde statim a nativitate habet homo Angelum ad sui custodiam deputatum.
RA1
Ad primum ergo dicendum quod Angeli mittuntur in ministerium, efficaciter quidem propter eos solos qui
haereditatem capiunt salutis, si consideretur ultimus effectus custodiae, qui est perceptio haereditatis.
Nihilominus tamen et aliis ministerium Angelorum non subtrahitur, quamvis in eis hanc efficaciam non habeat,

560

