Operatio autem naturae semper terminatur ad aliquid unum, sicut et procedit ab uno principio, quod est forma rei
naturalis.
Secundo autem, subtrahuntur causalitati caelestium corporum actus liberi arbitrii, quod est facultas voluntatis et
rationis.
Intellectus enim, sive ratio, non est corpus nec actus organi corporei; et per consequens nec voluntas, quae est in
ratione, ut patet per Philosophum, in III de anima.
Nullum autem corpus potest imprimere in rem incorpoream. Unde impossibile est quod corpora caelestia directe
imprimant in intellectum et voluntatem, hoc enim esset ponere intellectum non differre a sensu; quod Aristoteles,
in libro de anima, imponit his qui dicebant quod talis voluntas est in hominibus qualem in die inducit pater
virorum deorumque, scilicet sol vel caelum. Unde corpora caelestia non possunt esse per se causa operum liberi
arbitrii. Possunt tamen ad hoc dispositive inclinare, inquantum imprimunt in corpus humanum, et per consequens
in vires sensitivas, quae sunt actus corporalium organorum, quae inclinant ad humanos actus.
Quia tamen vires sensitivae obediunt rationi, ut patet per Philosophum, in III de anima et in I ethic., nulla
necessitas ex hoc libero arbitrio imponitur, sed contra inclinationem caelestium corporum homo potest per
rationem operari. Si quis ergo consideratione astrorum utatur ad praecognoscendos futuros casuales vel fortuitos
eventus, aut etiam ad cognoscendum per certitudinem futura opera hominum, procedet hoc ex falsa et vana
opinione. Et sic operatio Daemonis se immiscet. Unde erit divinatio superstitiosa et illicita. Si vero aliquis utatur
consideratione astrorum ad praecognoscendum futura quae ex caelestibus causantur corporibus, puta siccitates et
pluvias et alia huiusmodi, non erit illicita divinatio nec superstitiosa.
RA1
Et secundum hoc patet responsio ad primum.
RA2
Ad secundum dicendum quod hoc quod astrologi ex consideratione astrorum frequenter vera praenuntiant,
contingit dupliciter.
Uno quidem modo, quia plures hominum passiones corporales sequuntur, et ideo actus eorum disponuntur, ut in
pluribus, secundum inclinationem caelestium corporum, pauci autem sunt, idest soli sapientes, qui ratione
huiusmodi inclinationes moderentur.
Et ideo astrologi in multis vera praenuntiant, et praecipue in communibus eventibus, qui dependent ex
multitudine. Alio modo, propter Daemones se immiscentes.
Unde Augustinus dicit, in II super Gen. Ad litt., fatendum est, quando a mathematicis vera dicuntur, instinctu
quodam occultissimo dici, quem nescientes humanae mentes patiuntur. Quod cum ad decipiendos homines fit,
spirituum immundorum et seductorum operatio est, quibus quaedam vera de temporalibus rebus nosse
permittitur.
Unde concludit, quapropter bono christiano sive mathematici, sive quilibet impie divinantium, et maxime
dicentes vera, cavendi sunt, ne consortio Daemoniorum animam deceptam pacto quodam societatis irretiant.
RA3
Et per hoc patet responsio ad tertium.
|a6 Articulus 6
AG1
Ad sextum sic proceditur. Videtur quod divinatio quae fit per somnia non sit illicita. Uti enim instructione divina
non est illicitum. Sed in somniis homines instruuntur a Deo, dicitur enim iob XXXIII, per somnium in visione
nocturna, quando irruit sopor super homines et dormiunt in lectulo, tunc aperit, scilicet Deus, aures virorum, et
erudiens eos instruit disciplina.
Ergo uti divinatione quae est per somnia non est illicitum.
AG2
Praeterea, illi qui interpretantur somnia, proprie utuntur divinatione somniorum. Sed sancti viri leguntur somnia
interpretari, sicut ioseph interpretatur somnia pincernae Pharaonis et magistri pistorum, ut legitur Gen. XL, et
somnium Pharaonis, ut legitur Gen. XLI; et Daniel interpretatus est somnium regis Babylonis, ut habetur Dan. II
et IV.
Ergo divinatio somniorum non est illicita.
AG3
Praeterea, illud quod communiter homines experiuntur, irrationabile est negare. Sed omnes experiuntur somnia
habere aliquam significationem futurorum. Ergo vanum est negare somnia habere vim divinationis. Ergo licitum
est eis intendere.
SC
Sed contra est quod dicitur Deut. XVIII, non inveniatur in te qui observet somnia.
CO
Respondeo dicendum quod, sicut dictum est, divinatio quae innititur falsae opinioni est superstitiosa et illicita.
Ideo considerare oportet quid sit verum circa praecognitionem futurorum de somniis sunt autem somnia
1634

