Sed esse in caelis significat esse in loco.
Ergo saltem locus exterior requiritur ad beatitudinem.
SC
Sed contra est quod dicitur in Psalmo LXXII, quid enim mihi est in caelo? et a te quid volui super terram? quasi
dicat, nihil aliud volo nisi hoc quod sequitur, mihi adhaerere Deo bonum est.
Ergo nihil aliud exterius ad beatitudinem requiritur.
CO
Respondeo dicendum quod ad beatitudinem imperfectam, qualis in hac vita potest haberi, requiruntur exteriora
bona, non quasi de essentia beatitudinis existentia, sed quasi instrumentaliter deservientia beatitudini, quae
consistit in operatione virtutis, ut dicitur in I ethic..
Indiget enim homo in hac vita necessariis corporis tam ad operationem virtutis contemplativae quam etiam ad
operationem virtutis activae, ad quam etiam plura alia requiruntur, quibus exerceat opera activae virtutis.
Sed ad beatitudinem perfectam, quae in visione Dei consistit, nullo modo huiusmodi bona requiruntur. Cuius
ratio est quia omnia huiusmodi bona exteriora vel requiruntur ad sustentationem animalis corporis; vel
requiruntur ad aliquas operationes quas per animale corpus exercemus, quae humanae vitae conveniunt.
Illa autem perfecta beatitudo quae in visione Dei consistit, vel erit in anima sine corpore; vel erit in anima
corpori unita non iam animali, sed spirituali. Et ideo nullo modo huiusmodi exteriora bona requiruntur ad illam
beatitudinem, cum ordinentur ad vitam animalem. Et quia in hac vita magis accedit ad similitudinem illius
perfectae beatitudinis felicitas contemplativa quam activa, utpote etiam Deo similior, ut ex dictis patet; ideo
minus indiget huiusmodi bonis corporis, ut dicitur in X ethic..
RA1
Ad primum ergo dicendum quod omnes illae corporales promissiones quae in sacra Scriptura continentur, sunt
metaphorice intelligendae, secundum quod in Scripturis solent spiritualia per corporalia designari, ut ex his quae
novimus, ad desiderandum incognita consurgamus, sicut Gregorius dicit in quadam homilia.
Sicut per cibum et potum intelligitur delectatio beatitudinis; per divitias, sufficientia qua homini sufficiet Deus;
per regnum, exaltatio hominis usque ad coniunctionem cum Deo.
RA2
Ad secundum dicendum quod bona ista deservientia animali vitae, non competunt vitae spirituali in qua
beatitudo perfecta consistit. Et tamen erit in illa beatitudine omnium bonorum congregatio, quia quidquid boni
invenitur in istis, totum habebitur in summo fonte bonorum.
RA3
Ad tertium dicendum quod, secundum Augustinum in libro de serm. Dom. In monte, merces sanctorum non
dicitur esse in corporeis caelis, sed per caelos intelligitur altitudo spiritualium bonorum.
Nihilominus tamen locus corporeus, scilicet caelum empyreum, aderit beatis, non propter necessitatem
beatitudinis, sed secundum quandam congruentiam et decorem.
|a8 Articulus 8
AG1
Ad octavum sic proceditur. Videtur quod amici sint necessarii ad beatitudinem. Futura enim beatitudo in
Scripturis frequenter nomine gloriae designatur. Sed gloria consistit in hoc quod bonum hominis ad notitiam
multorum deducitur.
Ergo ad beatitudinem requiritur societas amicorum.
AG2
Praeterea, boetius dicit quod nullius boni sine consortio iucunda est possessio.
Sed ad beatitudinem requiritur delectatio.
Ergo etiam requiritur societas amicorum.
AG3
Praeterea, caritas in beatitudine perficitur. Sed caritas se extendit ad dilectionem Dei et proximi. Ergo videtur
quod ad beatitudinem requiratur societas amicorum.
SC
Sed contra est quod dicitur Sap. VII, venerunt mihi omnia bona pariter cum illa, scilicet cum divina sapientia,
quae consistit in contemplatione Dei. Et sic ad beatitudinem nihil aliud requiritur.
CO
Respondeo dicendum quod, si loquamur de felicitate praesentis vitae, sicut Philosophus dicit in IX ethic., felix
indiget amicis, non quidem propter utilitatem, cum sit sibi sufficiens; nec propter delectationem, quia habet in
seipso delectationem perfectam in operatione virtutis; sed propter bonam operationem, ut scilicet eis benefaciat,
et ut eos inspiciens benefacere delectetur, et ut etiam ab eis in benefaciendo adiuvetur. Indiget enim homo ad
bene operandum auxilio amicorum, tam in operibus vitae activae, quam in operibus vitae contemplativae. Sed si
loquamur de perfecta beatitudine quae erit in patria, non requiritur societas amicorum de necessitate ad

616

