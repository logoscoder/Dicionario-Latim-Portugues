CO
Respondeo dicendum quod, sicut supra dictum est, peccatum mortale est per quod homo separatur a primo
principio spiritualis vitae, quod est caritas Dei. Unde quaecumque caritati repugnant, ex suo genere sunt peccata
mortalia. Blasphemia autem secundum genus suum repugnat caritati divinae, quia derogat divinae bonitati, ut
dictum est, quae est obiectum caritatis.
Et ideo blasphemia est peccatum mortale ex suo genere.
RA1
Ad primum ergo dicendum quod Glossa illa non est sic intelligenda quasi omnia quae subduntur sint peccata
minora. Sed quia, cum supra non expressisset nisi maiora, postmodum etiam quaedam minora subdit, inter quae
etiam quaedam de maioribus ponit.
RA2
Ad secundum dicendum quod, cum blasphemia opponatur confessioni fidei, ut dictum est, eius prohibitio
reducitur ad prohibitionem infidelitatis, quae intelligitur in eo quod dicitur, ego sum Dominus Deus tuus etc..
Vel prohibetur per id quod dicitur, non assumes nomen Dei tui in vanum.
Magis enim in vanum assumit nomen Dei qui aliquod falsum de Deo asserit quam qui per nomen Dei aliquod
falsum confirmat.
RA3
Ad tertium dicendum quod blasphemia potest absque deliberatione ex subreptione procedere dupliciter. Uno
modo, quod aliquis non advertat hoc quod dicit esse blasphemiam. Quod potest contingere cum aliquis subito ex
aliqua passione in verba imaginata prorumpit, quorum significationem non considerat.
Et tunc est peccatum veniale, et non habet proprie rationem blasphemiae. Alio modo, quando advertit hoc esse
blasphemiam, considerans significata verborum. Et tunc non excusatur a peccato mortali, sicut nec ille qui ex
subito motu irae aliquem occidit iuxta se sedentem.
|a3 Articulus 3
AG1
Ad tertium sic proceditur. Videtur quod peccatum blasphemiae non sit maximum peccatum.
Malum enim dicitur quod nocet, secundum Augustinum, in enchirid..
Sed magis nocet peccatum homicidii, quod perimit vitam hominis, quam peccatum blasphemiae, quod Deo
nullum nocumentum potest inferre.
Ergo peccatum homicidii est gravius peccato blasphemiae.
AG2
Praeterea, quicumque peierat inducit Deum testem falsitati, et ita videtur eum asserere esse falsum. Sed non
quilibet blasphemus usque ad hoc procedit ut Deum asserat esse falsum.
Ergo periurium est gravius peccatum quam blasphemia.
AG3
Praeterea, super illud psalm., nolite extollere in altum cornu vestrum, dicit Glossa, maximum est vitium
excusationis peccati.
Non ergo blasphemia est maximum peccatum.
SC
Sed contra est quod Isaiae XVIII, super illud, ad populum terribilem etc., dicit Glossa, omne peccatum,
blasphemiae comparatum, levius est.
CO
Respondeo dicendum quod, sicut supra dictum est, blasphemia opponitur confessioni fidei. Et ideo habet in se
gravitatem infidelitatis. Et aggravatur peccatum si superveniat detestatio voluntatis; et adhuc magis si prorumpat
in verba; sicut et laus fidei augetur per dilectionem et confessionem.
Unde, cum infidelitas sit maximum peccatum secundum suum genus, sicut supra dictum est, consequens est
quod etiam blasphemia sit peccatum maximum, ad idem genus pertinens et ipsum aggravans.
RA1
Ad primum ergo dicendum quod homicidium et blasphemia si comparentur secundum obiecta in quae peccatur,
manifestum est quod blasphemia, quae est directe peccatum in Deum, praeponderat homicidio, quod est
peccatum in proximum. Si autem comparentur secundum effectum nocendi, sic homicidium praeponderat, plus
enim homicidium nocet proximo quam blasphemia Deo. Sed quia in gravitate culpae magis attenditur intentio
voluntatis perversae quam effectus operis, ut ex supradictis patet; ideo, cum blasphemus intendat nocumentum
inferre honori divino, simpliciter loquendo gravius peccat quam homicida. Homicidium tamen primum locum
tenet in peccatis inter peccata in proximum commissa.
RA2
Ad secundum dicendum quod super illud ad Ephes. IV, blasphemia tollatur a vobis, dicit Glossa peius est
blasphemare quam peierare.

1245

