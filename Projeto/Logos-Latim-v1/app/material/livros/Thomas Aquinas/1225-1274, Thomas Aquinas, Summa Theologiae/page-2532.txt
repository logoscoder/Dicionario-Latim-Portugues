RA3
Ad tertium dicendum quod, sicut supra dictum est, effectus huius sacramenti est non solum augmentum
habitualis gratiae, sed etiam actualis delectatio spiritualis dulcedinis.
Quamvis autem Christo gratia non fuerit augmentata ex susceptione huius sacramenti, habuit tamen quandam
spiritualem delectationem in nova institutione huius sacramenti, unde ipse dicebat, Luc. XXII, desiderio
desideravi manducare hoc Pascha vobiscum, quod eusebius exponit de novo mysterio huius novi testamenti quod
tradebat discipulis.
Et ideo spiritualiter manducavit, et similiter sacramentaliter, inquantum corpus suum sub sacramento sumpsit,
quod sacramentum sui corporis intellexit et disposuit. Aliter tamen quam ceteri sacramentaliter et spiritualiter
sumant, qui augmentum gratiae suscipiunt, et sacramentalibus signis indigent ad veritatis perceptionem.
|a2 Articulus 2
AG1
Ad secundum sic proceditur. Videtur quod Christus Iudae non dederit corpus suum.
Ut enim legitur Matth. XXVI, postquam Dominus dederat corpus suum et sanguinem discipulis, dixit eis, non
bibam amodo de hoc genimine vitis usque in diem illum cum illud bibam vobiscum novum in regno patris mei.
Ex quo videtur quod illi quibus corpus suum et sanguinem dederat, cum eo essent iterum bibituri. Sed Iudas
postea cum ipso non bibit. Ergo non accepit cum aliis discipulis corpus Christi et sanguinem.
AG2
Praeterea, Dominus implevit quod praecepit, secundum illud Act. I, coepit Iesus facere et docere.
Sed ipse praecepit, Matth. VII, nolite sanctum dare canibus.
Cum ergo ipse cognosceret Iudam peccatorem esse, videtur quod ei corpus suum et sanguinem non dederit.
AG3
Praeterea, Christus specialiter legitur Iudae panem intinctum porrexisse, Ioan. XIII.
Si ergo corpus suum ei dederit, videtur quod sub buccella ei dederit, praecipue cum legatur ibidem, et post
buccellam introivit in eum Satanas; ubi Augustinus dicit, hinc nos docemur quam sit cavendum male accipere
bonum. Si enim corripitur qui non diiudicat, idest, non discernit corpus Domini a ceteris cibis, quomodo
damnabitur qui ad eius mensam, fingens se amicum, accedit inimicus? sed cum buccella intincta non accepit
corpus Christi, ut Augustinus dicit, super illud Ioan. XIII, cum intinxisset panem, dedit Iudae simonis Iscariotis,
non, ut putant quidam negligenter legentes, tunc Iudas solus corpus Christi accepit.
Ergo videtur quod Iudas corpus Christi non acceperit.
SC
Sed contra est quod chrysostomus dicit, Iudas, particeps existens mysteriorum, conversus non est. Unde fit
scelus eius utrinque immanius, tum quia tali proposito imbutus adiit mysteria; tum quia adiens melior factus non
fuit, nec metu nec beneficio nec honore.
CO
Respondeo dicendum quod Hilarius posuit, super Matth., quod Christus Iudae corpus suum et sanguinem non
dedit.
Et hoc quidem conveniens fuisset, considerata malitia Iudae.
Sed quia Christus debuit nobis esse exemplum iustitiae, non conveniebat eius magisterio ut Iudam, occultum
peccatorem, sine accusatore et evidenti probatione, ab aliorum communione separaret, ne per hoc daretur
exemplum praelatis ecclesiae similia faciendi; et ipse Iudas, inde exasperatus, sumeret occasionem peccandi. Et
ideo dicendum est quod Iudas cum aliis discipulis corpus Domini et sanguinem suscepit, ut dicit dionysius in
libro eccles. Hier., et Augustinus, super ioannem.
RA1
Ad primum ergo dicendum quod illa est ratio Hilarii ad ostendendum quod Iudas corpus Christi non sumpsit.
Non tamen cogit. Quia Christus loquitur discipulis, a quorum collegio Iudas se separavit, non autem Christus
eum exclusit.
Et ideo Christus, quantum est in se, etiam cum Iuda vinum in regno Dei bibit, sed hoc convivium ipse Iudas
repudiavit.
RA2
Ad secundum dicendum quod Christo nota erat Iudae iniquitas sicut Deo, non autem erat sibi nota per modum
quo hominibus innotescit. Et ideo Christus Iudam non repulit a communione, ut daret exemplum tales peccatores
occultos non esse ab aliis sacerdotibus repellendos.
RA3
Ad tertium dicendum quod sine dubio Iudas sub pane intincto corpus Christi non sumpsit, sed simplicem panem.
Significatur autem fortassis, ut Augustinus dicit ibidem, per panis intinctionem fictio Iudae, ut enim inficiantur,
nonnulla tinguntur. Si autem bonum aliquod hic significat tinctio, scilicet dulcedinem bonitatis divinae, quia
panis ex intinctione sapidior redditur, eidem bono ingratum non immerito secuta est damnatio. Et propter hanc
ingratitudinem id quod est bonum, factum est ei malum, sicut accidit circa sumentes corpus Christi indigne.
2532

