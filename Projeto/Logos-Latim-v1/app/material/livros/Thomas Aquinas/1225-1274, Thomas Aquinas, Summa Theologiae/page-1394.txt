|a7 Articulus 7
AG1
Ad septimum sic proceditur. Videtur quod bona spiritualia sint propter scandalum dimittenda.
Augustinus enim, in libro contra epistolam parmen., docet quod ubi schismatis periculum timetur, a punitione
peccatorum cessandum est. Sed punitio peccatorum est quoddam spirituale, cum sit actus iustitiae. Ergo bonum
spirituale est propter scandalum dimittendum.
AG2
Praeterea, sacra doctrina maxime videtur esse spiritualis.
Sed ab ea est cessandum propter scandalum, secundum illud Matth. VII, nolite sanctum dare canibus, neque
margaritas vestras spargatis ante porcos, ne conversi dirumpant vos.
Ergo bonum spirituale est dimittendum propter scandalum.
AG3
Praeterea, correctio fraterna, cum sit actus caritatis, est quoddam spirituale bonum. Sed interdum ex caritate
dimittitur, ad vitandum scandalum aliorum; ut Augustinus dicit, in I de CIV. Dei.
Ergo bonum spirituale est propter scandalum dimittendum.
AG4
Praeterea, Hieronymus dicit quod dimittendum est propter scandalum omne quod potest praetermitti salva triplici
veritate, scilicet vitae, iustitiae et doctrinae.
Sed impletio consiliorum, et largitio eleemosynarum, multoties potest praetermitti salva triplici veritate
praedicta, alioquin semper peccarent omnes qui praetermittunt.
Et tamen haec sunt maxima inter spiritualia opera.
Ergo spiritualia opera debent praetermitti propter scandalum.
AG5
Praeterea, vitatio cuiuslibet peccati est quoddam spirituale bonum, quia quodlibet peccatum affert peccanti
aliquod spirituale detrimentum. Sed videtur quod pro scandalo proximi vitando debeat aliquis quandoque
peccare venialiter, puta cum peccando venialiter impedit peccatum mortale alterius, debet enim homo impedire
damnationem proximi quantum potest sine detrimento propriae salutis, quae non tollitur per peccatum veniale.
Ergo aliquod bonum spirituale debet homo praetermittere propter scandalum vitandum.
SC
Sed contra est quod Gregorius dicit, super Ezech., si de veritate scandalum sumitur, utilius nasci permittitur
scandalum quam veritas relinquatur.
Sed bona spiritualia maxime pertinent ad veritatem.
Ergo bona spiritualia non sunt propter scandalum dimittenda.
CO
Respondeo dicendum quod, cum duplex sit scandalum, activum scilicet et passivum, quaestio ista non habet
locum de scandalo activo, quia cum scandalum activum sit dictum vel factum minus rectum, nihil est cum
scandalo activo faciendum. Habet autem locum quaestio si intelligatur de scandalo passivo.
Considerandum est igitur quid sit dimittendum ne alius scandalizetur. Est autem in spiritualibus bonis
distinguendum.
Nam quaedam horum sunt de necessitate salutis, quae praetermitti non possunt sine peccato mortali. Manifestum
est autem quod nullus debet mortaliter peccare ut alterius peccatum impediat, quia secundum ordinem caritatis
plus debet homo suam salutem spiritualem diligere quam alterius. Et ideo ea quae sunt de necessitate salutis
praetermitti non debent propter scandalum vitandum.
In his autem spiritualibus bonis quae non sunt de necessitate salutis videtur distinguendum. Quia scandalum
quod ex eis oritur quandoque ex malitia procedit, cum scilicet aliqui volunt impedire huiusmodi spiritualia bona,
scandala concitando, et hoc est scandalum Pharisaeorum, qui de doctrina Domini scandalizabantur. Quod esse
contemnendum Dominus docet, Matth. XV.
Quandoque vero scandalum procedit ex infirmitate vel ignorantia, et huiusmodi est scandalum pusillorum.
Propter quod sunt spiritualia opera vel occultanda, vel etiam interdum differenda, ubi periculum non imminet,
quousque, reddita ratione, huiusmodi scandalum cesset. Si autem post redditam rationem huiusmodi scandalum
duret, iam videtur ex malitia esse, et sic propter ipsum non sunt huiusmodi spiritualia opera dimittenda.
RA1
Ad primum ergo dicendum quod poenarum inflictio non est propter se expetenda, sed poenae infliguntur ut
medicinae quaedam ad cohibendum peccata. Et ideo intantum habent rationem iustitiae inquantum per eas
peccata cohibentur.
Si autem per inflictionem poenarum manifestum sit plura et maiora peccata sequi, tunc poenarum inflictio non
continebitur sub iustitia.
Et in hoc casu loquitur Augustinus, quando scilicet ex excommunicatione aliquorum imminet periculum
schismatis, tunc enim excommunicationem ferre non pertineret ad veritatem iustitiae.
1394

