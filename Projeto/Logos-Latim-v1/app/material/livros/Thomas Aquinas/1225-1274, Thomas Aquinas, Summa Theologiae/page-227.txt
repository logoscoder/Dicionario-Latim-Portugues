Sed contra est quod Augustinus dicit, XV de Trin., quod spiritus sanctus procedit temporaliter ad sanctificandam
creaturam.
Missio autem est temporalis processio. Cum igitur sanctificatio creaturae non sit nisi per gratiam gratum
facientem, sequitur quod missio divinae personae non sit nisi per gratiam gratum facientem.
CO
Respondeo dicendum quod divinae personae convenit mitti, secundum quod novo modo existit in aliquo; dari
autem, secundum quod habetur ab aliquo. Neutrum autem horum est nisi secundum gratiam gratum facientem.
Est enim unus communis modus quo Deus est in omnibus rebus per essentiam, potentiam et praesentiam, sicut
causa in effectibus participantibus bonitatem ipsius. Super istum modum autem communem, est unus specialis,
qui convenit creaturae rationali, in qua Deus dicitur esse sicut cognitum in cognoscente et amatum in amante. Et
quia, cognoscendo et amando, creatura rationalis sua operatione attingit ad ipsum Deum, secundum istum
specialem modum Deus non solum dicitur esse in creatura rationali, sed etiam habitare in ea sicut in templo suo.
Sic igitur nullus alius effectus potest esse ratio quod divina persona sit novo modo in rationali creatura, nisi
gratia gratum faciens. Unde secundum solam gratiam gratum facientem, mittitur et procedit temporaliter persona
divina. Similiter illud solum habere dicimur, quo libere possumus uti vel frui. Habere autem potestatem fruendi
divina persona, est solum secundum gratiam gratum facientem. Sed tamen in ipso dono gratiae gratum facientis,
spiritus sanctus habetur, et inhabitat hominem. Unde ipsemet spiritus sanctus datur et mittitur.
RA1
Ad primum ergo dicendum quod per donum gratiae gratum facientis perficitur creatura rationalis, ad hoc quod
libere non solum ipso dono creato utatur, sed ut ipsa divina persona fruatur.
Et ideo missio invisibilis fit secundum donum gratiae gratum facientis, et tamen ipsa persona divina datur.
RA2
Ad secundum dicendum quod gratia gratum faciens disponit animam ad habendam divinam personam, et
significatur hoc, cum dicitur quod spiritus sanctus datur secundum donum gratiae. Sed tamen ipsum donum
gratiae est a spiritu sancto, et hoc significatur, cum dicitur quod caritas Dei diffunditur in cordibus nostris per
spiritum sanctum.
RA3
Ad tertium dicendum quod, licet per aliquos effectus filius cognosci possit a nobis, non tamen per aliquos
effectus nos inhabitat, vel etiam habetur a nobis.
RA4
Ad quartum dicendum quod operatio miraculorum est manifestativa gratiae gratum facientis, sicut et donum
prophetiae, et quaelibet gratia gratis data. Unde I Cor. XII, gratia gratis data nominatur manifestatio spiritus.
Sic igitur apostolis dicitur datus spiritus sanctus ad operationem miraculorum, quia data est eis gratia gratum
faciens cum signo manifestante. Si autem daretur solum signum gratiae gratum facientis sine gratia, non
diceretur dari simpliciter spiritus sanctus; nisi forte cum aliqua determinatione, secundum quod dicitur quod
alicui datur spiritus propheticus vel miraculorum, inquantum a spiritu sancto habet virtutem prophetandi vel
miracula faciendi.
|a4 Articulus 4
AG1
Ad quartum sic proceditur. Videtur quod etiam patri conveniat mitti. Mitti enim divinam personam est ipsam
dari. Sed pater dat seipsum, cum haberi non possit, nisi se ipso donante.
Ergo potest dici quod pater mittat seipsum.
AG2
Praeterea, persona divina mittitur secundum inhabitationem gratiae. Sed per gratiam tota trinitas inhabitat in
nobis, secundum illud Ioan. XIV, ad eum veniemus, et mansionem apud eum faciemus.
Ergo quaelibet divinarum personarum mittitur.
AG3
Praeterea, quidquid convenit alicui personae, convenit omnibus, praeter notiones et personas. Sed missio non
significat aliquam personam, neque etiam notionem, cum sint tantum quinque notiones, ut supra dictum est.
Ergo cuilibet personae divinae convenit mitti.
SC
Sed contra est quod Augustinus dicit, in II libro de Trin., quod solus pater nunquam legitur missus.
CO
Respondeo dicendum quod missio in sui ratione importat processionem ab alio; et in divinis, secundum
originem, ut supra dictum est.
Unde, cum pater non sit ab alio, nullo modo convenit sibi mitti; sed solum filio et spiritui sancto, quibus convenit
esse ab alio.
RA1

227

