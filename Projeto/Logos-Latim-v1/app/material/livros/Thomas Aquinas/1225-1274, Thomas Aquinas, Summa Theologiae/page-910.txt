Sic igitur dicendum est quod in Deo delectari debet homo propter se, sicut propter ultimum finem, in actibus
autem virtuosis, non sicut propter finem, sed propter honestatem quam continent, delectabilem virtuosis. Unde
Ambrosius dicit quod opera virtutum dicuntur fructus, quia suos possessores sancta et sincera delectatione
reficiunt.
RA3
Ad tertium dicendum quod nomina virtutum sumuntur quandoque pro actibus earum, sicut Augustinus dicit quod
fides est credere quod non vides; et caritas est motus animi ad diligendum Deum et proximum.
Et hoc modo sumuntur nomina virtutum in enumeratione fructuum.
|a2 Articulus 2
AG1
Ad secundum sic proceditur. Videtur quod fructus a beatitudinibus non differant. Beatitudines enim attribuuntur
donis, ut supra dictum est.
Sed dona perficiunt hominem secundum quod movetur a spiritu sancto.
Ergo beatitudines ipsae sunt fructus spiritus sancti.
AG2
Praeterea, sicut se habet fructus vitae aeternae ad beatitudinem futuram, quae est rei; ita se habent fructus
praesentis vitae ad beatitudines praesentis vitae, quae sunt spei.
Sed fructus vitae aeternae est ipsa beatitudo futura.
Ergo fructus vitae praesentis sunt ipsae beatitudines.
AG3
Praeterea, de ratione fructus est quod sit quiddam ultimum et delectabile. Sed hoc pertinet ad rationem
beatitudinis, ergo eadem ratio est fructus et beatitudinis. Ergo non debent ab invicem distingui.
SC
Sed contra, quorum species sunt diversae, ipsa quoque sunt diversa.
Sed in diversas partes dividuntur et fructus et beatitudines; ut patet per numerationem utrorumque.
Ergo fructus differunt a beatitudinibus.
CO
Respondeo dicendum quod plus requiritur ad rationem beatitudinis, quam ad rationem fructus. Nam ad rationem
fructus sufficit quod sit aliquid habens rationem ultimi et delectabilis, sed ad rationem beatitudinis, ulterius
requiritur quod sit aliquid perfectum et excellens. Unde omnes beatitudines possunt dici fructus, sed non
convertitur. Sunt enim fructus quaecumque virtuosa opera, in quibus homo delectatur.
Sed beatitudines dicuntur solum perfecta opera, quae etiam, ratione suae perfectionis, magis attribuuntur donis
quam virtutibus, ut supra dictum est.
RA1
Ad primum ergo dicendum quod ratio illa probat quod beatitudines sint fructus, non autem quod omnes fructus
beatitudines sint.
RA2
Ad secundum dicendum quod fructus vitae aeternae est simpliciter ultimus et perfectus, et ideo in nullo
distinguitur a beatitudine futura. Fructus autem praesentis vitae non sunt simpliciter ultimi et perfecti, et ideo non
omnes fructus sunt beatitudines.
RA3
Ad tertium dicendum quod aliquid amplius est de ratione beatitudinis quam de ratione fructus, ut dictum est.
|a3 Articulus 3
AG1
Ad tertium sic proceditur. Videtur quod apostolus inconvenienter enumeret, ad Galat. V, duodecim fructus.
Alibi enim dicit esse tantum unum fructum praesentis vitae; secundum illud Rom. VI, habetis fructum vestrum in
sanctificatione et Isaiae XXVII dicitur, hic est omnis fructus, ut auferatur peccatum.
Non ergo ponendi sunt duodecim fructus.
AG2
Praeterea, fructus est qui ex spirituali semine exoritur, ut dictum est.
Sed Dominus, Matth. XIII, ponit triplicem terrae bonae fructum ex spirituali semine provenientem, scilicet
centesimum, et sexagesimum, et trigesimum.
Ergo non sunt ponendi duodecim fructus.
AG3
Praeterea, fructus habet in sui ratione quod sit ultimum et delectabile. Sed ratio ista non invenitur in omnibus
fructibus ab apostolo enumeratis, patientia enim et longanimitas videntur in rebus contristantibus esse; fides
autem non habet rationem ultimi, sed magis rationem primi fundamenti.
Superflue igitur huiusmodi fructus enumerantur.
910

