Sed sanctificatio gratiae pertinet ad spiritualitatem. Non ergo statim a principio suae conceptionis Christus
percepit gratiam sanctificationis, sed post aliquod spatium temporis.
AG2
Praeterea, sanctificatio videtur esse a peccato, secundum illud I Cor. VI, et hoc quidem fuistis aliquando, scilicet
peccatores, sed abluti estis, sed sanctificati estis.
Sed in Christo nunquam fuit peccatum. Ergo non convenit sibi sanctificari per gratiam.
AG3
Praeterea, sicut per verbum Dei omnia facta sunt, ita per verbum incarnatum sunt omnes homines sanctificati qui
sanctificantur, Heb. II, qui sanctificat et qui sanctificantur ex uno omnes.
Sed verbum Dei, per quod facta sunt omnia, non est factum, ut Augustinus dicit, in I de Trin..
Ergo Christus, per quem sanctificantur omnes, non est sanctificatus.
SC
Sed contra est quod dicitur Luc. I, quod ex te nascetur sanctum, vocabitur filius Dei.
Et Ioan. X, quem pater sanctificavit et misit in mundum.
CO
Respondeo dicendum quod, sicut supra dictum est, abundantia gratiae sanctificantis animam Christi derivatur ex
ipsa verbi unione, secundum illud Ioan. I, vidimus gloriam eius quasi unigeniti a patre, plenum gratiae et
veritatis.
Ostensum est autem supra quod in primo instanti conceptionis corpus Christi animatum fuit et a verbo Dei
assumptum. Unde consequens est quod in primo instanti conceptionis Christus habuit plenitudinem gratiae
sanctificantis animam et corpus eius.
RA1
Ad primum ergo dicendum quod ille ordo quem ponit ibi apostolus, pertinet ad eos qui per profectum ad
spiritualem statum perveniunt.
In mysterio autem incarnationis magis consideratur descensus divinae plenitudinis in naturam humanam, quam
profectus humanae naturae, quasi praeexistentis, in Deum. Et ideo in homine Christo a principio fuit perfecta
spiritualitas.
RA2
Ad secundum dicendum quod sanctificari est aliquid fieri sanctum. Fit autem aliquid non solum ex contrario, sed
etiam ex negative vel privative opposito, sicut album fit ex nigro, et etiam ex non albo. Nos autem ex
peccatoribus sancti efficimur, et ita sanctificatio nostra est ex peccato. Sed Christus quidem, secundum
hominem, factus est sanctus, quia hanc gratiae sanctitatem non semper habuit, non tamen factus est sanctus ex
peccatore, quia peccatum nunquam habuit; sed factus est sanctus ex non sancto secundum hominem, non quidem
privative, ut scilicet aliquando fuerit homo et non fuerit sanctus, sed negative, quia scilicet, quando non fuit
homo, non habuit sanctitatem humanam. Et ideo simul factus fuit homo et sanctus homo.
Propter quod Angelus dixit, Luc. I, quod nascetur ex te sanctum.
Quod exponens Gregorius, XVIII Moral., dicit, ad distinctionem nostrae sanctitatis, Iesus sanctus nasciturus
asseritur. Nos quippe, si sancti efficimur, non tamen nascimur, quia ipsa naturae corruptibilis conditione
constringimur. Ille autem solus veraciter sanctus natus est, qui ex coniunctione carnalis copulae conceptus non
est.
RA3
Ad tertium dicendum quod aliter operatur pater creationem rerum per filium, aliter tota trinitas sanctificationem
hominum per hominem Christum. Nam verbum Dei est eiusdem virtutis et operationis cum Deo patre, unde pater
non operatur per filium sicut per instrumentum, quod movet motum. Humanitas autem Christi est sicut
instrumentum divinitatis, sicut supra dictum est.
Et ideo humanitas Christi est sanctificans et sanctificata.
|a2 Articulus 2
AG1
Ad secundum sic proceditur. Videtur quod Christus, secundum hominem, non habuerit usum liberi arbitrii in
primo instanti suae conceptionis. Prius est enim esse rei quam agere vel operari. Usus autem liberi arbitrii est
quaedam operatio. Cum ergo anima Christi esse incoeperit in primo instanti conceptionis, ut ex praedictis patet,
videtur esse impossibile quod in primo instanti conceptionis habuit usum liberi arbitrii.
AG2
Praeterea, usus liberi arbitrii est electio. Electio autem praesupponit deliberationem consilii, dicit enim
Philosophus, in III ethic., quod electio est appetitus praeconsiliati.
Ergo videtur impossibile quod in primo instanti suae conceptionis Christus habuerit usum liberi arbitrii.
AG3
Praeterea, liberum arbitrium est facultas voluntatis et rationis, ut in prima parte habitum est, et ita usus liberi
arbitrii est actus voluntatis et rationis, sive intellectus. Sed actus intellectus praesupponit actum sensus, qui esse
2227

