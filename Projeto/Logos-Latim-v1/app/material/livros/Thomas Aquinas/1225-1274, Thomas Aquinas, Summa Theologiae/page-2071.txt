Ad secundum dicendum quod natura dicitur incarnata, sicut et assumens, ratione personae ad quam terminata est
unio, sicut dictum est, non autem prout est communis tribus personis. Dicitur autem tota natura divina incarnata,
non quia sit incarnata in omnibus personis, sed quia nihil deest de perfectione divinae naturae personae
incarnatae.
RA3
Ad tertium dicendum quod assumptio quae fit per gratiam adoptionis, terminatur ad quandam participationem
divinae naturae secundum assimilationem ad bonitatem illius, secundum illud II Pet. I, ut divinae consortes
naturae, etc.. Et ideo huiusmodi assumptio communis est tribus personis et ex parte principii et ex parte termini.
Sed assumptio quae est per gratiam unionis, est communis ex parte principii, non autem ex parte termini, ut
dictum est.
|a5 Articulus 5
AG1
Ad quintum sic proceditur. Videtur quod nulla alia persona divina potuit humanam naturam assumere, praeter
personam filii. Per huiusmodi enim assumptionem factum est quod Deus sit filius hominis. Sed inconveniens
esset quod esse filium conveniret patri vel spiritui sancto, hoc enim vergeret in confusionem divinarum
personarum. Ergo pater et spiritus sanctus carnem assumere non possent.
AG2
Praeterea, per incarnationem divinam homines sunt assecuti adoptionem filiorum, secundum illud Rom. VIII,
non accepistis spiritum servitutis iterum in timore, sed spiritum adoptionis filiorum.
Sed filiatio adoptiva est participata similitudo filiationis naturalis, quae non convenit nec patri nec spiritui sancto,
unde dicitur Rom. VIII, quos praescivit et praedestinavit conformes fieri imaginis filii sui.
Ergo videtur quod nulla alia persona potuit incarnari praeter personam filii.
AG3
Praeterea, filius dicitur missus, et genitus nativitate temporali, secundum quod incarnatus est. Sed patri non
convenit mitti, qui est innascibilis, ut in prima parte habitum est.
Ergo saltem persona patris non potuit incarnari.
SC
Sed contra, quidquid potest filius, potest pater, alioquin, non esset eadem potentia trium. Sed filius potuit
incarnari.
Ergo similiter pater et spiritus sanctus.
CO
Respondeo dicendum quod, sicut dictum est, assumptio duo importat, scilicet ipsum actum assumentis, et
terminum assumptionis.
Principium autem actus est virtus divina, terminus autem est persona. Virtus autem divina communiter et
indifferenter se habet ad omnes personas. Eadem etiam est communis ratio personalitatis in tribus personis, licet
proprietates personales sint differentes. Quandocumque autem virtus aliqua indifferenter se habet ad plura, potest
ad quodlibet eorum suam actionem terminare, sicut patet in potentiis rationalibus, quae se habent ad opposita,
quorum utrumque agere possunt. Sic ergo divina virtus potuit naturam humanam unire vel personae patris vel
spiritus sancti, sicut univit eam personae filii. Et ideo dicendum est quod pater vel spiritus sanctus potuit carnem
assumere, sicut et filius.
RA1
Ad primum ergo dicendum quod filiatio temporalis, qua Christus dicitur filius hominis, non constituit personam
ipsius, sicut filiatio aeterna, sed est quiddam consequens nativitatem temporalem. Unde, si per hunc modum
nomen filiationis ad patrem vel spiritum sanctum transferretur, nulla sequeretur confusio divinarum personarum.
RA2
Ad secundum dicendum quod filiatio adoptiva est quaedam participata similitudo filiationis naturalis; sed fit in
nobis appropriate a patre, qui est principium naturalis filiationis; et per donum spiritus sancti, qui est amor patris
et filii; secundum illud Galat. IV, misit Deus spiritum filii sui in corda nostra, clamantem, abba, pater.
Et ideo sicut, filio incarnato, adoptivam filiationem accipimus ad similitudinem naturalis filiationis eius; ita,
patre incarnato, adoptivam filiationem reciperemus ab eo tanquam a principio naturalis filiationis; et a spiritu
sancto, tanquam a nexu communi patris et filii.
RA3
Ad tertium dicendum quod patri convenit esse innascibilem secundum nativitatem aeternam, quod non
excluderet nativitas temporalis. Mitti autem dicitur filius secundum incarnationem, eo quod est ab illo, sine quo
incarnatio non sufficeret ad rationem missionis.
|a6 Articulus 6
AG1

2071

