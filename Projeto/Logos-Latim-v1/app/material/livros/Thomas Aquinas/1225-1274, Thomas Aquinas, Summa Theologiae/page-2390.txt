accidens non potest esse in diversis subiectis. Ergo videtur quod character non sit in potentia animae sicut in
subiecto, sed magis in essentia.
SC
Sed contra est quod, sicut in praemissa definitione characteris continetur, character imprimitur animae rationali
secundum imaginem. Sed imago trinitatis in anima attenditur secundum potentias. Ergo character in potentiis
animae existit.
CO
Respondeo dicendum quod, sicut dictum est, character est quoddam signaculum quo anima insignitur ad
suscipiendum vel aliis tradendum ea quae sunt divini cultus.
Divinus autem cultus in quibusdam actibus consistit. Ad actus autem proprie ordinantur potentiae animae, sicut
essentia ordinatur ad esse. Et ideo character non est sicut in subiecto in essentia animae, sed in eius potentia.
RA1
Ad primum ergo dicendum quod subiectum alicui accidenti attribuitur secundum rationem eius ad quod
propinque disponit, non autem secundum rationem eius ad quod disponit remote vel indirecte. Character autem
directe quidem et propinque disponit animam ad ea quae sunt divini cultus exequenda, et quia haec idonee non
fiunt sine auxilio gratiae, quia, ut dicitur Ioan. IV, eos qui adorant Deum, in spiritu et veritate adorare oportet, ex
consequenti divina largitas recipientibus characterem gratiam largitur, per quam digne impleant ea ad quae
deputantur.
Et ideo characteri magis est attribuendum subiectum secundum rationem actuum ad divinum cultum
pertinentium, quam secundum rationem gratiae.
RA2
Ad secundum dicendum quod essentia animae est subiectum potentiae naturalis, quae ex principiis essentiae
procedit. Talis autem potentia non est character, sed est quaedam spiritualis potentia ab extrinseco adveniens.
Unde, sicut essentia animae, per quam est naturalis vita hominis, perficitur per gratiam, qua anima spiritualiter
vivit; ita potentia naturalis animae perficitur per spiritualem potentiam, quae est character.
Habitus enim et dispositio pertinent ad potentiam animae, eo quod ordinantur ad actus, quorum potentiae sunt
principia. Et eadem ratione omne quod ad actum ordinatur, est potentiae tribuendum.
RA3
Ad tertium dicendum quod, sicut dictum est, character ordinatur ad ea quae sunt divini cultus. Qui quidem est
quaedam fidei protestatio per exteriora signa. Et ideo oportet quod character sit in cognitiva potentia animae, in
qua est fides.
|a5 Articulus 5
AG1
Ad quintum sic proceditur. Videtur quod character non insit animae indelebiliter. Quanto enim aliquod accidens
est perfectius, tanto firmius inhaeret. Sed gratia est perfectior quam character, quia character ordinatur ad
gratiam sicut ad ulteriorem finem.
Gratia autem amittitur per peccatum. Ergo multo magis character.
AG2
Praeterea, per characterem aliquis deputatur divino cultui, sicut dictum est.
Sed aliqui a cultu divino transeunt ad contrarium cultum per apostasiam a fide. Ergo videtur quod tales amittant
characterem sacramentalem.
AG3
Praeterea, cessante fine, cessare debet et id quod est ad finem, alioquin frustra remaneret, sicut post
resurrectionem non erit matrimonium, quia cessabit generatio, ad quam matrimonium ordinatur cultus autem
exterior, ad quem character ordinatur, non remanebit in patria, in qua nihil agetur in figura, sed totum in nuda
veritate. Ergo character sacramentalis non remanet in perpetuum in anima. Et ita non inest indelebiliter.
SC
Sed contra est quod Augustinus dicit, in II contra parmenianum, non minus haerent sacramenta christiana quam
corporalis nota militiae. Sed character militaris non repetitur, sed agnitus approbatur, in eo qui veniam meretur
ab imperatore post culpam.
Ergo nec character sacramentalis deleri potest.
CO
Respondeo dicendum quod, sicut dictum est, character sacramentalis est quaedam participatio sacerdotii Christi
in fidelibus eius, ut scilicet, sicut Christus habet plenam spiritualis sacerdotii potestatem, ita fideles eius ei
configurentur in hoc quod participant aliquam spiritualem potestatem respectu sacramentorum et eorum quae
pertinent ad divinum cultum. Et propter hoc etiam Christo non competit habere characterem, sed potestas
sacerdotii eius comparatur ad characterem sicut id quod est plenum et perfectum ad aliquam sui participationem.
Sacerdotium autem Christi est aeternum, secundum illud Psalmi, tu es sacerdos in aeternum secundum ordinem
melchisedech.
2390

