Ergo haeretici, schismatici et excommunicati, cum in eis maneat ordinatio integra, videtur quod possint
consecrare eucharistiam.
CO
Respondeo dicendum quod quidam dixerunt quod haeretici, schismatici et excommunicati, quia sunt extra
ecclesiam, non possunt conficere hoc sacramentum.
Sed in hoc decipiuntur.
Quia, sicut Augustinus dicit, in II contra parmen., aliud est aliquid omnino non habere, aliud autem non recte
habere, et similiter est etiam aliud non dare, et aliud non recte dare.
Illi igitur qui, intra ecclesiam constituti, receperunt potestatem consecrandi in ordinatione sacerdotii, recte
quidem habent potestatem, sed non recte ea utuntur, si postmodum per haeresim aut schisma vel
excommunicationem ab ecclesia separentur.
Qui autem sic separati ordinantur, nec recte habent potestatem, nec recte utuntur. Quod tamen utrique potestatem
habeant, per hoc patet quod, sicut Augustinus ibidem dicit, cum redeunt ad unitatem ecclesiae, non reordinantur,
sed recipiuntur in suis ordinibus.
Et quia consecratio eucharistiae est actus consequens ordinis potestatem, illi qui sunt ab ecclesia separati per
haeresim aut schisma vel excommunicationem, possunt quidem consecrare eucharistiam, quae ab eis consecrata
verum corpus Christi et sanguinem continet, non tamen recte hoc faciunt, sed peccant facientes. Et ideo fructum
sacrificii non percipiunt, quod est sacrificium spirituale.
RA1
Ad primum ergo dicendum quod auctoritas illa et similes intelligendae sunt quantum ad hoc quod non recte extra
ecclesiam sacrificium offertur. Unde extra ecclesiam non potest esse spirituale sacrificium, quod est verum
veritate fructus, licet sit verum veritate sacramenti, sicut etiam supra dictum est quod peccator sumit corpus
Christi sacramentaliter, sed non spiritualiter.
RA2
Ad secundum dicendum quod solus baptismus permittitur esse ratus haereticis et schismaticis, quia possunt licite
baptizare in articulo necessitatis. In nullo autem casu licite possunt eucharistiam consecrare, vel alia sacramenta
conferre.
RA3
Ad tertium dicendum quod sacerdos in Missa in orationibus quidem loquitur in persona ecclesiae, in cuius
unitate consistit.
Sed in consecratione sacramenti loquitur in persona Christi, cuius vicem in hoc gerit per ordinis potestatem. Et
ideo, si sacerdos ab unitate ecclesiae praecisus Missam celebret, quia potestatem ordinis non amittit, consecrat
verum corpus et sanguinem Christi, sed quia est ab ecclesiae unitate separatus, orationes eius efficaciam non
habent.
|a8 Articulus 8
AG1
Ad octavum sic proceditur. Videtur quod sacerdos degradatus non possit hoc sacramentum conficere. Nullus
enim conficit hoc sacramentum nisi per potestatem consecrandi quam habet.
Sed degradatus non habet potestatem consecrandi, licet habeat potestatem baptizandi, ut dicit canon.
Ergo videtur quod presbyter degradatus non possit eucharistiam consecrare.
AG2
Praeterea, ille qui aliquid dat, potest etiam auferre. Sed episcopus dat presbytero potestatem consecrandi
ordinando ipsum.
Ergo etiam potest ei auferre degradando ipsum.
AG3
Praeterea, sacerdos per degradationem aut amittit potestatem consecrandi, aut solam executionem. Sed non
solam executionem, quia sic non plus amitteret degradatus quam excommunicatus, qui executione caret. Ergo
videtur quod amittit potestatem consecrandi. Et ita videtur quod non possit conficere hoc sacramentum.
SC
Sed contra est quod Augustinus, in II contra parmen., probat quod apostatae a fide non carent baptismate, per
hoc quod per poenitentiam redeuntibus non restituitur, et ideo non posse amitti iudicatur.
Sed similiter degradatus, si reconcilietur, non est iterum ordinandus. Ergo non amisit potestatem consecrandi. Et
ita sacerdos degradatus potest conficere hoc sacramentum.
CO
Respondeo dicendum quod potestas consecrandi eucharistiam pertinet ad characterem sacerdotalis ordinis.
Character autem quilibet, quia cum quadam consecratione datur, indelebilis est, ut supra dictum est, sicut et
quarumcumque rerum consecrationes perpetuae sunt, nec amitti nec reiterari possunt. Unde manifestum est quod
potestas consecrandi non amittitur per degradationem.

2540

