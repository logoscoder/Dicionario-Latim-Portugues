Sicut autem habitum est in secunda parte, hoc interest inter gratiam Dei et gratiam hominis, quod gratia hominis
non causat, sed praesupponit bonitatem, veram vel apparentem, in homine grato, sed gratia Dei causat bonitatem
in homine grato, eo quod bona voluntas Dei, quae in nomine gratiae intelligitur, est causa boni creati.
Unde potest contingere quod homo remittat offensam qua offensus est alicui, absque aliqua immutatione
voluntatis eius, non autem potest contingere quod Deus remittat offensam alicui absque immutatione voluntatis
eius. Offensa autem peccati mortalis procedit ex hoc quod voluntas hominis est aversa a Deo per conversionem
ad aliquod bonum commutabile. Unde requiritur ad remissionem divinae offensae quod voluntas hominis sic
immutetur quod convertatur ad Deum, cum detestatione praedictae conversionis et proposito emendae. Quod
pertinet ad rationem poenitentiae secundum quod est virtus. Et ideo impossibile est quod peccatum alicui
remittatur sine poenitentia secundum quod est virtus.
Sacramentum autem poenitentiae, sicut supra dictum est, perficitur per officium sacerdotis ligantis et solventis.
Sine quo potest Deus peccatum remittere, sicut remisit Christus mulieri adulterae, ut legitur Ioan. VIII, et
peccatrici, ut legitur Luc. VII.
Quibus tamen non remisit peccata sine virtute poenitentiae; nam, sicut Gregorius dicit, in homilia, per gratiam
traxit intus, scilicet ad poenitentiam, quam per misericordiam suscepit foris.
RA1
Ad primum ergo dicendum quod in pueris non est nisi peccatum originale, quod non consistit in actuali
deordinatione voluntatis, sed in quadam habituali deordinatione naturae, ut in secunda parte habitum est.
Et ideo remittitur eis peccatum cum habituali immutatione per infusionem gratiae et virtutum, non autem cum
actuali. Sed adulto in quo sunt actualia peccata, quae consistunt in deordinatione actuali voluntatis, non
remittuntur peccata, etiam in baptismo, sine actuali immutatione voluntatis, quod fit per poenitentiam.
RA2
Ad secundum dicendum quod ratio illa procedit de poenitentia secundum quod est sacramentum.
RA3
Ad tertium dicendum quod misericordia Dei est maioris virtutis quam misericordia hominis in hoc, quod
immutat voluntatem hominis ad poenitendum, quod misericordia hominis facere non potest.
|a3 Articulus 3
AG1
Ad tertium sic proceditur. Videtur quod possit per poenitentiam unum peccatum sine alio remitti.
Dicitur enim Amos IV, plui super unam civitatem, et super alteram non plui, pars una compluta est, et pars super
quam non plui, aruit.
Quod exponens Gregorius, super Ezech., dicit, cum ille qui proximum odit ab aliis vitiis se corrigit, una et eadem
civitas ex parte compluitur, et ex parte arida manet, quia sunt qui, cum quaedam vitia resecant, in aliis graviter
perdurant.
Ergo potest unum peccatum per poenitentiam remitti sine alio.
AG2
Praeterea, Ambrosius dicit, super beati immaculati, prima consolatio est, quia non obliviscitur misereri Deus,
secunda per punitionem, ubi, et si fides desit, poena satisfacit et relevat.
Potest ergo aliquis relevari ab aliquo peccato manente peccato infidelitatis.
AG3
Praeterea, eorum quae non necesse est esse simul, unum potest auferri sine alio. Sed peccata, ut in secunda parte
habitum est, non sunt connexa, et ita unum eorum potest esse sine alio.
Ergo unum eorum potest remitti sine alio per poenitentiam.
AG4
Praeterea, peccata sunt debita quae nobis relaxari petimus cum dicimus in oratione dominica, dimitte nobis
debita nostra.
Sed homo quandoque dimittit debitum unum sine alio. Ergo etiam Deus per poenitentiam dimittit unum
peccatum sine alio.
AG5
Praeterea, per dilectionem Dei relaxantur hominibus peccata, secundum illud Ierem. XXXI, in caritate perpetua
dilexi te, ideo attraxi te miserans.
Sed nihil prohibet quin Deus diligat hominem quantum ad unum, et sit ei offensus quantum ad aliud, sicut
peccatorem diligit quantum ad naturam, odit autem quantum ad culpam. Ergo videtur possibile quod Deus per
poenitentiam remittat unum peccatum sine alio.
SC
Sed contra est quod Augustinus dicit, in libro de poenitentia, sunt plures quos poenitet peccasse, sed non
omnino, reservantes sibi quaedam in quibus delectentur, non animadvertentes Dominum simul mutum et surdum
a Daemonio liberasse, per hoc docens nos nunquam nisi de omnibus sanari.
CO
2575

