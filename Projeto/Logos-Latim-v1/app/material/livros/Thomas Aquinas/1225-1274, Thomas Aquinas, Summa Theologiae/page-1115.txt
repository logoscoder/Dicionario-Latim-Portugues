Praeterea, Dominus mandavit Exod. XXI, quod homicidium morte hominis puniretur. Sed mors bruti animalis
multo minus reputatur quam occisio hominis. Ergo non potest sufficienter recompensari poena homicidii per
occisionem bruti animalis.
Inconvenienter igitur mandatur Deut. XXI quod quando inventum fuerit cadaver occisi hominis, et ignorabitur
caedis reus, seniores propinquioris civitatis tollant vitulam de armento quae non traxit iugum nec terram scidit
vomere, et ducent eam ad vallem asperam atque saxosam quae numquam arata est nec sementa recepit, et
caedent in ea cervices vitulae.
SC
Sed contra est quod pro speciali beneficio commemoratur in Psalmo CXLVII, non fecit taliter omni nationi, et
iudicia sua non manifestavit eis.
CO
Respondeo dicendum quod, sicut Augustinus in II de CIV. Dei introducit a tullio dictum, populus est coetus
multitudinis iuris consensu et utilitatis communione sociatus.
Unde ad rationem populi pertinet ut communicatio hominum ad invicem iustis praeceptis legis ordinetur. Est
autem duplex communicatio hominum ad invicem, una quidem quae fit auctoritate principum; alia autem fit
propria voluntate privatarum personarum.
Et quia voluntate uniuscuiusque disponi potest quod eius subditur potestati, ideo auctoritate principum, quibus
subiecti sunt homines, oportet quod iudicia inter homines exerceantur, et poenae malefactoribus inferantur.
Potestati vero privatarum personarum subduntur res possessae, et ideo propria voluntate in his possunt sibi
invicem communicare, puta emendo, vendendo, donando, et aliis huiusmodi modis.
Circa utramque autem communicationem lex sufficienter ordinavit.
Statuit enim iudices, ut patet Deut. XVI, iudices et magistros constitues in omnibus portis eius, ut iudicent
populum iusto iudicio.
Instituit etiam iustum iudicii ordinem, ut dicitur Deut. I, quod iustum est iudicate, sive civis ille sit sive
peregrinus, nulla erit personarum distantia.
Sustulit etiam occasionem iniusti iudicii, acceptionem munerum iudicibus prohibendo; ut patet Exod. XXIII, et
Deut. XVI.
Instituit etiam numerum testium duorum vel trium; ut patet Deut. XVII, et XIX.
Instituit etiam certas poenas pro diversis delictis, ut post dicetur.
Sed circa res possessas optimum est, sicut dicit Philosophus, in II polit., quod possessiones sint distinctae, et
usus sit partim communis, partim autem per voluntatem possessorum communicetur. Et haec tria fuerunt in lege
statuta. Primo enim, ipsae possessiones divisae erant in singulos, dicitur enim Num. XXXIII, ego dedi vobis
terram in possessionem, quam sorte dividetis vobis.
Et quia per possessionum irregularitatem plures civitates destruuntur, ut Philosophus dicit, in II polit.; ideo circa
possessiones regulandas triplex remedium lex adhibuit.
Unum quidem, ut secundum numerum hominum aequaliter dividerentur, unde dicitur Num. XXXIII, pluribus
dabitis latiorem, et paucioribus angustiorem.
Aliud remedium est ut possessiones non in perpetuum alienentur, sed certo tempore ad suos possessores
revertantur, ut non confundantur sortes possessionum. Tertium remedium est ad huiusmodi confusionem
tollendam, ut proximi succedant morientibus, primo quidem gradu, filius; secundo autem, filia; tertio, fratres;
quarto, patrui; quinto, quicumque propinqui.
Et ad distinctionem sortium conservandam, ulterius lex statuit ut mulieres quae sunt haeredes, nuberent suae
tribus hominibus, ut habetur Num. XXXVI.
Secundo vero, instituit lex ut quantum ad aliqua usus rerum esset communis. Et primo, quantum ad curam,
praeceptum est enim Deut. XXII, non videbis bovem et ovem fratris tui errantem, et praeteribis, sed reduces
fratri tuo; et similiter de aliis. Secundo, quantum ad fructum.
Concedebatur enim communiter quantum ad omnes, ut ingressus in vineam amici posset licite comedere, dum
tamen extra non auferret.
Quantum ad pauperes vero specialiter, ut eis relinquerentur manipuli obliti, et fructus et racemi remanentes, ut
habetur Lev. XIX, et Deut. XXIV.
Et etiam communicabantur ea quae nascebantur in septimo anno; ut habetur Exod. XXIII, et Lev. XXV.
Tertio vero, statuit lex communicationem factam per eos qui sunt Domini rerum. Unam pure gratuitam, unde
dicitur Deut. XIV, anno tertio separabis aliam decimam, venientque Levites et peregrinus et pupillus et vidua, et
comedent et saturabuntur.
Aliam vero cum recompensatione utilitatis, sicut per venditionem et emptionem, et locationem et conductionem,
et per mutuum, et iterum per depositum, de quibus omnibus inveniuntur ordinationes certae in lege. Unde patet
quod lex vetus sufficienter ordinavit convictum illius populi.
RA1
Ad primum ergo dicendum quod, sicut apostolus dicit, Rom. XIII, qui diligit proximum, legem implevit, quia
scilicet omnia praecepta legis, praecipue ordinata ad proximum, ad hunc finem ordinari videntur, ut homines se
1115

