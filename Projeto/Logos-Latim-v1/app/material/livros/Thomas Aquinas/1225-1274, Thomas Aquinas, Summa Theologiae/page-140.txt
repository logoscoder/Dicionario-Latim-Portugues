Nam et in libris materialibus aliquid conscribitur ad succurrendum memoriae. Unde ipsa Dei notitia, qua firmiter
retinet se aliquos praedestinasse ad vitam aeternam, dicitur liber vitae. Nam sicut Scriptura libri est signum
eorum quae fienda sunt ita Dei notitia est quoddam signum apud ipsum, eorum qui sunt perducendi ad vitam
aeternam; secundum illud II Tim. II, firmum fundamentum Dei stat, habens signaculum hoc, novit Dominus qui
sunt eius.
RA1
Ad primum ergo dicendum quod liber vitae potest dici dupliciter. Uno modo, conscriptio eorum qui sunt electi
ad vitam, et sic loquimur nunc de libro vitae. Alio modo potest dici liber vitae, conscriptio eorum quae ducunt in
vitam. Et hoc dupliciter.
Vel sicut agendorum, et sic novum et vetus testamentum dicitur liber vitae. Vel sicut iam factorum, et sic illa vis
divina, qua fiet ut cuilibet in memoriam reducantur facta sua, dicitur liber vitae. Sicut etiam liber militiae potest
dici, vel in quo scribuntur electi ad militiam, vel in quo traditur ars militaris, vel in quo recitantur facta militum.
RA2
Unde patet solutio ad secundum.
RA3
Ad tertium dicendum quod non est consuetum conscribi eos qui repudiantur, sed eos qui eliguntur. Unde
reprobationi non respondet liber mortis, sicut praedestinationi liber vitae.
RA4
Ad quartum dicendum quod secundum rationem differt liber vitae a praedestinatione. Importat enim notitiam
praedestinationis, sicut etiam ex Glossa inducta apparet.
|a2 Articulus 2
AG1
Ad secundum sic proceditur. Videtur quod liber vitae non sit solum respectu vitae gloriae praedestinatorum.
Liber enim vitae est notitia vitae. Sed Deus per vitam suam cognoscit omnem aliam vitam. Ergo liber vitae
praecipue dicitur respectu vitae divinae; et non solum respectu vitae praedestinatorum.
AG2
Praeterea, sicut vita gloriae est a Deo, ita vita naturae.
Si igitur notitia vitae gloriae dicitur liber vitae, etiam notitia vitae naturae dicetur liber vitae.
AG3
Praeterea, aliqui eliguntur ad gratiam, qui non eliguntur ad vitam gloriae; ut patet per id quod dicitur Ioan. VI,
nonne duodecim vos elegi, et unus ex vobis diabolus est? sed liber vitae est conscriptio electionis divinae, ut
dictum est.
Ergo etiam est respectu vitae gratiae.
SC
Sed contra est quod liber vitae est notitia praedestinationis, ut dictum est.
Sed praedestinatio non respicit vitam gratiae, nisi secundum quod ordinatur ad gloriam, non enim sunt
praedestinati, qui habent gratiam et deficiunt a gloria.
Liber igitur vitae non dicitur nisi respectu gloriae.
CO
Respondeo dicendum quod liber vitae, ut dictum est, importat conscriptionem quandam sive notitiam electorum
ad vitam.
Eligitur autem aliquis ad id quod non competit sibi secundum suam naturam. Et iterum, id ad quod eligitur
aliquis, habet rationem finis, non enim miles eligitur aut conscribitur ad hoc quod armetur, sed ad hoc quod
pugnet; hoc enim est proprium officium ad quod militia ordinatur. Finis autem supra naturam existens, est vita
gloriae, ut supra dictum est.
Unde proprie liber vitae respicit vitam gloriae.
RA1
Ad primum ergo dicendum quod vita divina, etiam prout est vita gloriosa, est Deo naturalis. Unde respectu eius
non est electio, et per consequens neque liber vitae.
Non enim dicimus quod aliquis homo eligatur ad habendum sensum, vel aliquid eorum quae consequuntur
naturam.
RA2
Unde per hoc etiam patet solutio ad secundum. Respectu enim vitae naturalis non est electio, neque liber vitae.
RA3
Ad tertium dicendum quod vita gratiae non habet rationem finis, sed rationem eius quod est ad finem. Unde ad
vitam gratiae non dicitur aliquis eligi, nisi inquantum vita gratiae ordinatur ad gloriam. Et propter hoc, illi qui
habent gratiam et excidunt a gloria, non dicuntur esse electi simpliciter, sed secundum quid.

140

