Uno modo, ex parte causae peccati originalis.
Dictum est enim supra quod solum primum peccatum primi parentis in posteros traducitur. Unde peccatum
originale in uno homine est unum numero; et in omnibus hominibus est unum proportione, in respectu scilicet ad
primum principium.
Alio modo potest accipi ratio eius ex ipsa essentia originalis peccati. In omni enim inordinata dispositione unitas
speciei consideratur ex parte causae; unitas autem secundum numerum, ex parte subiecti. Sicut patet in
aegritudine corporali, sunt enim diversae aegritudines specie quae ex diversis causis procedunt, puta ex
superabundantia calidi vel frigidi, vel ex laesione pulmonis vel hepatis; una autem aegritudo secundum speciem,
in uno homine non est nisi una numero. Causa autem huius corruptae dispositionis quae dicitur originale
peccatum, est una tantum, scilicet privatio originalis iustitiae, per quam sublata est subiectio humanae mentis ad
Deum. Et ideo peccatum originale est unum specie.
Et in uno homine non potest esse nisi unum numero, in diversis autem hominibus est unum specie et proportione,
diversum autem numero.
RA1
Ad primum ergo dicendum quod pluraliter dicitur in peccatis, secundum illum morem divinae Scripturae quo
frequenter ponitur pluralis numerus pro singulari, sicut Matth. II, defuncti sunt qui quaerebant animam pueri.
Vel quia in peccato originali virtualiter praeexistunt omnia peccata actualia, sicut in quodam principio, unde est
multiplex virtute. Vel quia in peccato primi parentis quod per originem traducitur, fuerunt plures deformitates,
scilicet superbiae, inobedientiae, gulae, et alia huiusmodi.
Vel quia multae partes animae inficiuntur per peccatum originale.
RA2
Ad secundum dicendum quod unus habitus non potest inclinare per se et directe, idest per propriam formam, ad
contraria. Sed indirecte et per accidens, scilicet per remotionem prohibentis, nihil prohibet, sicut, soluta
harmonia corporis mixti, elementa tendunt in loca contraria.
Et similiter, soluta harmonia originalis iustitiae, diversae animae potentiae in diversa feruntur.
RA3
Ad tertium dicendum quod peccatum originale inficit diversas partes animae, secundum quod sunt partes unius
totius, sicut et iustitia originalis continebat omnes animae partes in unum.
Et ideo est unum tantum peccatum originale.
Sicut etiam est una febris in uno homine, quamvis diversae partes corporis graventur.
|a3 Articulus 3
AG1
Ad tertium sic proceditur. Videtur quod peccatum originale non sit concupiscentia.
Omne enim peccatum est contra naturam, ut dicit Damascenus, in II libro.
Sed concupiscentia est secundum naturam, est enim proprius actus virtutis concupiscibilis, quae est potentia
naturalis.
Ergo concupiscentia non est peccatum originale.
AG2
Praeterea, per peccatum originale sunt in nobis passiones peccatorum; ut patet per apostolum, Rom. VII.
Sed multae aliae sunt passiones praeter concupiscentiam, ut supra habitum est.
Ergo peccatum originale non magis est concupiscentia quam aliqua alia passio.
AG3
Praeterea, per peccatum originale deordinantur omnes animae partes, ut dictum est.
Sed intellectus est suprema inter animae partes; ut patet per Philosophum, in X ethic..
Ergo peccatum originale magis est ignorantia quam concupiscentia.
SC
Sed contra est quod Augustinus dicit, in libro retract., concupiscentia est reatus originalis peccati.
CO
Respondeo dicendum quod unumquodque habet speciem a sua forma.
Dictum est autem supra quod species peccati originalis sumitur ex sua causa. Unde oportet quod id quod est
formale in originali peccato, accipiatur ex parte causae peccati originalis. Oppositorum autem oppositae sunt
causae. Est igitur attendenda causa originalis peccati ex causa originalis iustitiae, quae ei opponitur. Tota autem
ordinatio originalis iustitiae ex hoc est, quod voluntas hominis erat Deo subiecta. Quae quidem subiectio primo
et principaliter erat per voluntatem, cuius est movere omnes alias partes in finem, ut supra dictum est.
Unde ex aversione voluntatis a Deo, consecuta est inordinatio in omnibus aliis animae viribus.
Sic ergo privatio originalis iustitiae, per quam voluntas subdebatur Deo, est formale in peccato originali, omnis
autem alia inordinatio virium animae se habet in peccato originali sicut quiddam materiale. Inordinatio autem
aliarum virium animae praecipue in hoc attenditur, quod inordinate convertuntur ad bonum commutabile, quae
quidem inordinatio communi nomine potest dici concupiscentia.
978

