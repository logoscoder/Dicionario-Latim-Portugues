Praeterea, moveri ad beatitudinem, aut eam obtinere, non competit homini secundum corpus, sed secundum
animam.
Unde Augustinus dicit, in epistola ad dioscorum, quod ad inferiorem naturam, quae est corpus, redundat ab
anima non beatitudo, quae propria est fruentis et intelligentis.
Sed Christus, licet haberet corpus passibile, tamen secundum mentem plene Deo fruebatur. Non ergo Christus
fuit viator, sed purus comprehensor.
AG3
Praeterea, sancti, quorum animae sunt in caelo et corpora in sepulcris, fruuntur quidem beatitudine secundum
animam, quamvis eorum corpora morti subiaceant, et tamen non dicuntur viatores, sed solum comprehensores.
Ergo, pari ratione, licet corpus Christi fuerit mortale, quia tamen mens eius Deo fruebatur, videtur quod fuerit
purus comprehensor, et nullo modo viator.
SC
Sed contra est quod dicitur Ierem. XIV, quasi colonus futurus es in terra, et quasi viator declinans ad manendum.
CO
Respondeo dicendum quod aliquis dicitur viator ex eo quod tendit in beatitudinem, comprehensor autem dicitur
ex hoc quod iam beatitudinem obtinet, secundum illud I Cor. IX, sic currite ut comprehendatis; et philipp. III,
sequor autem, si quo modo comprehendam.
Hominis autem beatitudo perfecta consistit in anima et corpore, ut in secunda parte habitum est, in anima
quidem, quantum ad id quod est ei proprium, secundum quod mens videt et fruitur Deo; in corpore vero,
secundum quod corpus resurget spirituale, et in virtute et in gloria et in incorruptione, ut dicitur I Cor. XV.
Christus autem, ante passionem, secundum mentem plene videbat Deum, et sic habebat beatitudinem quantum ad
id quod est proprium animae. Sed quantum ad alia deerat ei beatitudo, quia et anima eius erat passibilis, et
corpus passibile et mortale, ut ex supra dictis patet.
Et ideo simul erat comprehensor, inquantum habebat beatitudinem animae propriam, et simul viator, inquantum
tendebat in beatitudinem secundum id quod ei de beatitudine deerat.
RA1
Ad primum ergo dicendum quod impossibile est moveri ad finem et quiescere in fine secundum idem. Sed
secundum diversa nihil prohibet hoc, sicut aliquis homo simul est sciens quantum ad ea quae iam novit, et
addiscens quantum ad ea quae nondum novit.
RA2
Ad secundum dicendum quod beatitudo principaliter et proprie consistit in anima secundum mentem, secundario
tamen, et quasi instrumentaliter, requiruntur ad beatitudinem corporis bona; sicut Philosophus dicit, in I ethic.,
quod exteriora bona organice deserviunt beatitudini.
RA3
Ad tertium dicendum quod non est eadem ratio de animabus sanctorum defunctorum et de Christo, propter duo.
Primo quidem, quia animae sanctorum non sunt passibiles, sicut fuit anima Christi. Secundo, quia corpora non
agunt aliquid per quod in beatitudinem tendant, sicut Christus, secundum corporis passiones, in beatitudinem
tendebat quantum ad gloriam corporis.
|q16 Quaestio 16
|a0 Prologus
Deinde considerandum est de his quae consequuntur unionem. Et primo, quantum ad ea quae conveniunt Christo
secundum se; secundo, de his quae conveniunt Christo per comparationem ad Deum patrem; tertio, de his quae
conveniunt Christo quantum ad nos. Circa primum duplex consideratio occurrit, primo quidem, de his quae
conveniunt Christo secundum esse et fieri; secundo, de his quae conveniunt Christo secundum rationem unitatis.
Circa primum quaeruntur duodecim.
Primo, utrum haec sit vera, Deus est homo. Secundo, utrum haec sit vera, homo est Deus. Tertio, utrum Christus
possit dici homo dominicus. Quarto, utrum ea quae conveniunt filio hominis, possint praedicari de filio Dei, et e
converso. Quinto, utrum ea quae conveniunt filio hominis, possint praedicari de divina natura; et de humana ea
quae conveniunt filio Dei. Sexto, utrum haec sit vera, filius Dei factus est homo. Septimo, utrum haec sit vera,
homo factus est Deus. Octavo, utrum haec sit vera, Christus est creatura.
Nono, utrum haec sit vera, iste homo, demonstrato Christo, incoepit esse, vel, fuerit semper. Decimo, utrum haec
sit vera, Christus, secundum quod homo, est creatura. Undecimo, utrum haec sit vera, Christus, secundum quod
homo, est Deus. Duodecimo, utrum haec sit vera, Christus, secundum quod homo, est hypostasis vel persona.
|a1 Articulus 1
AG1
Ad primum sic proceditur. Videtur quod haec sit falsa, Deus est homo. Omnis enim propositio affirmativa in
materia aliqua remota est falsa. Sed haec propositio, Deus est homo, est in materia remota, quia formae
2140

