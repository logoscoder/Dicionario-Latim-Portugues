Uno modo, quia ipsa acquisitio est iniusta, puta quae acquiruntur per rapinam aut usuram, quae homo tenetur
restituere, non autem de eis decimas dare. Tamen si ager aliquis sit emptus de usura, de fructu eius tenetur
usurarius decimas dare, quia fructus illi non sunt ex usura, sed ex Dei munere. Quaedam vero dicuntur male
acquisita quia acquiruntur ex turpi causa, sicut de meretricio, de histrionatu, et aliis huiusmodi, quae non
tenentur restituere.
Unde de talibus tenentur decimas dare secundum modum aliarum personalium decimarum. Tamen ecclesia non
debet eas recipere quandiu sunt in peccato, ne videatur eorum peccatis communicare, sed postquam poenituerint,
possunt ab eis de his recipi decimae.
RA3
Ad tertium dicendum quod ea quae ordinantur in finem sunt iudicanda secundum quod competunt fini.
Decimarum autem solutio est debita non propter se, sed propter ministros, quorum honestati non convenit ut
etiam minima exacta diligentia requirant, hoc enim in vitium computatur, ut patet per Philosophum, in IV ethic..
Et ideo lex vetus non determinavit ut de huiusmodi minutis rebus decimae dentur, sed relinquit hoc arbitrio dare
volentium, quia minima quasi nihil computantur. Unde Pharisaei, quasi perfectam legis iustitiam sibi
adscribentes, etiam de his minutis decimas solvebant. Nec de hoc reprehenduntur a Domino, sed solum de hoc
quod maiora, idest spiritualia praecepta, contemnebant.
Magis autem de hoc eos secundum se commendabiles esse ostendit, dicens, haec oportuit facere, scilicet tempore
legis, ut chrysostomus exponit.
Quod etiam videtur magis in quandam decentiam sonare quam in obligationem. Unde et nunc de huiusmodi
minutis non tenentur homines decimas dare, nisi forte propter consuetudinem patriae.
RA4
Ad quartum dicendum quod de his quae furto vel rapina tolluntur ille a quo auferuntur decimas solvere non
tenetur antequam recuperet, nisi forte propter culpam vel negligentiam suam damnum incurrerit; quia ex hoc
ecclesia non debet damnificari.
Si vero vendat triticum non decimatum, potest ecclesia decimas exigere et ab emptore, quia habet rem ecclesiae
debitam; et a venditore, qui, quantum est de se, fraudavit ecclesiam. Uno tamen solvente, alius non tenetur.
Debentur autem decimae de fructibus terrae inquantum proveniunt ex divino munere. Et ideo decimae non
cadunt sub tributo, nec etiam sunt obnoxiae mercedi operariorum. Et ideo non debent prius deduci tributa et
pretium operariorum quam solvantur decimae, sed ante omnia debent decimae solvi ex integris fructibus.
|a3 Articulus 3
AG1
Ad tertium sic proceditur. Videtur quod decimae non sint clericis dandae. Levitis enim in veteri testamento
decimae dabantur quia non habebant aliquam partem in possessionibus populi, ut habetur Num. XVIII.
Sed clerici in novo testamento habent possessiones, et patrimoniales interdum, et ecclesiasticas.
Recipiunt insuper primitias, et oblationes pro vivis et mortuis.
Superfluum igitur est quod eis decimae dentur.
AG2
Praeterea, contingit quandoque quod aliquis habet domicilium in una parochia, et colit agros in alia; vel aliquis
pastor ducit gregem per unam partem anni in terminis unius parochiae, et alia parte anni in terminis alterius; vel
habet ovile in una parochia, et pascit oves in alia, in quibus et similibus casibus non videtur posse distingui
quibus clericis sint decimae solvendae. Ergo non videtur quod aliquibus clericis determinate sint solvendae
decimae.
AG3
Praeterea, generalis consuetudo habet in quibusdam terris quod milites decimas ab ecclesia in feudum tenent.
Religiosi etiam quidam decimas accipiunt. Non ergo videtur quod solum clericis curam animarum habentibus
decimae debentur.
SC
Sed contra est quod dicitur Num. XVIII, filiis levi dedi omnes decimas Israel in possessionem, pro ministerio
quo serviunt mihi in tabernaculo.
Sed filiis levi succedunt clerici in novo testamento.
Ergo solis clericis decimae debentur.
CO
Respondeo dicendum quod circa decimas duo sunt consideranda, scilicet ipsum ius accipiendi decimas; et ipsae
res quae nomine decimae dantur. Ius autem accipiendi decimas spirituale est, consequitur enim illud debitum quo
ministris altaris debentur sumptus de ministerio, et quo seminantibus spiritualia debentur temporalia; quod ad
solos clericos pertinet habentes curam animarum.
Et ideo eis solum competit hoc ius habere. Res autem quae nomine decimarum dantur, corporales sunt. Unde
possunt in usum quorumlibet cedere. Et sic possunt etiam ad laicos pervenire.
RA1
1593

