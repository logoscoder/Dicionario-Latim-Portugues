Sed maiori conatu indiget homo ad hoc quod diligat inimicum quam ad hoc quod diligat amicum, quia difficilius
est. Ergo videtur quod diligere inimicum sit magis meritorium quam diligere amicum.
SC
Sed contra est quia illud quod est melius est magis meritorium.
Sed melius est diligere amicum, quia melius est diligere meliorem; amicus autem, qui amat, est melior quam
inimicus, qui odit. Ergo diligere amicum est magis meritorium quam diligere inimicum.
CO
Respondeo dicendum quod ratio diligendi proximum ex caritate Deus est, sicut supra dictum est.
Cum ergo quaeritur quid sit melius, vel magis meritorium, utrum diligere amicum vel inimicum, dupliciter istae
dilectiones comparari possunt, uno modo, ex parte proximi qui diligitur; alio modo, ex parte rationis propter
quam diligitur. Primo quidem modo dilectio amici praeeminet dilectioni inimici. Quia amicus et melior est et
magis coniunctus; unde est materia magis conveniens dilectioni; et propter hoc actus dilectionis super hanc
materiam transiens melior est. Unde et eius oppositum est deterius, peius enim est odire amicum quam
inimicum.
Secundo autem modo dilectio inimici praeeminet, propter duo.
Primo quidem, quia dilectionis amici potest esse alia ratio quam Deus, sed dilectionis inimici solus Deus est
ratio. Secundo quia, supposito quod uterque propter Deum diligatur, fortior ostenditur esse Dei dilectio quae
animum hominis ad remotiora extendit, scilicet usque ad dilectionem inimicorum, sicut virtus ignis tanto
ostenditur esse fortior quanto ad remotiora diffundit suum calorem. Tanto etiam ostenditur divina dilectio esse
fortior quanto propter ipsam difficiliora implemus, sicut et virtus ignis tanto est fortior quanto comburere potest
materiam minus combustibilem.
Sed sicut idem ignis in propinquiora fortius agit quam in remotiora, ita etiam caritas ferventius diligit coniunctos
quam remotos. Et quantum ad hoc dilectio amicorum, secundum se considerata, est ferventior et melior quam
dilectio inimicorum.
RA1
Ad primum ergo dicendum quod verbum Domini est per se intelligendum.
Tunc enim dilectio amicorum apud Deum mercedem non habet, quando propter hoc solum amantur quia amici
sunt, et hoc videtur accidere quando sic amantur amici quod inimici non diliguntur. Est tamen meritoria
amicorum dilectio si propter Deum diligantur, et non solum quia amici sunt.
RA2
Ad alia patet responsio per ea quae dicta sunt.
Nam duae rationes sequentes procedunt ex parte rationis diligendi; ultima vero ex parte eorum qui diliguntur.
|a8 Articulus 8
AG1
Ad octavum sic proceditur. Videtur quod magis sit meritorium diligere proximum quam diligere Deum. Illud
enim videtur esse magis meritorium quod apostolus magis elegit. Sed apostolus praeelegit dilectionem proximi
dilectioni Dei, secundum illud ad Rom. IX, optabam anathema esse a Christo pro fratribus meis.
Ergo magis est meritorium diligere proximum quam diligere Deum.
AG2
Praeterea, minus videtur esse meritorium aliquo modo diligere amicum, ut dictum est.
Sed Deus maxime est amicus, qui prior dilexit nos, ut dicitur I Ioan. IV.
Ergo diligere eum videtur esse minus meritorium.
AG3
Praeterea, illud quod est difficilius videtur esse virtuosius et magis meritorium, quia virtus est circa difficile et
bonum, ut dicitur in II ethic..
Sed facilius est diligere Deum quam proximum, tum quia naturaliter omnia Deum diligunt; tum quia in Deo nihil
occurrit quod non sit diligendum, quod circa proximum non contingit. Ergo magis est meritorium diligere
proximum quam diligere Deum.
SC
Sed contra, propter quod unumquodque, illud magis. Sed dilectio proximi non est meritoria nisi propter hoc quod
proximus diligitur propter Deum. Ergo dilectio Dei est magis meritoria quam dilectio proximi.
CO
Respondeo dicendum quod comparatio ista potest intelligi dupliciter. Uno modo, ut seorsum consideretur
utraque dilectio.
Et tunc non est dubium quod dilectio Dei est magis meritoria, debetur enim ei merces propter seipsam, quia
ultima merces est frui Deo, in quem tendit divinae dilectionis motus.
Unde et diligenti Deum merces promittitur, Ioan. XIV, si quis diligit me, diligetur a patre meo, et manifestabo ei
meipsum.

1328

