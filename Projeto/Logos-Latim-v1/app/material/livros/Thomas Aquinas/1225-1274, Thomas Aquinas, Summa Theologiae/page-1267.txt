pater; et secundum eandem caritatem dicitur etiam sponsus noster, secundum illud II ad Cor. XI, despondi vos
uni viro, virginem castam exhibere Christo.
Timor autem servilis ad aliud pertinet, quia caritatem in sua ratione non includit.
RA4
Ad quartum dicendum quod praedicti tres timores respiciunt poenam sed diversimode. Nam timor mundanus
sive humanus respicit poenam a Deo avertentem, quam quandoque inimici Dei infligunt vel comminantur. Sed
timor servilis et initialis respiciunt poenam per quam homines attrahuntur ad Deum, divinitus inflictam vel
comminatam. Quam quidem poenam principaliter timor servilis respicit, timor autem initialis secundario.
RA5
Ad quintum dicendum quod eadem ratione homo a Deo avertitur propter timorem amittendi bona mundana, et
propter timorem amittendi incolumitatem proprii corporis, quia bona exteriora ad corpus pertinent. Et ideo
uterque timor hic pro eodem computatur, quamvis mala quae timentur sint diversa, sicut et bona quae
concupiscuntur. Ex qua quidem diversitate provenit diversitas peccatorum secundum speciem, quibus tamen
omnibus commune est a Deo abducere.
|a3 Articulus 3
AG1
Ad tertium sic proceditur. Videtur quod timor mundanus non semper sit malus. Ad timorem enim humanum
pertinere videtur quod homines reveremur. Sed quidam vituperantur de hoc quod homines non reverentur, ut
patet Luc. XVIII de illo iudice iniquo, qui nec Deum timebat nec homines reverebatur.
Ergo videtur quod timor mundanus non semper sit malus.
AG2
Praeterea, ad timorem mundanum videntur pertinere poenae quae per potestates saeculares infliguntur. Sed per
huiusmodi poenas provocamur ad bene agendum, secundum illud Rom. XIII, vis non timere potestatem? bonum
fac, et habebis laudem ex illa.
Ergo timor mundanus non semper est malus.
AG3
Praeterea, illud quod inest nobis naturaliter non videtur esse malum, eo quod naturalia sunt nobis a Deo. Sed
naturale est homini ut timeat proprii corporis detrimentum et amissionem bonorum temporalium, quibus
praesens vita sustentatur.
Ergo videtur quod timor mundanus non semper sit malus.
SC
Sed contra est quod Dominus dicit, Matth. X, nolite timere eos qui corpus occidunt, ubi timor mundanus
prohibetur. Nihil autem divinitus prohibetur nisi malum. Ergo timor mundanus est malus.
CO
Respondeo dicendum quod, sicut ex supradictis patet, actus morales et habitus ex obiectis et nomen et speciem
habent.
Proprium autem obiectum appetitivi motus est bonum finale.
Et ideo a proprio fine omnis motus appetitivus et specificatur et nominatur. Si quis enim cupiditatem nominaret
amorem laboris, quia propter cupiditatem homines laborant, non recte nominaret, non enim cupidi laborem
quaerunt sicut finem, sed sicut id quod est ad finem, sicut finem autem quaerunt divitias, unde cupiditas recte
nominatur desiderium vel amor divitiarum, quod est malum.
Et per hunc modum amor mundanus proprie dicitur quo aliquis mundo innititur tanquam fini. Et sic amor
mundanus semper est malus.
Timor autem ex amore nascitur, illud enim homo timet amittere quod amat; ut patet per Augustinum, in libro
octogintatrium quaest..
Et ideo timor mundanus est qui procedit ab amore mundano tanquam a mala radice. Et propter hoc et ipse timor
mundanus semper est malus.
RA1
Ad primum ergo dicendum quod aliquis potest revereri homines dupliciter. Uno modo, inquantum est in eis
aliquod divinum, puta bonum gratiae aut virtutis, vel saltem naturalis Dei imaginis, et hoc modo vituperantur qui
homines non reverentur. Alio modo potest aliquis homines revereri inquantum Deo contrariantur.
Et sic laudantur qui homines non reverentur, secundum illud Eccli. XLVIII, de elia vel elisaeo, in diebus suis
non pertimuit principem.
RA2
Ad secundum dicendum quod potestates saeculares, quando inferunt poenas ad retrahendum a peccato, in hoc
sunt Dei ministri, secundum illud Rom. XIII, minister enim Dei est, vindex in iram ei qui male agit.
Et secundum hoc timere potestatem saecularem non pertinet ad timorem mundanum, sed ad timorem servilem
vel initialem.
RA3
1267

