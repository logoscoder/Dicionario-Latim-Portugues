Non autem per quodlibet praedictorum semper tollitur totus reatus poenae, quia sic qui esset omnino immunis a
peccato mortali, aspersus aqua benedicta statim evolaret. Sed reatus poenae remittitur per praedicta secundum
motum fervoris in Deum, qui per praedicta excitatur quandoque magis, quandoque minus.
|a4 Articulus 4
AG1
Ad quartum sic proceditur. Videtur quod veniale peccatum possit remitti sine mortali.
Quia super illud Ioan. VIII, qui sine peccato est vestrum, primus in illam lapidem mittat, dicit quaedam Glossa
quod omnes illi erant in peccato mortali, venialia enim eis dimittebantur per caeremonias.
Ergo veniale peccatum potest remitti sine mortali.
AG2
Praeterea, ad remissionem peccati venialis non requiritur gratiae infusio. Requiritur autem ad remissionem
mortalis.
Ergo veniale peccatum potest remitti sine mortali.
AG3
Praeterea, plus distat veniale peccatum a mortali quam ab alio veniali. Sed unum veniale potest dimitti sine alio,
ut dictum est.
Ergo veniale potest dimitti sine mortali.
SC
Sed contra est quod dicitur Matth. V, non exibis inde, scilicet de carcere, in quem introducitur homo pro peccato
mortali, donec reddas novissimum quadrantem, per quem significatur veniale peccatum.
Ergo veniale peccatum non remittitur sine mortali.
CO
Respondeo dicendum quod, sicut supra dictum est, remissio culpae cuiuscumque nunquam fit nisi per virtutem
gratiae, quia, ut apostolus dicit, Rom. IV, ad gratiam Dei pertinet quod Deus alicui non imputat peccatum, quod
Glossa ibi exponit de veniali.
Ille autem qui est in peccato mortali, caret gratia Dei.
Unde nullum peccatum veniale sibi remittitur.
RA1
Ad primum ergo dicendum quod venialia ibi dicuntur irregularitates sive immunditiae quas contrahebant
secundum legem.
RA2
Ad secundum dicendum quod, licet ad remissionem peccati venialis non requiratur nova infusio habitualis
gratiae, requiritur tamen aliquis gratiae actus. Qui non potest esse in eo qui subiacet peccato mortali.
RA3
Ad tertium dicendum quod peccatum veniale non excludit omnem actum gratiae, per quem possunt omnia
peccata venialia dimitti.
Sed peccatum mortale excludit totaliter habitum gratiae, sine quo nullum peccatum mortale vel veniale
remittitur.
Et ideo non est similis ratio.
|q88 Quaestio 88
|a0 Prologus
Deinde considerandum est de reditu peccatorum post poenitentiam dimissorum. Et circa hoc quaeruntur quatuor.
Primo, utrum peccata per poenitentiam dimissa redeant simpliciter per sequens peccatum. Secundo, utrum aliquo
modo per ingratitudinem redeant specialius secundum quaedam peccata. Tertio, utrum redeant in aequali reatu.
Quarto, utrum illa ingratitudo per quam redeunt, sit speciale peccatum.
|a1 Articulus 1
AG1
Ad primum sic proceditur. Videtur quod peccata dimissa redeant per sequens peccatum.
Dicit enim Augustinus, in libro I de baptismo, redire dimissa peccata ubi fraterna caritas non est, apertissime
Dominus in evangelio docet in illo servo a quo dimissum debitum Dominus petiit eo quod ille conservo suo
debitum nollet dimittere.
Sed fraterna caritas tollitur per quodlibet peccatum mortale.
Ergo per quodlibet sequens mortale peccatum redeunt peccata prius per poenitentiam dimissa.
AG2
Praeterea, super illud Luc. XI, revertar in domum meam unde exivi, dicit beda, timendus est ille versiculus, non
exponendus, ne culpa quam in nobis extinctam credebamus, per incuriam nos vacantes opprimat.
2582

