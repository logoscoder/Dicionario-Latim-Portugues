Praeterea, a quibusdam dicitur quod sunt tres blasphemiae species, quarum una est cum attribuitur Deo quod ei
non convenit; secunda est cum ab eo removetur quod ei convenit; tertia est cum attribuitur creaturae quod Deo
appropriatur.
Et sic videtur quod blasphemia non solum sit circa Deum, sed etiam circa creaturas. Fides autem habet Deum pro
obiecto.
Ergo blasphemia non opponitur confessioni fidei.
SC
Sed contra est quod apostolus dicit, I ad Tim. I, prius fui blasphemus et persecutor; et postea subdit, ignorans
feci in incredulitate.
Ex quo videtur quod blasphemia ad infidelitatem pertineat.
CO
Respondeo dicendum quod nomen blasphemiae importare videtur quandam derogationem alicuius excellentis
bonitatis, et praecipue divinae.
Deus autem, ut dionysius dicit, I cap. De div. Nom., est ipsa essentia bonitatis.
Unde quidquid Deo convenit pertinet ad bonitatem ipsius; et quidquid ad ipsum non pertinet longe est a ratione
perfectae bonitatis, quae est eius essentia. Quicumque igitur vel negat aliquid de Deo quod ei convenit, vel
asserit de eo quod ei non convenit, derogat divinae bonitati. Quod quidem potest contingere dupliciter, uno
quidem modo, secundum solam opinionem intellectus; alio modo, coniuncta quadam affectus detestatione, sicut
e contrario fides Dei per dilectionem perficitur ipsius.
Huiusmodi igitur derogatio divinae bonitatis est vel secundum intellectum tantum; vel etiam secundum affectum.
Si consistat tantum in corde, est cordis blasphemia. Si autem exterius prodeat per locutionem, est oris
blasphemia.
Et secundum hoc blasphemia confessioni opponitur.
RA1
Ad primum ergo dicendum quod ille qui contra Deum loquitur convicium inferre intendens, derogat divinae
bonitati non solum secundum veritatem intellectus, sed etiam secundum pravitatem voluntatis detestantis et
impedientis pro posse divinum honorem.
Quod est blasphemia perfecta.
RA2
Ad secundum dicendum quod sicut Deus in sanctis suis laudatur, inquantum laudantur opera quae Deus in
sanctis efficit; ita et blasphemia quae fit in sanctos ex consequenti in Deum redundat.
RA3
Ad tertium dicendum quod secundum illa tria non possunt, proprie loquendo, distingui diversae species peccati
blasphemiae.
Attribuere enim Deo quod ei non convenit, vel removere ab eo quod ei convenit, non differt nisi secundum
affirmationem et negationem. Quae quidem diversitas habitus speciem non distinguit, quia per eandem scientiam
innotescit falsitas affirmationum et negationum, et per eandem ignorantiam utroque modo erratur, cum negatio
probetur per affirmationem, ut habetur I poster..
Quod autem ea quae sunt Dei propria creaturis attribuantur, ad hoc pertinere videtur quod aliquid ei attribuatur
quod ei non conveniat. Quidquid enim est Deo proprium est ipse Deus, attribuere ergo id quod Dei proprium est
alicui creaturae est ipsum Deum dicere idem creaturae.
|a2 Articulus 2
AG1
Ad secundum sic proceditur. Videtur quod blasphemia non semper sit peccatum mortale.
Quia super illud ad Col. III, nunc autem deponite vos etc., dicit Glossa, post maiora prohibet minora.
Et tamen subdit de blasphemia. Ergo blasphemia inter peccata minora computatur, quae sunt peccata venialia.
AG2
Praeterea, omne peccatum mortale opponitur alicui praecepto Decalogi. Sed blasphemia non videtur alicui eorum
opponi.
Ergo blasphemia non est peccatum mortale.
AG3
Praeterea, peccata quae absque deliberatione committuntur non sunt mortalia, propter quod primi motus non sunt
peccata mortalia, quia deliberationem rationis praecedunt, ut ex supradictis patet.
Sed blasphemia quandoque absque deliberatione procedit.
Ergo non semper est peccatum mortale.
SC
Sed contra est quod dicitur Levit. XXIV, qui blasphemaverit nomen Domini, morte moriatur.
Sed poena mortis non infertur nisi pro peccato mortali.
Ergo blasphemia est peccatum mortale.
1244

