In appetitu autem naturali hoc manifeste apparet, quod sicut unumquodque habet naturalem consonantiam vel
aptitudinem ad id quod sibi convenit, quae est amor naturalis; ita ad id quod est ei repugnans et corruptivum,
habet dissonantiam naturalem, quae est odium naturale. Sic igitur et in appetitu animali, seu in intellectivo, amor
est consonantia quaedam appetitus ad id quod apprehenditur ut conveniens, odium vero est dissonantia quaedam
appetitus ad id quod apprehenditur ut repugnans et nocivum. Sicut autem omne conveniens, inquantum
huiusmodi, habet rationem boni; ita omne repugnans, inquantum huiusmodi, habet rationem mali. Et ideo, sicut
bonum est obiectum amoris, ita malum est obiectum odii.
RA1
Ad primum ergo dicendum quod ens, inquantum ens, non habet rationem repugnantis, sed magis convenientis,
quia omnia conveniunt in ente. Sed ens inquantum est hoc ens determinatum, habet rationem repugnantis ad
aliquod ens determinatum. Et secundum hoc, unum ens est odibile alteri, et est malum, etsi non in se, tamen per
comparationem ad alterum.
RA2
Ad secundum dicendum quod, sicut aliquid apprehenditur ut bonum, quod non est vere bonum; ita aliquid
apprehenditur ut malum, quod non est vere malum. Unde contingit quandoque nec odium mali, nec amorem boni
esse bonum.
RA3
Ad tertium dicendum quod contingit idem esse amabile et odibile diversis, secundum appetitum quidem
naturalem, ex hoc quod unum et idem est conveniens uni secundum suam naturam, et repugnans alteri, sicut
calor convenit igni, et repugnat aquae. Secundum appetitum vero animalem, ex hoc quod unum et idem
apprehenditur ab uno sub ratione boni, et ab alio sub ratione mali.
|a2 Articulus 2
AG1
Ad secundum sic proceditur.
Videtur quod amor non sit causa odii.
Ea enim quae ex opposito dividuntur, naturaliter sunt simul, ut dicitur in praedicamentis.
Sed amor et odium, cum sint contraria, ex opposito dividuntur.
Ergo naturaliter sunt simul. Non ergo amor est causa odii.
AG2
Praeterea, unum contrariorum non est causa alterius.
Sed amor et odium sunt contraria. Ergo amor non est causa odii.
AG3
Praeterea, posterius non est causa prioris. Sed odium est prius amore, ut videtur, nam odium importat recessum a
malo, amor vero accessum ad bonum. Ergo amor non est causa odii.
SC
Sed contra est quod dicit Augustinus, XIV de CIV. Dei, quod omnes affectiones causantur ex amore.
Ergo et odium, cum sit quaedam affectio animae, causatur ex amore.
CO
Respondeo dicendum quod, sicut dictum est, amor consistit in quadam convenientia amantis ad amatum, odium
vero consistit in quadam repugnantia vel dissonantia.
Oportet autem in quolibet prius considerare quid ei conveniat, quam quid ei repugnet, per hoc enim aliquid est
repugnans alteri, quia est corruptivum vel impeditivum eius quod est conveniens.
Unde necesse est quod amor sit prior odio; et quod nihil odio habeatur, nisi per hoc quod contrariatur convenienti
quod amatur.
Et secundum hoc, omne odium ex amore causatur.
RA1
Ad primum ergo dicendum quod in his quae ex opposito dividuntur, quaedam inveniuntur quae sunt naturaliter
simul et secundum rem, et secundum rationem, sicut duae species animalis, vel duae species coloris. Quaedam
vero sunt simul secundum rationem, sed unum realiter est prius altero et causa eius, sicut patet in speciebus
numerorum, figurarum et motuum. Quaedam vero non sunt simul nec secundum rem, nec secundum rationem,
sicut substantia et accidens, nam substantia realiter est causa accidentis; et ens secundum rationem prius
attribuitur substantiae quam accidenti, quia accidenti non attribuitur nisi inquantum est in substantia.
Amor autem et odium naturaliter quidem sunt simul secundum rationem, sed non realiter. Unde nihil prohibet
amorem esse causam odii.
RA2
Ad secundum dicendum quod amor et odium sunt contraria, quando accipiuntur circa idem. Sed quando sunt de
contrariis, non sunt contraria, sed se invicem consequentia, eiusdem enim rationis est quod ametur aliquid, et
odiatur eius contrarium.
Et sic amor unius rei est causa quod eius contrarium odiatur.
726

