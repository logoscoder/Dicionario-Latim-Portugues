Ad primum ergo dicendum quod intellectus videntis Deum assimilatur rebus quae videntur in Deo, inquantum
unitur essentiae divinae, in qua rerum omnium similitudines praeexistunt.
RA2
Ad secundum dicendum quod aliquae potentiae cognoscitivae sunt, quae ex speciebus primo conceptis alias
formare possunt. Sicut imaginatio ex praeconceptis speciebus montis et auri, format speciem montis aurei, et
intellectus ex praeconceptis speciebus generis et differentiae, format rationem speciei. Et similiter ex similitudine
imaginis formare possumus in nobis similitudinem eius cuius est imago. Et sic Paulus, vel quicumque alius
videns Deum, ex ipsa visione essentiae divinae potest formare in se similitudines rerum quae in essentia divina
videntur, quae remanserunt in Paulo etiam postquam desiit Dei essentiam videre.
Ista tamen visio, qua videntur res per huiusmodi species sic conceptas, est alia a visione qua videntur res in Deo.
|a10 Articulus 10
AG1
Ad decimum sic proceditur. Videtur quod videntes Deum per essentiam non simul videant omnia quae in ipso
vident.
Quia, secundum Philosophum, contingit multa scire, intelligere vero unum.
Sed ea quae videntur in Deo, intelliguntur, intellectu enim videtur Deus. Ergo non contingit a videntibus Deum
simul multa videri in Deo.
AG2
Praeterea, Augustinus dicit, VIII super Gen. Ad litteram, quod Deus movet creaturam spiritualem per tempus,
hoc est per intelligentiam et affectionem. Sed creatura spiritualis est Angelus, qui Deum videt. Ergo videntes
Deum, successive intelligunt et afficiuntur, tempus enim successionem importat.
SC
Sed contra est quod Augustinus dicit, ultimo de Trin., non erunt volubiles nostrae cogitationes, ab aliis in alia
euntes atque redeuntes; sed omnem scientiam nostram uno simul conspectu videbimus.
CO
Respondeo dicendum quod ea quae videntur in verbo, non successive, sed simul videntur. Ad cuius evidentiam
considerandum est, quod ideo nos simul non possumus multa intelligere, quia multa per diversas species
intelligimus; diversis autem speciebus non potest intellectus unus simul actu informari ad intelligendum per eas,
sicut nec unum corpus potest simul diversis figuris figurari. Unde contingit quod, quando aliqua multa una
specie intelligi possunt, simul intelliguntur, sicut diversae partes alicuius totius, si singulae propriis speciebus
intelligantur, successive intelliguntur, et non simul; si autem omnes intelligantur una specie totius, simul
intelliguntur.
Ostensum est autem quod ea quae videntur in Deo, non videntur singula per suas similitudines, sed omnia per
unam essentiam Dei.
Unde simul, et non successive videntur.
RA1
Ad primum ergo dicendum quod sic unum tantum intelligimus, inquantum una specie intelligimus. Sed multa
una specie intellecta simul intelliguntur, sicut in specie hominis intelligimus animal et rationale, et in specie
domus parietem et tectum.
RA2
Ad secundum dicendum quod Angeli, quantum ad cognitionem naturalem qua cognoscunt res per species
diversas eis inditas, non simul omnia cognoscunt, et sic moventur, secundum intelligentiam, per tempus.
Sed secundum quod vident res in Deo, simul eas vident.
|a11 Articulus 11
AG1
Ad undecimum sic proceditur. Videtur quod aliquis in hac vita possit Deum per essentiam videre.
Dicit enim Iacob, Gen. XXXII, vidi Deum facie ad faciem.
Sed videre facie ad faciem, est videre per essentiam, ut patet per illud quod dicitur I Cor. XIII, videmus nunc per
speculum et in aenigmate, tunc autem facie ad faciem.
Ergo Deus in hac vita per essentiam videri potest.
AG2
Praeterea, Num. XII dicit Dominus de Moyse, ore ad os loquor ei, et palam, et non per aenigmata et figuras,
videt Deum.
Sed hoc est videre Deum per essentiam. Ergo aliquis in statu huius vitae potest Deum per essentiam videre.
AG3
Praeterea, illud in quo alia omnia cognoscimus, et per quod de aliis iudicamus, est nobis secundum se notum.
Sed omnia etiam nunc in Deo cognoscimus.

58

