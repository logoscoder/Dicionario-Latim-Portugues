Deinde considerandum est de diversitate legum.
Et circa hoc quaeruntur sex. Primo, utrum sit aliqua lex aeterna. Secundo, utrum sit aliqua lex naturalis. Tertio,
utrum sit aliqua lex humana. Quarto, utrum sit aliqua lex divina.
Quinto, utrum sit una tantum, vel plures.
Sexto, utrum sit aliqua lex peccati.
|a1 Articulus 1
AG1
Ad primum sic proceditur. Videtur quod non sit aliqua lex aeterna. Omnis enim lex aliquibus imponitur. Sed non
fuit ab aeterno aliquis cui lex posset imponi, solus enim Deus fuit ab aeterno. Ergo nulla lex est aeterna.
AG2
Praeterea, promulgatio est de ratione legis. Sed promulgatio non potuit esse ab aeterno, quia non erat ab aeterno
cui promulgaretur. Ergo nulla lex potest esse aeterna.
AG3
Praeterea, lex importat ordinem ad finem. Sed nihil est aeternum quod ordinetur ad finem, solus enim ultimus
finis est aeternus. Ergo nulla lex est aeterna.
SC
Sed contra est quod Augustinus dicit, in I de Lib. Arb., lex quae summa ratio nominatur, non potest cuipiam
intelligenti non incommutabilis aeternaque videri.
CO
Respondeo dicendum quod, sicut supra dictum est, nihil est aliud lex quam quoddam dictamen practicae rationis
in principe qui gubernat aliquam communitatem perfectam.
Manifestum est autem, supposito quod mundus divina providentia regatur, ut in primo habitum est, quod tota
communitas universi gubernatur ratione divina. Et ideo ipsa ratio gubernationis rerum in Deo sicut in principe
universitatis existens, legis habet rationem. Et quia divina ratio nihil concipit ex tempore, sed habet aeternum
conceptum, ut dicitur Prov. VIII; inde est quod huiusmodi legem oportet dicere aeternam.
RA1
Ad primum ergo dicendum quod ea quae in seipsis non sunt, apud Deum existunt, inquantum sunt ab ipso
praecognita et praeordinata; secundum illud Rom. IV, qui vocat ea quae non sunt, tanquam ea quae sunt.
Sic igitur aeternus divinae legis conceptus habet rationem legis aeternae, secundum quod a Deo ordinatur ad
gubernationem rerum ab ipso praecognitarum.
RA2
Ad secundum dicendum quod promulgatio fit et verbo et scripto; et utroque modo lex aeterna habet
promulgationem ex parte Dei promulgantis, quia et verbum divinum est aeternum, et Scriptura libri vitae est
aeterna. Sed ex parte creaturae audientis aut inspicientis, non potest esse promulgatio aeterna.
RA3
Ad tertium dicendum quod lex importat ordinem ad finem active, inquantum scilicet per eam ordinantur aliqua in
finem, non autem passive, idest quod ipsa lex ordinetur ad finem, nisi per accidens in gubernante cuius finis est
extra ipsum, ad quem etiam necesse est ut lex eius ordinetur. Sed finis divinae gubernationis est ipse Deus, nec
eius lex est aliud ab ipso. Unde lex aeterna non ordinatur in alium finem.
|a2 Articulus 2
AG1
Ad secundum sic proceditur. Videtur quod non sit in nobis aliqua lex naturalis. Sufficienter enim homo
gubernatur per legem aeternam, dicit enim Augustinus, in I de Lib. Arb., quod lex aeterna est qua iustum est ut
omnia sint ordinatissima.
Sed natura non abundat in superfluis, sicut nec deficit in necessariis. Ergo non est aliqua lex homini naturalis.
AG2
Praeterea, per legem ordinatur homo in suis actibus ad finem, ut supra habitum est.
Sed ordinatio humanorum actuum ad finem non est per naturam, sicut accidit in creaturis irrationabilibus, quae
solo appetitu naturali agunt propter finem, sed agit homo propter finem per rationem et voluntatem.
Ergo non est aliqua lex homini naturalis.
AG3
Praeterea, quanto aliquis est liberior, tanto minus est sub lege.
Sed homo est liberior omnibus animalibus, propter liberum arbitrium, quod prae aliis animalibus habet. Cum
igitur alia animalia non subdantur legi naturali, nec homo alicui legi naturali subditur.
SC
Sed contra est quod, Rom. II, super illud, cum gentes, quae legem non habent, naturaliter ea quae legis sunt
faciunt, dicit Glossa, etsi non habent legem scriptam, habent tamen legem naturalem, qua quilibet intelligit et sibi
conscius est quid sit bonum et quid malum.
1017

