RA2
Ad secundum dicendum quod alii actus caritatis consequuntur ex actu dilectionis sicut effectus ex causa, ut ex
supradictis patet.
Unde in praeceptis dilectionis virtute includuntur praecepta de aliis actibus. Et tamen propter tardiores
inveniuntur de singulis explicite praecepta tradita, de gaudio quidem, philipp. IV, gaudete in Domino semper; de
pace autem, ad Heb. Ult., pacem sequimini cum omnibus; de beneficentia autem, ad Gal. Ult., dum tempus
habemus, operemur bonum ad omnes.
De singulis beneficentiae partibus inveniuntur praecepta tradita in sacra Scriptura, ut patet diligenter
consideranti.
RA3
Ad tertium dicendum quod plus est operari bonum quam vitare malum. Et ideo in praeceptis affirmativis virtute
includuntur praecepta negativa. Et tamen explicite inveniuntur praecepta data contra vitia caritati opposita. Nam
contra odium dicitur Lev. XIX, ne oderis fratrem tuum in corde tuo contra acediam dicitur Eccli. VI, ne acedieris
in vinculis eius; contra invidiam, Gal. V, non efficiamur inanis gloriae cupidi, invicem provocantes, invicem
invidentes; contra discordiam vero, I ad Cor. I, idipsum dicatis omnes, et non sint in vobis schismata; contra
scandalum autem, ad Rom. XIV, ne ponatis offendiculum fratri vel scandalum.
|a4 Articulus 4
AG1
Ad quartum sic proceditur. Videtur quod inconvenienter mandetur quod Deus diligatur ex toto corde. Modus
enim virtuosi actus non est in praecepto, ut ex supradictis patet.
Sed hoc quod dicitur ex toto corde, importat modum divinae dilectionis. Ergo inconvenienter praecipitur quod
Deus ex toto corde diligatur.
AG2
Praeterea, totum et perfectum est cui nihil deest; ut dicitur in III physic..
Si igitur in praecepto cadit quod Deus ex toto corde diligatur, quicumque facit aliquid quod non pertinet ad Dei
dilectionem agit contra praeceptum, et per consequens peccat mortaliter. Sed peccatum veniale non pertinet ad
Dei dilectionem.
Ergo peccatum veniale erit mortale. Quod est inconveniens.
AG3
Praeterea, diligere Deum ex toto corde est perfectionis, quia secundum Philosophum, totum et perfectum idem
sunt.
Sed ea quae sunt perfectionis non cadunt sub praecepto, sed sub consilio. Ergo non debet praecipi quod Deus ex
toto corde diligatur.
SC
Sed contra est quod dicitur Deut. VI, diliges Dominum Deum tuum ex toto corde tuo.
CO
Respondeo dicendum quod, cum praecepta dentur de actibus virtutum, hoc ergo modo aliquis actus cadit sub
praecepto, secundum quod est actus virtutis. Requiritur autem ad actum virtutis non solum quod cadat super
debitam materiam, sed etiam quod vestiatur debitis circumstantiis, quibus sit proportionatus tali materiae. Deus
autem est diligendus sicut finis ultimus, ad quem omnia sunt referenda.
Et ideo totalitas quaedam fuit designanda circa praeceptum de dilectione Dei.
RA1
Ad primum ergo dicendum quod sub praecepto quod datur de actu alicuius virtutis non cadit modus quem habet
ille actus ex alia superiori virtute. Cadit tamen sub praecepto modus ille qui pertinet ad rationem propriae
virtutis.
Et talis modus significatur cum dicitur, ex toto corde.
RA2
Ad secundum dicendum quod dupliciter contingit ex toto corde Deum diligere. Uno quidem modo, in actu, idest
ut totum cor hominis semper actualiter in Deum feratur. Et ista est perfectio patriae.
Alio modo, ut habitualiter totum cor hominis in Deum feratur, ita scilicet quod nihil contra Dei dilectionem cor
hominis recipiat.
Et haec est perfectio viae. Cui non contrariatur peccatum veniale, quia non tollit habitum caritatis, cum non
tendat in oppositum obiectum; sed solum impedit caritatis usum.
RA3
Ad tertium dicendum quod perfectio caritatis ad quam ordinantur consilia est media inter duas perfectiones
praedictas, ut scilicet homo, quantum possibile est, se abstrahat a rebus temporalibus etiam licitis, quae,
occupando animum, impediunt actualem motum cordis in Deum.
|a5 Articulus 5
1399

