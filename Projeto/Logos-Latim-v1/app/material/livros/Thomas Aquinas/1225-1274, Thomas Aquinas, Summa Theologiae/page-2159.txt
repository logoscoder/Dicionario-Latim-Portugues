ustionem, quam voluntas secundum rationem elegit propter finem sanitatis. Voluntas autem Dei erat ut Christus
dolores et passiones et mortem pateretur, non quod ista essent a Deo volita secundum se, sed ex ordine ad finem
humanae salutis. Unde patet quod Christus, secundum voluntatem sensualitatis, et secundum voluntatem rationis
quae consideratur per modum naturae, aliud poterat velle quam Deus. Sed secundum voluntatem quae est per
modum rationis, semper idem volebat quod Deus.
Quod patet ex hoc ipso quod dicit, non sicut ego volo, sed sicut tu.
Volebat enim, secundum rationis voluntatem, divinam voluntatem impleri, quamvis aliud dicat se velle
secundum aliam eius voluntatem.
RA1
Ad primum ergo dicendum quod Christus volebat ut voluntas patris impleretur, non autem secundum voluntatem
sensualitatis cuius motus non se extendit usque ad voluntatem Dei; neque per voluntatem quae consideratur per
modum naturae, quae fertur in aliqua obiecta absolute considerata, et non in ordine ad divinam voluntatem.
RA2
Ad secundum dicendum quod conformitas voluntatis humanae ad voluntatem divinam attenditur secundum
voluntatem rationis, secundum quam etiam voluntates amicorum concordant, inquantum scilicet ratio considerat
aliquod volitum in ordine ad voluntatem amici.
RA3
Ad tertium dicendum quod Christus simul fuit comprehensor et viator, inquantum scilicet per mentem fruebatur
Deo, et habebat carnem passibilem. Et ideo ex parte carnis passibilis poterat in eo aliquid accidere quod
repugnaret naturali voluntati ipsius, et etiam appetitui sensitivo.
|a6 Articulus 6
AG1
Ad sextum sic proceditur. Videtur quod in Christo fuerit contrarietas voluntatum. Contrarietas enim voluntatum
attenditur secundum contrarietatem obiectorum, sicut et contrarietas motuum attenditur secundum contrarietatem
terminorum, ut patet per Philosophum, in V physic..
Sed Christus secundum diversas voluntates contraria volebat, nam secundum voluntatem divinam volebat
mortem, quam refugiebat secundum voluntatem humanam.
Unde Athanasius dicit, in libro adversus Apollinarium, quando Christus dixit, pater si possibile est, transeat a me
calix iste, et tamen non mea, sed tua voluntas fiat, et iterum, spiritus promptus est, caro autem infirma, duas
voluntates hic ostendit, humanam, quae propter infirmitatem carnis refugiebat passionem; et divinam eius,
promptam ad passionem.
Ergo in Christo fuit contrarietas voluntatum.
AG2
Praeterea, Galat. V dicitur quod caro concupiscit adversus spiritum, et spiritus adversus carnem.
Est igitur contrarietas voluntatum quando spiritus concupiscit unum, et caro aliud. Sed hoc fuit in Christo, nam
per voluntatem caritatis, quam spiritus sanctus in eius mente faciebat, volebat passionem, secundum illud Isaiae
LIII, oblatus est quia ipse voluit; secundum autem carnem, passionem refugiebat.
Ergo erat in eo contrarietas voluntatum.
AG3
Praeterea, Luc. XXII dicitur quod, factus in agonia, prolixius orabat.
Sed agonia videtur importare quandam impugnationem animi in contraria tendentis. Ergo videtur quod in Christo
fuerit contrarietas voluntatis.
SC
Sed contra est quod in determinatione sextae synodi dicitur, praedicamus duas naturales voluntates, non
contrarias, iuxta quod impii asserunt haeretici; sed sequentem humanam eius voluntatem, et non resistentem vel
reluctantem, sed potius subiectam divinae eius atque omnipotenti voluntati.
CO
Respondeo dicendum quod contrarietas non potest esse nisi oppositio attendatur in eodem et secundum idem. Si
autem secundum diversa, et in diversis existat diversitas, non sufficit hoc ad rationem contrarietatis, sicut nec ad
rationem contradictionis, puta quod homo sit pulcher aut sanus secundum manum, et non secundum pedem. Ad
hoc igitur quod sit contrarietas voluntatum in aliquo, requiritur, primo quidem, quod secundum idem attendatur
diversitas voluntatum. Si enim unius voluntas sit de aliquo fiendo secundum quandam rationem universalem, et
alterius voluntas sit de eodem non fiendo secundum quandam rationem particularem, non est omnino contrarietas
voluntatum. Puta, si rex vult suspendi latronem in bonum reipublicae, et aliquis eius consanguineus velit eum
non suspendi propter amorem privatum, non erit contrarietas voluntatis, nisi forte se in tantum extendat voluntas
boni privati ut bonum publicum velit impedire ut conservetur bonum privatum; tunc enim secundum idem
attenderetur repugnantia voluntatum. Secundo autem requiritur ad contrarietatem voluntatis, quod sit circa
eandem voluntatem. Si enim homo vult unum secundum appetitum intellectus, et aliud secundum appetitum
sensitivum, non est hic aliqua contrarietas, nisi forte appetitus sensitivus in tantum praevaleat quod vel immutet
2159

