Ad primum ergo dicendum quod passiones secundum se non sunt peccata, sed secundum quod applicantur ad
aliquod malum, vituperantur; sicut et laudantur ex hoc quod applicantur ad aliquod bonum. Unde tristitia
secundum se non nominat nec aliquid laudabile nec vituperabile, sed tristitia de malo vero moderata nominat
aliquid laudabile; tristitia autem de bono, et iterum tristitia immoderata, nominat aliquid vituperabile.
Et secundum hoc acedia ponitur peccatum.
RA2
Ad secundum dicendum quod passiones appetitus sensitivi et in se possunt esse peccata venialia, et inclinant
animam ad peccatum mortale. Et quia appetitus sensitivus habet organum corporale, sequitur quod per aliquam
corporalem transmutationem homo fit habilior ad aliquod peccatum. Et ideo potest contingere quod secundum
aliquas transmutationes corporales certis temporibus provenientes aliqua peccata nos magis impugnent. Omnis
autem corporalis defectus de se ad tristitiam disponit. Et ideo ieiunantes, circa meridiem, quando iam incipiunt
sentire defectum cibi et urgeri ab aestibus solis, magis ab acedia impugnantur.
RA3
Ad tertium dicendum quod ad humilitatem pertinet ut homo, defectus proprios considerans, seipsum non
extollat. Sed hoc non pertinet ad humilitatem, sed potius ad ingratitudinem, quod bona quae quis a Deo possidet
contemnat. Et ex tali contemptu sequitur acedia, de his enim tristamur quae quasi mala vel vilia reputamus. Sic
igitur necesse est ut aliquis aliorum bona extollat quod tamen bona sibi divinitus provisa non contemnat, quia sic
ei tristia redderentur.
RA4
Ad quartum dicendum quod peccatum semper est fugiendum, sed impugnatio peccati quandoque est vincenda
fugiendo, quandoque resistendo. Fugiendo quidem, quando continua cogitatio auget peccati incentivum, sicut est
in luxuria, unde dicitur I ad Cor. VI, fugite fornicationem.
Resistendo autem, quando cogitatio perseverans tollit incentivum peccati, quod provenit ex aliqua levi
apprehensione. Et hoc contingit in acedia, quia quanto magis cogitamus de bonis spiritualibus, tanto magis nobis
placentia redduntur; ex quo cessat acedia.
|a2 Articulus 2
AG1
Ad secundum sic proceditur. Videtur quod acedia non sit speciale vitium. Illud enim quod convenit omni vitio
non constituit specialis vitii rationem. Sed quodlibet vitium facit hominem tristari de bono spirituali opposito,
nam luxuriosus tristatur de bono continentiae, et gulosus de bono abstinentiae.
Cum ergo acedia sit tristitia de bono spirituali, sicut dictum est, videtur quod acedia non sit speciale peccatum.
AG2
Praeterea, acedia, cum sit tristitia quaedam, gaudio opponitur.
Sed gaudium non ponitur una specialis virtus.
Ergo neque acedia debet poni speciale vitium.
AG3
Praeterea, spirituale bonum, cum sit quoddam commune obiectum quod virtus appetit et vitium refugit, non
constituit specialem rationem virtutis aut vitii nisi per aliquid additum contrahatur.
Sed nihil videtur quod contrahat ipsum ad acediam, si sit vitium speciale, nisi labor, ex hoc enim aliqui refugiunt
spiritualia bona quia sunt laboriosa; unde et acedia taedium quoddam est.
Refugere autem labores, et quaerere quietem corporalem, ad idem pertinere videtur, scilicet ad pigritiam. Ergo
acedia nihil aliud esset quam pigritia. Quod videtur esse falsum, nam pigritia sollicitudini opponitur, acediae
autem gaudium.
Non ergo acedia est speciale vitium.
SC
Sed contra est quod Gregorius, XXXI Moral., distinguit acediam ab aliis vitiis. Ergo est speciale peccatum.
CO
Respondeo dicendum quod, cum acedia sit tristitia de spirituali bono, si accipiatur spirituale bonum communiter,
non habebit acedia rationem specialis vitii, quia sicut dictum est, omne vitium refugit spirituale bonum virtutis
oppositae.
Similiter etiam non potest dici quod sit speciale vitium acedia inquantum refugit spirituale bonum prout est
laboriosum vel molestum corpori, aut delectationis eius impeditivum, quia hoc etiam non separaret acediam a
vitiis carnalibus, quibus aliquis quietem et delectationem corporis quaerit. Et ideo dicendum est quod in
spiritualibus bonis est quidam ordo, nam omnia spiritualia bona quae sunt in actibus singularum virtutum
ordinantur ad unum spirituale bonum quod est bonum divinum, circa quod est specialis virtus, quae est caritas.
Unde ad quamlibet virtutem pertinet gaudere de proprio spirituali bono, quod consistit in proprio actu, sed ad
caritatem pertinet specialiter illud gaudium spirituale quo quis gaudet de bono divino. Et similiter illa tristitia qua
quis tristatur de bono spirituali quod est in actibus singularum virtutum non pertinet ad aliquod vitium speciale,

1367

