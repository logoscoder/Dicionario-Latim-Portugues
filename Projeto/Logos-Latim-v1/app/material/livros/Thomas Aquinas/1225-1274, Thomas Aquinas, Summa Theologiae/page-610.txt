RA1
Ad primum ergo dicendum quod dionysius loquitur de cognitione eorum qui sunt in via, tendentes ad
beatitudinem.
RA2
Ad secundum dicendum quod, sicut supra dictum est, finis potest accipi dupliciter. Uno modo, quantum ad rem
ipsam quae desideratur, et hoc modo idem est finis superioris et inferioris naturae, immo omnium rerum, ut supra
dictum est.
Alio modo, quantum ad consecutionem huius rei, et sic diversus est finis superioris et inferioris naturae,
secundum diversam habitudinem ad rem talem. Sic igitur altior est beatitudo Dei suam essentiam intellectu
comprehendentis, quam hominis vel Angeli videntis, et non comprehendentis.
|q4 Quaestio 4
|a0 Prologus
Deinde, considerandum est de his quae exiguntur ad beatitudinem.
Et circa hoc quaeruntur octo. Primo, utrum delectatio requiratur ad beatitudinem. Secundo, quid sit principalius
in beatitudine, utrum delectatio vel visio. Tertio, utrum requiratur comprehensio.
Quarto, utrum requiratur rectitudo voluntatis. Quinto, utrum ad beatitudinem hominis requiratur corpus. Sexto,
utrum perfectio corporis. Septimo, utrum aliqua exteriora bona.
Octavo, utrum requiratur societas amicorum.
|a1 Articulus 1
AG1
Ad primum sic proceditur. Videtur quod delectatio non requiratur ad beatitudinem.
Dicit enim Augustinus, in I de Trin., quod visio est tota merces fidei.
Sed id quod est praemium vel merces virtutis, est beatitudo, ut patet per Philosophum in I ethic..
Ergo nihil aliud requiritur ad beatitudinem nisi sola visio.
AG2
Praeterea, beatitudo est per se sufficientissimum bonum, ut Philosophus dicit I ethic..
Quod autem eget aliquo alio, non est per se sufficiens. Cum igitur essentia beatitudinis in visione Dei consistat,
ut ostensum est; videtur quod ad beatitudinem non requiratur delectatio.
AG3
Praeterea, operationem felicitatis seu beatitudinis oportet esse non impeditam, ut dicitur in VII ethic..
Sed delectatio impedit actionem intellectus corrumpit enim aestimationem prudentiae, ut dicitur in VI ethic..
Ergo delectatio non requiritur ad beatitudinem.
SC
Sed contra est quod Augustinus dicit, X confess., quod beatitudo est gaudium de veritate.
CO
Respondeo dicendum quod quadrupliciter aliquid requiritur ad aliud. Uno modo, sicut praeambulum vel
praeparatorium ad ipsum, sicut disciplina requiritur ad scientiam. Alio modo, sicut perficiens aliquid, sicut anima
requiritur ad vitam corporis. Tertio modo, sicut coadiuvans extrinsecum, sicut amici requiruntur ad aliquid
agendum. Quarto modo, sicut aliquid concomitans, ut si dicamus quod calor requiritur ad ignem.
Et hoc modo delectatio requiritur ad beatitudinem.
Delectatio enim causatur ex hoc quod appetitus requiescit in bono adepto. Unde, cum beatitudo nihil aliud sit
quam adeptio summi boni, non potest esse beatitudo sine delectatione concomitante.
RA1
Ad primum ergo dicendum quod ex hoc ipso quod merces alicui redditur, voluntas merentis requiescit, quod est
delectari.
Unde in ipsa ratione mercedis redditae delectatio includitur.
RA2
Ad secundum dicendum quod ex ipsa visione Dei causatur delectatio. Unde ille qui Deum videt, delectatione
indigere non potest.
RA3
Ad tertium dicendum quod delectatio concomitans operationem intellectus, non impedit ipsam, sed magis eam
confortat, ut dicitur, in X ethic., ea enim quae delectabiliter facimus, attentius et perseverantius operamur.
Delectatio autem extranea impedit operationem, quandoque quidem ex intentionis distractione; quia, sicut
dictum est, ad ea in quibus delectamur, magis intenti sumus; et dum uni vehementer intendimus, necesse est
quod ab alio intentio retrahatur. Quandoque autem etiam ex contrarietate, sicut delectatio sensus contraria
rationi, impedit aestimationem prudentiae magis quam aestimationem speculativi intellectus.

610

