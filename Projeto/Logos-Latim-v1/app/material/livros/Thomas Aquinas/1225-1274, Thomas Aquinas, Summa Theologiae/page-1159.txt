Quia ut apostolus dicit, Rom. IV, ei qui operatur, merces non imputatur secundum gratiam, sed secundum
debitum.
Sed praeparatio hominis per liberum arbitrium non est nisi per aliquam operationem. Ergo tolleretur ratio gratiae.
AG2
Praeterea, ille qui in peccato progreditur, non se praeparat ad gratiam habendam. Sed aliquibus in peccato
progredientibus data est gratia, sicut patet de Paulo, qui gratiam consecutus est dum esset spirans minarum et
caedis in discipulos Domini, ut dicitur Act. IX. Ergo nulla praeparatio ad gratiam requiritur ex parte hominis.
AG3
Praeterea, agens infinitae virtutis non requirit dispositionem in materia, cum nec ipsam materiam requirat, sicut
in creatione apparet; cui collatio gratiae comparatur, quae dicitur nova creatura, ad Gal. Ult..
Sed solus Deus, qui est infinitae virtutis, gratiam causat, ut dictum est.
Ergo nulla praeparatio requiritur ex parte hominis ad gratiam consequendam.
SC
Sed contra est quod dicitur Amos IV, praeparare in occursum Dei tui, Israel.
Et I Reg. VII dicitur, praeparate corda vestra Domino.
CO
Respondeo dicendum quod, sicut supra dictum est, gratia dupliciter dicitur, quandoque quidem ipsum habituale
donum Dei; quandoque autem ipsum auxilium Dei moventis animam ad bonum. Primo igitur modo accipiendo
gratiam, praeexigitur ad gratiam aliqua gratiae praeparatio, quia nulla forma potest esse nisi in materia disposita.
Sed si loquamur de gratia secundum quod significat auxilium Dei moventis ad bonum, sic nulla praeparatio
requiritur ex parte hominis quasi praeveniens divinum auxilium, sed potius quaecumque praeparatio in homine
esse potest, est ex auxilio Dei moventis animam ad bonum. Et secundum hoc, ipse bonus motus liberi arbitrii
quo quis praeparatur ad donum gratiae suscipiendum, est actus liberi arbitrii moti a Deo, et quantum ad hoc,
dicitur homo se praeparare, secundum illud Prov. XVI, hominis est praeparare animum.
Et est principaliter a Deo movente liberum arbitrium, et secundum hoc, dicitur a Deo voluntas hominis
praeparari, et a Domino gressus hominis dirigi.
RA1
Ad primum ergo dicendum quod praeparatio hominis ad gratiam habendam, quaedam est simul cum ipsa
infusione gratiae.
Et talis operatio est quidem meritoria; sed non gratiae, quae iam habetur, sed gloriae, quae nondum habetur. Est
autem alia praeparatio gratiae imperfecta, quae aliquando praecedit donum gratiae gratum facientis, quae tamen
est a Deo movente.
Sed ista non sufficit ad meritum, nondum homine per gratiam iustificato, quia nullum meritum potest esse nisi ex
gratia, ut infra dicetur.
RA2
Ad secundum dicendum quod, cum homo ad gratiam se praeparare non possit nisi Deo eum praeveniente et
movente ad bonum, non refert utrum subito vel paulatim aliquis ad perfectam praeparationem perveniat, dicitur
enim Eccli. XI, quod facile est in oculis Dei subito honestare pauperem.
Contingit autem quandoque quod Deus movet hominem ad aliquod bonum, non tamen perfectum, et talis
praeparatio praecedit gratiam. Sed quandoque statim perfecte movet ipsum ad bonum, et subito homo gratiam
accipit; secundum illud Ioan. VI, omnis qui audivit a patre et didicit, venit ad me.
Et ita contigit Paulo, quia subito, cum esset in progressu peccati, perfecte motum est cor eius a Deo, audiendo et
addiscendo et veniendo; et ideo subito est gratiam consecutus.
RA3
Ad tertium dicendum quod agens infinitae virtutis non exigit materiam, vel dispositionem materiae, quasi
praesuppositam ex alterius causae actione. Sed tamen oportet quod, secundum conditionem rei causandae, in ipsa
re causet et materiam et dispositionem debitam ad formam. Et similiter ad hoc quod Deus gratiam infundat
animae, nulla praeparatio exigitur quam ipse non faciat.
|a3 Articulus 3
AG1
Ad tertium sic proceditur. Videtur quod ex necessitate detur gratia se praeparanti ad gratiam, vel facienti quod in
se est.
Quia super illud Rom. V, iustificati ex fide pacem habeamus etc., dicit Glossa, Deus recipit eum qui ad se
confugit, aliter esset in eo iniquitas.
Sed impossibile est in Deo iniquitatem esse.
Ergo impossibile est quod Deus non recipiat eum qui ad se confugit. Ex necessitate igitur gratiam assequitur.
AG2
Praeterea, Anselmus dicit, in libro de casu diaboli, quod ista est causa quare Deus non concedit diabolo gratiam,
quia ipse non voluit accipere, nec paratus fuit.
1159

