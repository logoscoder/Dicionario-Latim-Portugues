finem possidendo agrum. Unde nihil prohibet illud ad quod perducitur universum, esse quoddam bonum
extrinsecum.
RA2
Ad secundum dicendum quod Philosophus loquitur de finibus artium, quarum quaedam habent pro finibus
operationes ipsas, sicut citharistae finis est citharizare; quaedam vero habent pro fine quoddam operatum, sicut
aedificatoris finis non est aedificare, sed domus.
Contingit autem aliquid extrinsecum esse finem non solum sicut operatum, sed etiam sicut possessum seu
habitum, vel etiam sicut repraesentatum, sicut si dicamus quod Hercules est finis imaginis, quae fit ad eum
repraesentandum. Sic igitur potest dici quod bonum extrinsecum a toto universo est finis gubernationis rerum
sicut habitum et repraesentatum, quia ad hoc unaquaeque res tendit, ut participet ipsum, et assimiletur ei,
quantum potest.
RA3
Ad tertium dicendum quod finis quidem universi est aliquod bonum in ipso existens, scilicet ordo ipsius universi,
hoc autem bonum non est ultimus finis, sed ordinatur ad bonum extrinsecum ut ad ultimum finem; sicut etiam
ordo exercitus ordinatur ad ducem, ut dicitur in XII metaphys..
|a3 Articulus 3
AG1
Ad tertium sic proceditur. Videtur quod mundus non gubernetur ab uno. De causa enim per effectus iudicamus.
Sed in gubernatione rerum apparet quod res non uniformiter moventur et operantur, quaedam enim contingenter,
quaedam vero ex necessitate, et secundum alias diversitates. Ergo mundus non gubernatur ab uno.
AG2
Praeterea, ea quae gubernantur ab uno, a se invicem non dissentiunt nisi propter imperitiam aut impotentiam
gubernantis, quae a Deo sunt procul. Sed res creatae a se invicem dissentiunt, et contra se invicem pugnant; ut in
contrariis apparet.
Non ergo mundus gubernatur ab uno.
AG3
Praeterea, in natura semper invenitur quod melius est.
Sed melius est simul esse duos quam unum, ut dicitur Eccle. IV.
Ergo mundus non gubernatur ab uno, sed a pluribus.
SC
Sed contra est quod unum Deum et unum Dominum confitemur; secundum illud apostoli I ad Cor. VIII, nobis
est unus Deus, pater, et Dominus unus.
Quorum utrumque ad gubernationem pertinet, nam ad Dominum pertinet gubernatio subditorum; et Dei nomen
ex providentia sumitur, ut supra dictum est.
Ergo mundus gubernatur ab uno.
CO
Respondeo dicendum quod necesse est dicere quod mundus ab uno gubernetur. Cum enim finis gubernationis
mundi sit quod est essentialiter bonum, quod est optimum, necesse est quod mundi gubernatio sit optima.
Optima autem gubernatio est quae fit per unum. Cuius ratio est, quia gubernatio nihil aliud est quam directio
gubernatorum ad finem, qui est aliquod bonum.
Unitas autem pertinet ad rationem bonitatis; ut boetius probat, in III de consol., per hoc quod.
Sicut omnia desiderant bonum, ita desiderant unitatem, sine qua esse non possunt.
Nam unumquodque intantum est, inquantum unum est, unde videmus quod res repugnant suae divisioni quantum
possunt, et quod dissolutio uniuscuiusque rei provenit ex defectu illius rei.
Et ideo id ad quod tendit intentio multitudinem gubernantis, est unitas sive pax. Unitatis autem causa per se est
unum.
Manifestum est enim quod plures multa unire et concordare non possunt, nisi ipsi aliquo modo uniantur. Illud
autem quod est per se unum, potest convenientius et melius esse causa unitatis, quam multi uniti. Unde multitudo
melius gubernatur per unum quam per plures. Relinquitur ergo quod gubernatio mundi, quae est optima, sit ab
uno gubernante.
Et hoc est quod Philosophus dicit in XII metaphys., entia nolunt disponi male, nec bonum pluralitas
principatuum, unus ergo princeps.
RA1
Ad primum ergo dicendum quod motus est actus mobilis a movente.
Difformitas ergo motuum est ex diversitate mobilium, quam requirit perfectio universi, ut supra dictum est; non
ex diversitate gubernantium.
RA2
Ad secundum dicendum quod contraria, etsi dissentiant quantum ad fines proximos, conveniunt tamen quantum
ad finem ultimum, prout concluduntur sub uno ordine universi.
511

