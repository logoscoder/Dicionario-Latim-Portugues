filiis prophetarum legitur IV Reg. IV, quod simul habitabant cum eliseo, quasi solitariam vitam ducentes, ne
mundanis occupationibus impedirentur a dono prophetiae.
RA1
Ad primum ergo dicendum quod donum prophetiae aliquando datur homini et propter utilitatem aliorum, et
propter propriae mentis illustrationem. Et hi sunt in quorum animas sapientia divina per gratiam gratum
facientem se transferens, amicos Dei et prophetas eos constituit.
Quidam vero consequuntur donum prophetiae solum ad utilitatem aliorum. Qui sunt quasi instrumenta divinae
operationis.
Unde Hieronymus dicit, super Matth., prophetare, vel virtutes facere et Daemonia eiicere, interdum non est eius
meriti qui operatur, sed vel invocatio nominis Christi hoc agit; vel ob condemnationem eorum qui invocant, vel
utilitatem eorum qui vident et audiunt, conceditur.
RA2
Ad secundum dicendum quod Gregorius, exponens illud, dicit dum audita superna caelestia amamus, amata iam
novimus, quia amor ipse notitia est. Omnia ergo eis nota fecerat, quia, a terrenis desideriis immutati, amoris
summi facibus ardebant.
Et hoc modo non revelantur semper secreta divina prophetis.
RA3
Ad tertium dicendum quod non omnes mali sunt lupi rapaces, sed solum illi qui intendunt aliis nocere, dicit enim
chrysostomus, super Matth., quod catholici doctores, etsi fuerint peccatores, servi quidem carnis dicuntur, non
tamen lupi rapaces, quia non habent propositum perdere christianos.
Et quia prophetia ordinatur ad utilitatem aliorum, manifestum est tales esse falsos prophetas, quia ad hoc non
mittuntur a Deo.
RA4
Ad quartum dicendum quod dona divina non semper dantur optimis simpliciter, sed quandoque illis qui sunt
optimi quantum ad talis doni perceptionem. Et sic Deus donum prophetiae illis dat quibus optimum iudicat dare.
|a5 Articulus 5
AG1
Ad quintum sic proceditur. Videtur quod nulla prophetia sit a Daemonibus.
Prophetia enim est divina revelatio, ut cassiodorus dicit.
Sed illud quod fit a Daemone, non est divinum. Ergo nulla prophetia potest esse a Daemone.
AG2
Praeterea, ad propheticam cognitionem requiritur aliqua illuminatio, ut supra dictum est.
Sed Daemones non illuminant intellectum humanum, ut supra dictum est in primo.
Ergo nulla prophetia potest esse a Daemonibus.
AG3
Praeterea, non est efficax signum quod etiam ad contraria se habet. Sed prophetia est signum confirmationis
fidei, unde super illud Rom. XII, sive prophetiam secundum rationem fidei, dicit Glossa, nota quod in
numeratione gratiarum a prophetia incipit, quae est prima probatio quod fides nostra sit rationabilis, quia
credentes, accepto spiritu, prophetabant.
Non ergo prophetia a Daemonibus dari potest.
SC
Sed contra est quod dicitur III Reg. XVIII, congrega ad me universum Israel in monte carmeli, et prophetas baal
trecentos quinquaginta, prophetasque lucorum quadringentos, qui comedunt de mensa iezabel.
Sed tales erant Daemonum cultores.
Ergo videtur quod etiam a Daemonibus sit aliqua prophetia.
CO
Respondeo dicendum quod, sicut supra dictum est, prophetia importat cognitionem quandam procul existentem a
cognitione humana. Manifestum est autem quod intellectus superioris ordinis aliqua cognoscere potest quae sunt
remota a cognitione intellectus inferioris. Supra intellectum autem humanum est non solum intellectus divinus,
sed etiam intellectus Angelorum bonorum et malorum, secundum naturae ordinem. Et ideo quaedam cognoscunt
Daemones, etiam sua naturali cognitione, quae sunt remota ab hominum cognitione, quae possunt hominibus
revelare. Simpliciter autem et maxime remota sunt quae solus Deus cognoscit. Et ideo prophetia proprie et
simpliciter dicta fit solum per revelationem divinam. Sed et ipsa revelatio facta per Daemones, potest secundum
quid dici prophetia. Unde illi quibus aliquid per Daemones revelatur, non dicuntur in Scripturis prophetae
simpliciter, sed cum aliqua additione, puta, prophetae falsi, vel, prophetae idolorum.
Unde Augustinus, XII super Gen. Ad litt., cum malus spiritus arripit hominem in haec, scilicet visa aut
daemoniacos facit, aut arreptitios, aut falsos prophetas.
RA1
Ad primum ergo dicendum quod cassiodorus ibi definit prophetiam proprie et simpliciter dictam.
1935

