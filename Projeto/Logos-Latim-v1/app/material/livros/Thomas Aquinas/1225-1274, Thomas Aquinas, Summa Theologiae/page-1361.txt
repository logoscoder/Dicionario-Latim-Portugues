SC
Sed contra est quod Dominus dicit, Matth. XVIII.
CO
Respondeo dicendum quod de uno extremo ad aliud extremum convenienter transitur per medium. In correctione
autem fraterna Dominus voluit quod principium esset occultum, dum frater corriperet fratrem inter se et ipsum
solum; finem autem voluit esse publicum, ut scilicet ecclesiae denuntiaretur. Et ideo convenienter in medio
ponitur testium inductio, ut primo paucis indicetur peccatum fratris, qui possint prodesse et non obesse, ut saltem
sic sine multitudinis infamia emendetur.
RA1
Ad primum ergo dicendum quod quidam sic intellexerunt ordinem fraternae correctionis esse servandum ut
primo frater sit in secreto corripiendus, et si audierit, bene quidem. Si autem non audierit, si peccatum sit omnino
occultum, dicebant non esse ulterius procedendum. Si autem incipit iam ad plurium notitiam devenire aliquibus
indiciis, debet ulterius procedi, secundum quod Dominus mandat.
Sed hoc est contra id quod Augustinus dicit, in regula, quod peccatum fratris non debet occultari, ne putrescat in
corde.
Et ideo aliter dicendum est quod post admonitionem secretam semel vel pluries factam, quandiu spes probabiliter
habetur de correctione, per secretam admonitionem procedendum est.
Ex quo autem iam probabiliter cognoscere possumus quod secreta admonitio non valet, procedendum est
ulterius, quantumcumque sit peccatum occultum, ad testium inductionem. Nisi forte probabiliter aestimaretur
quod hoc ad emendationem fratris non proficeret, sed exinde deterior redderetur, quia propter hoc est totaliter a
correctione cessandum, ut supra dictum est.
RA2
Ad secundum dicendum quod homo non indiget testibus ad emendationem sui peccati, quod tamen potest esse
necessarium ad emendationem peccati fratris. Unde non est similis ratio.
RA3
Ad tertium dicendum quod testes possunt induci propter tria.
Uno modo, ad ostendendum quod hoc sit peccatum de quo aliquis arguitur; ut Hieronymus dicit.
Secundo, ad convincendum de actu, si actus iteretur; ut Augustinus dicit, in regula. Tertio, ad testificandum quod
frater admonens fecit quod in se fuit; ut chrysostomus dicit.
RA4
Ad quartum dicendum quod Augustinus intelligit quod prius dicatur praelato quam testibus secundum quod
praelatus est quaedam singularis persona quae magis potest prodesse quam alii, non autem quod dicatur ei
tanquam ecclesiae, idest sicut in loco iudicis residenti.
|q34 Quaestio 34
|a0 Prologus
Deinde considerandum est de vitiis oppositis caritati.
Et primo, de odio, quod opponitur ipsi dilectioni; secundo, de acedia et invidia, quae opponuntur gaudio caritatis;
tertio, de discordia et schismate, quae opponuntur paci; quarto, de offensione et scandalo, quae opponuntur
beneficentiae et correctioni fraternae. Circa primum quaeruntur sex, primo, utrum Deus possit odio haberi.
Secundo, utrum odium Dei sit maximum peccatorum.
Tertio, utrum odium proximi semper sit peccatum.
Quarto, utrum sit maximum inter peccata quae sunt in proximum.
Quinto, utrum sit vitium capitale.
Sexto, ex quo capitali vitio oriatur.
|a1 Articulus 1
AG1
Ad primum sic proceditur.
Videtur quod Deum nullus odio habere possit.
Dicit enim dionysius, IV cap. De div. Nom., quod omnibus amabile et diligibile est ipsum bonum et pulchrum.
Sed Deus est ipsa bonitas et pulchritudo.
Ergo a nullo odio habetur.
AG2
Praeterea, in apocryphis esdrae dicitur quod omnia invocant veritatem, et benignantur in operibus eius.
Sed Deus est ipsa veritas, ut dicitur Ioan. XIV.
Ergo omnes diligunt Deum, et nullus eum odio habere potest.
AG3
Praeterea, odium est aversio quaedam.
1361

