Sed contra est quod dicit Damascenus, in III libro, etsi Christus mortuus est ut homo, et sancta eius anima ab
incontaminato divisa est corpore; sed divinitas inseparabilis ab utrisque permansit, ab anima dico et corpore.
CO
Respondeo dicendum quod anima unita est verbo Dei immediatius et per prius quam corpus, cum corpus unitum
sit verbo Dei mediante anima, ut supra dictum est.
Cum igitur verbum Dei non sit separatum in morte a corpore, multo minus separatum est ab anima. Unde, sicut
de filio Dei praedicatur id quod convenit corpori ab anima separato, scilicet esse sepultum; ita de eo in symbolo
dicitur quod descendit ad inferos, quia anima eius, a corpore separata, descendit ad inferos.
RA1
Ad primum ergo dicendum quod Augustinus, exponens illud verbum ioannis, inquirit, cum Christus sit verbum
et anima et caro, utrum ex eo quod est verbum, ponat animam; an ex eo quod est anima; an iterum ex eo quod est
caro.
Et dicit quod, si dixerimus quod verbum Dei animam posuit, sequeretur quod aliquando anima illa separata est a
verbo. Quod est falsum.
Mors enim corpus ab anima separavit, a verbo autem animam separatam non dico. Si vero dixerimus quod anima
ipsa se ponat, sequitur quod ipsa a se separatur. Quod est absurdissimum.
Relinquitur ergo quod ipsa caro animam suam ponit et iterum eam sumit, non potestate sua, sed potestate verbi
inhabitantis carnem, quia, sicut supra dictum est, per mortem non est separata divinitas verbi a carne.
RA2
Ad secundum dicendum quod in verbis illis Athanasius non intellexit quod totus homo denuo sit assumptus,
idest, omnes partes eius, quasi verbum Dei partes humanae naturae deposuerit per mortem. Sed quod iterato
totalitas naturae assumptae sit in resurrectione redintegrata per iteratam unionem animae et corporis.
RA3
Ad tertium dicendum quod verbum Dei, propter unionem humanae naturae, non dicitur humana natura, sed
dicitur homo, quod est habens humanam naturam. Anima autem et corpus sunt partes essentiales humanae
naturae. Unde propter unionem verbi ad utrumque eorum non sequitur quod verbum Dei sit anima vel corpus,
sed quod est habens animam vel corpus.
RA4
Ad quartum dicendum quod, sicut Damascenus dicit, in III libro, quod in morte Christi est separata anima a
carne, non est una hypostasis in duas hypostases divisa. Et corpus enim et anima secundum idem ex principio in
verbi hypostasi habuerunt existentiam, et in morte, invicem divisa, singula eorum manserunt unam hypostasim
verbi habens. Quare una verbi hypostasis verbi et animae et corporis exstitit hypostasis. Nunquam enim neque
anima neque corpus propriam habuerunt hypostasim, praeter verbi hypostasim. Una enim semper verbi
hypostasis, et nunquam duae.
|a4 Articulus 4
AG1
Ad quartum sic proceditur. Videtur quod Christus in triduo mortis fuerit homo.
Dicit enim Augustinus, in I de Trin., talis erat illa susceptio, quae Deum hominem faceret et hominem Deum.
Sed illa susceptio non cessavit per mortem. Ergo videtur quod per mortem non desiit esse homo.
AG2
Praeterea, Philosophus dicit, in IX ethic., quod unusquisque homo est suus intellectus.
Unde et, post mortem animam Petri alloquentes, dicimus, sancte Petre, ora pro nobis.
Sed post mortem filius Dei non fuit separatus ab anima intellectuali. Ergo in illo triduo filius Dei fuit homo.
AG3
Praeterea, omnis sacerdos est homo. Sed in illo triduo mortis Christus fuit sacerdos, aliter enim non verum esset
quod dicitur in Psalmo, tu es sacerdos in aeternum.
Ergo Christus in illo triduo fuit homo.
SC
Sed contra, remoto superiori, removetur inferius. Sed vivum, sive animatum, est superius ad animal et ad
hominem, nam animal est substantia animata sensibilis. Sed in illo triduo mortis corpus Christi non fuit vivum
neque animatum. Ergo non fuit homo.
CO
Respondeo dicendum quod Christum vere fuisse mortuum est articulus fidei. Unde asserere omne id per quod
tollitur veritas mortis Christi, est error contra fidem.
Propter quod in epistola synodali Cyrilli dicitur, si quis non confitetur Dei verbum passum carne, et crucifixum
carne, et quod mortem gustavit carne, anathema sit.
Pertinet autem ad veritatem mortis hominis vel animalis quod per mortem desinat esse homo vel animal, mors
enim hominis vel animalis provenit ex separatione animae, quae complet rationem animalis vel hominis. Et ideo
dicere Christum in triduo mortis hominem fuisse, simpliciter et absolute loquendo, erroneum est.
2323

