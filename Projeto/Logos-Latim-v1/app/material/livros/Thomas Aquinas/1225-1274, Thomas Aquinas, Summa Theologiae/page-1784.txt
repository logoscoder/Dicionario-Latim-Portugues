expensarum ad opus, intendens minus expendere quam dignitas operis requirat, opponitur vitium quo aliquis
dictam proportionem excedit, ut scilicet plus expendat quam sit operi proportionatum.
Et hoc vitium Graece quidem dicitur banausia, a furno dicta, quia videlicet ad modum ignis qui est in furno,
omnia consumit, vel dicitur apirocalia, idest sine bono igne, quia ad modum ignis consumit non propter bonum.
Unde Latine hoc vitium nominari potest consumptio.
RA1
Ad primum ergo dicendum quod magnificentia dicitur esse eo quod facit magnum opus, non autem ex eo quod
in sumptu excedat proportionem operis. Hoc enim pertinet ad vitium quod opponitur parvificentiae.
RA2
Ad secundum dicendum quod idem vitium contrariatur virtuti quae est in medio, et contrario vitio. Sic igitur
vitium consumptionis opponitur parvificentiae in eo quod excedit in sumptu operis dignitatem, expendens multa
ubi pauca oporteret expendere.
Opponitur autem magnificentiae ex parte operis magni, quod praecipue intendit magnificus, inquantum scilicet,
ubi oportet multa expendere, nihil aut parum expendit.
RA3
Ad tertium dicendum quod consumptor ex ipsa specie actus opponitur parvifico, inquantum transcendit regulam
rationis, a qua parvificus deficit. Nihil tamen prohibet quin hoc ad finem alterius vitii ordinetur, puta inanis
gloria, vel cuiuscumque alterius.
|q136 Quaestio 136
|a0 Prologus
Deinde considerandum est de patientia. Et circa hoc quaeruntur quinque. Primo, utrum patientia sit virtus.
Secundo, utrum sit maxima virtutum. Tertio, utrum possit haberi sine gratia. Quarto, utrum sit pars fortitudinis.
Quinto, utrum sit idem cum longanimitate.
|a1 Articulus 1
AG1
Ad primum sic proceditur. Videtur quod patientia non sit virtus.
Virtutes enim perfectissime sunt in patria, ut dicit Augustinus, XIV de Trin..
Sed ibi non est patientia, quia nulla sunt ibi mala toleranda, secundum illud Isaiae XLIX et apocalyps. XXI, non
esurient neque sitient, et non percutiet eos aestus neque sol.
Ergo patientia non est virtus.
AG2
Praeterea, nulla virtus in malis potest inveniri, quia virtus est quae bonum facit habentem. Sed patientia
quandoque in malis hominibus invenitur, sicut patet in avaris, qui multa mala patienter tolerant ut pecunias
congregent, secundum illud Eccle. V cunctis diebus vitae suae comedit in tenebris, et in curis multis, et in
aerumna atque tristitia.
Ergo patientia non est virtus.
AG3
Praeterea, fructus a virtutibus differunt, ut supra habitum est.
Sed patientia ponitur inter fructus, ut patet Galat. V.
Ergo patientia non est virtus.
SC
Sed contra est quod Augustinus dicit, in libro de patientia, virtus animi quae patientia dicitur, tam magnum Dei
donum est ut etiam ipsius qui nobis eam largitur patientia praedicetur.
CO
Respondeo dicendum quod, sicut dictum est supra, virtutes morales ordinantur ad bonum inquantum conservant
bonum rationis contra impetus passionum. Inter alias autem passiones, tristitia efficax est ad impediendum
bonum rationis, secundum illud II ad Cor. VII, saeculi tristitia mortem operatur; et Eccli. XXX, multos occidit
tristitia, et non est utilitas in illa.
Unde necesse est habere aliquam virtutem per quam bonum rationis conservetur contra tristitiam, ne scilicet ratio
tristitiae succumbat. Hoc autem facit patientia.
Unde Augustinus dicit, in libro de patientia, quod patientia hominis est qua mala aequo animo toleramus, idest
sine perturbatione tristitiae, ne animo iniquo bona deseramus per quae ad meliora perveniamus.
Unde manifestum est patientiam esse virtutem.
RA1
Ad primum ergo dicendum quod virtutes morales non remanent secundum eundem actum in patria quem habent
in via, scilicet per comparationem ad bona praesentis vitae, quae non remanebunt in patria, sed per
comparationem ad finem, qui erit in patria.
1784

