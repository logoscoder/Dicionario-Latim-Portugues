Munditia autem maxime videtur pertinere ad temperantiam, quae turpitudines corporales excludit. Cum igitur
religio ad iustitiam pertineat, videtur quod sanctitas non sit idem religioni.
AG3
Praeterea, ea quae dividuntur ex opposito non sunt idem. Sed in quadam enumeratione partium iustitiae sanctitas
condividitur religioni, ut supra habitum est.
Ergo sanctitas non est idem quod religio.
SC
Sed contra est quod dicitur Luc. I, serviamus illi in sanctitate et iustitia.
Sed servire Deo pertinet ad religionem, ut supra habitum est.
Ergo religio est idem sanctitati.
CO
Respondeo dicendum quod nomen sanctitatis duo videtur importare. Uno quidem modo, munditiam, et huic
significationi competit nomen Graecum, dicitur enim agios quasi sine terra.
Alio modo importat firmitatem, unde apud antiquos sancta dicebantur quae legibus erant munita ut violari non
deberent; unde et dicitur esse aliquid sancitum quia est lege firmatum.
Potest etiam secundum Latinos hoc nomen sanctus ad munditiam pertinere, ut intelligatur sanctus quasi sanguine
tinctus, eo quod antiquitus illi qui purificari volebant sanguine hostiae tingebantur, ut Isidorus dicit, in libro
etymol..
Et utraque significatio competit, ut sanctitas attribuatur his quae divino cultui applicantur, ita quod non solum
homines, sed etiam templum et vasa et alia huiusmodi sanctificari dicantur ex hoc quod cultui divino applicantur.
Munditia enim necessaria est ad hoc quod mens Deo applicetur. Quia mens humana inquinatur ex hoc quod
inferioribus rebus immergitur, sicut quaelibet res ex immixtione peioris sordescit, ut argentum ex immixtione
plumbi. Oportet autem quod mens ab inferioribus rebus abstrahatur, ad hoc quod supremae rei possit coniungi.
Et ideo mens sine munditia Deo applicari non potest.
Unde ad Heb. Ult. Dicitur, pacem sequimini cum omnibus, et sanctimoniam, sine qua nemo videbit Deum.
Firmitas etiam exigitur ad hoc quod mens Deo applicetur.
Applicatur enim ei sicut ultimo fini et primo principio, huiusmodi autem oportet maxime immobilia esse.
Unde dicebat apostolus, Rom. VIII, certus sum quod neque mors neque vita separabit me a caritate Dei.
Sic igitur sanctitas dicitur per quam mens hominis seipsam et suos actus applicat Deo. Unde non differt a
religione secundum essentiam, sed solum ratione. Nam religio dicitur secundum quod exhibet Deo debitum
famulatum in his quae pertinent specialiter ad cultum divinum, sicut in sacrificiis, oblationibus et aliis
huiusmodi, sanctitas autem dicitur secundum quod homo non solum haec, sed aliarum virtutum opera refert in
Deum, vel secundum quod homo se disponit per bona opera ad cultum divinum.
RA1
Ad primum ergo dicendum quod sanctitas est quaedam specialis virtus secundum essentiam, et secundum hoc est
quodammodo eadem religioni. Habet autem quandam generalitatem, secundum quod omnes virtutum actus per
imperium ordinat in bonum divinum, sicut et iustitia legalis dicitur generalis virtus, inquantum ordinat omnium
virtutum actus in bonum commune.
RA2
Ad secundum dicendum quod temperantia munditiam quidem operatur, non tamen ita quod habeat rationem
sanctitatis nisi referatur in Deum. Unde de ipsa virginitate dicit Augustinus, in libro de virginitate, quod non quia
virginitas est, sed quia Deo dicata est, honoratur.
RA3
Ad tertium dicendum quod sanctitas distincta est a religione propter differentiam praedictam, non quia differat
re, sed ratione tantum, ut dictum est.
|q82 Quaestio 82
|a0 Prologus
Deinde considerandum est de actibus religionis. Et primo, de actibus interioribus, qui, secundum praedicta, sunt
principaliores; secundo, de actibus exterioribus, qui sunt secundarii. Interiores autem actus religionis videntur
esse devotio et oratio. Primo ergo de devotione agendum est; secundo, de oratione.
Circa primum quaeruntur quatuor. Primo, utrum devotio sit specialis actus. Secundo, utrum sit actus religionis.
Tertio, de causa devotionis. Quarto, de eius effectu.
|a1 Articulus 1
AG1
Ad primum sic proceditur. Videtur quod devotio non sit specialis actus. Illud enim quod pertinet ad modum
aliorum actuum non videtur esse specialis actus. Sed devotio videtur pertinere ad modum aliorum actuum, dicitur
enim II Paral. XXIX, obtulit universa multitudo hostias et laudes et holocausta mente devota.
1561

