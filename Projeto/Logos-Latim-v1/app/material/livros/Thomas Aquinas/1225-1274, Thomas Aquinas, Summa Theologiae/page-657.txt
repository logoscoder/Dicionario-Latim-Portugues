Praeterea, si aliqua duo sunt penitus aequalia, non magis movetur homo ad unum quam ad aliud, sicut famelicus,
si habet cibum aequaliter appetibilem in diversis partibus, et secundum aequalem distantiam, non magis movetur
ad unum quam ad alterum, ut Plato dixit, assignans rationem quietis terrae in medio, sicut dicitur in II de caelo.
Sed multo minus potest eligi quod accipitur ut minus, quam quod accipitur ut aequale. Ergo si proponantur duo
vel plura, inter quae unum maius appareat, impossibile est aliquod aliorum eligere. Ergo ex necessitate eligitur
illud quod eminentius apparet.
Sed omnis electio est de omni eo quod videtur aliquo modo melius. Ergo omnis electio est ex necessitate.
SC
Sed contra est quod electio est actus potentiae rationalis; quae se habet ad opposita, secundum Philosophum.
CO
Respondeo dicendum quod homo non ex necessitate eligit. Et hoc ideo, quia quod possibile est non esse, non
necesse est esse. Quod autem possibile sit non eligere vel eligere, huius ratio ex duplici hominis potestate accipi
potest. Potest enim homo velle et non velle, agere et non agere, potest etiam velle hoc aut illud, et agere hoc aut
illud. Cuius ratio ex ipsa virtute rationis accipitur. Quidquid enim ratio potest apprehendere ut bonum, in hoc
voluntas tendere potest. Potest autem ratio apprehendere ut bonum non solum hoc quod est velle aut agere; sed
hoc etiam quod est non velle et non agere. Et rursum in omnibus particularibus bonis potest considerare rationem
boni alicuius, et defectum alicuius boni, quod habet rationem mali, et secundum hoc, potest unumquodque
huiusmodi bonorum apprehendere ut eligibile, vel fugibile. Solum autem perfectum bonum, quod est beatitudo,
non potest ratio apprehendere sub ratione mali, aut alicuius defectus. Et ideo ex necessitate beatitudinem homo
vult, nec potest velle non esse beatus, aut miser. Electio autem, cum non sit de fine, sed de his quae sunt ad
finem, ut iam dictum est; non est perfecti boni, quod est beatitudo, sed aliorum particularium bonorum.
Et ideo homo non ex necessitate, sed libere eligit.
RA1
Ad primum ergo dicendum quod non semper ex principiis ex necessitate procedit conclusio, sed tunc solum
quando principia non possunt esse vera si conclusio non sit vera.
Et similiter non oportet quod semper ex fine insit homini necessitas ad eligendum ea quae sunt ad finem, quia
non omne quod est ad finem, tale est ut sine eo finis haberi non possit; aut, si tale sit, non semper sub tali ratione
consideratur.
RA2
Ad secundum dicendum quod sententia sive iudicium rationis de rebus agendis est circa contingentia, quae a
nobis fieri possunt, in quibus conclusiones non ex necessitate sequuntur ex principiis necessariis absoluta
necessitate, sed necessariis solum ex conditione, ut, si currit, movetur.
RA3
Ad tertium dicendum quod nihil prohibet, si aliqua duo aequalia proponantur secundum unam considerationem,
quin circa alterum consideretur aliqua conditio per quam emineat, et magis flectatur voluntas in ipsum quam in
aliud.
|q14 Quaestio 14
|a0 Prologus
Deinde considerandum est de consilio. Et circa hoc quaeruntur sex.
Primo, utrum consilium sit inquisitio. Secundo, utrum consilium sit de fine, vel solum de his quae sunt ad finem.
Tertio, utrum consilium sit solum de his quae a nobis aguntur. Quarto, utrum consilium sit de omnibus quae a
nobis aguntur. Quinto, utrum consilium procedat ordine resolutorio.
Sexto, utrum consilium procedat in infinitum.
|a1 Articulus 1
AG1
Ad primum sic proceditur. Videtur quod consilium non sit inquisitio.
Dicit enim Damascenus quod consilium est appetitus.
Sed ad appetitum non pertinet inquirere.
Ergo consilium non est inquisitio.
AG2
Praeterea, inquirere intellectus discurrentis est; et sic Deo non convenit, cuius cognitio non est discursiva, ut in
primo habitum est.
Sed consilium Deo attribuitur, dicitur enim ad Ephes. I, quod operatur omnia secundum consilium voluntatis
suae.
Ergo consilium non est inquisitio.
AG3
Praeterea, inquisitio est de rebus dubiis.
657

