|a3 Articulus 3
AG1
Ad tertium sic proceditur. Videtur quod nullum nomen dicatur de Deo proprie. Omnia enim nomina quae de Deo
dicimus, sunt a creaturis accepta, ut dictum est.
Sed nomina creaturarum metaphorice dicuntur de Deo, sicut cum dicitur Deus est lapis, vel leo, vel aliquid
huiusmodi. Ergo omnia nomina dicta de Deo, dicuntur metaphorice.
AG2
Praeterea, nullum nomen proprie dicitur de aliquo, a quo verius removetur quam de eo praedicetur. Sed omnia
huiusmodi nomina, bonus sapiens, et similia, verius removentur a Deo quam de eo praedicentur, ut patet per
dionysium, II cap. Cael. Hier..
Ergo nullum istorum nominum proprie dicitur de Deo.
AG3
Praeterea, nomina corporum non dicuntur de Deo nisi metaphorice, cum sit incorporeus. Sed omnia huiusmodi
nomina implicant quasdam corporales conditiones, significant enim cum tempore, et cum compositione, et cum
aliis huiusmodi, quae sunt conditiones corporum. Ergo omnia huiusmodi nomina dicuntur de Deo metaphorice.
SC
Sed contra est quod dicit Ambrosius, in Lib. II de fide, sunt quaedam nomina, quae evidenter proprietatem
divinitatis ostendunt; et quaedam quae perspicuam divinae maiestatis exprimunt veritatem; alia vero sunt, quae
translative per similitudinem de Deo dicuntur.
Non igitur omnia nomina dicuntur de Deo metaphorice, sed aliqua dicuntur proprie.
CO
Respondeo dicendum quod, sicut dictum est, Deum cognoscimus ex perfectionibus procedentibus in creaturas ab
ipso; quae quidem perfectiones in Deo sunt secundum eminentiorem modum quam in creaturis. Intellectus autem
noster eo modo apprehendit eas, secundum quod sunt in creaturis, et secundum quod apprehendit, ita significat
per nomina. In nominibus igitur quae Deo attribuimus, est duo considerare, scilicet, perfectiones ipsas
significatas, ut bonitatem, vitam, et huiusmodi; et modum significandi. Quantum igitur ad id quod significant
huiusmodi nomina, proprie competunt Deo, et magis proprie quam ipsis creaturis, et per prius dicuntur de eo.
Quantum vero ad modum significandi, non proprie dicuntur de Deo, habent enim modum significandi qui
creaturis competit.
RA1
Ad primum ergo dicendum quod quaedam nomina significant huiusmodi perfectiones a Deo procedentes in res
creatas, hoc modo quod ipse modus imperfectus quo a creatura participatur divina perfectio, in ipso nominis
significato includitur, sicut lapis significat aliquid materialiter ens, et huiusmodi nomina non possunt attribui
Deo nisi metaphorice. Quaedam vero nomina significant ipsas perfectiones absolute, absque hoc quod aliquis
modus participandi claudatur in eorum significatione, ut ens, bonum vivens, et huiusmodi, et talia proprie
dicuntur de Deo.
RA2
Ad secundum dicendum quod ideo huiusmodi nomina dicit dionysius negari a Deo, quia id quod significatur per
nomen, non convenit eo modo ei, quo nomen significat, sed excellentiori modo.
Unde ibidem dicit dionysius quod Deus est super omnem substantiam et vitam.
RA3
Ad tertium dicendum quod ista nomina quae proprie dicuntur de Deo important conditiones corporales, non in
ipso significato nominis, sed quantum ad modum significandi. Ea vero quae metaphorice de Deo dicuntur,
important conditionem corporalem in ipso suo significato.
|a4 Articulus 4
AG1
Ad quartum sic proceditur. Videtur quod ista nomina dicta de Deo, sint nomina synonyma. Synonyma enim
nomina dicuntur, quae omnino idem significant. Sed ista nomina dicta de Deo, omnino idem significant in Deo,
quia bonitas Dei est eius essentia, et similiter sapientia. Ergo ista nomina sunt omnino synonyma.
AG2
Si dicatur quod ista nomina significant idem secundum rem, sed secundum rationes diversas, contra, ratio cui
non respondet aliquid in re, est vana; si ergo istae rationes sunt multae, et res est una, videtur quod rationes istae
sint vanae.
AG3
Praeterea, magis est unum quod est unum re et ratione, quam quod est unum re et multiplex ratione. Sed Deus est
maxime unus. Ergo videtur quod non sit unus re et multiplex ratione. Et sic nomina dicta de Deo non significant
rationes diversas, et ita sunt synonyma.
SC
64

