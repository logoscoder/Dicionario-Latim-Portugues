Alia ratio sumitur ex astutia diaboli, unde Ambrosius dicit, super Lucam, quod diabolus instare formidat, quia
frequentius refugit triumphari.
Quod tamen aliquando diabolus redeat ad eum quem dimisit, patet per illud quod dicitur Matth. XII, revertar in
domum meam, unde exivi.
RA
Et per hoc patet solutio ad obiecta.
|q115 Quaestio 115
|a0 Prologus
Consequenter considerandum est de actione corporalis creaturae; et fato, quod aliquibus corporibus attribuitur.
Circa actiones corporales quaeruntur sex. Primo, utrum aliquod corpus sit activum. Secundo, utrum in corporibus
sint aliquae seminales rationes. Tertio, utrum corpora caelestia sint causa eorum quae hic per inferiora corpora
fiunt. Quarto, utrum sint causa humanorum actuum. Quinto, utrum eorum actionibus Daemones subdantur.
Sexto, utrum caelestia corpora imponant necessitatem his quae eorum actionibus subduntur.
|a1 Articulus 1
AG1
Ad primum sic proceditur. Videtur quod nullum corpus sit activum.
Dicit enim Augustinus quod in rebus invenitur aliquid actum et non agens, sicut sunt corpora; aliquid agens et
non actum, sicut Deus; aliquid agens et actum, sicut substantiae spirituales.
AG2
Praeterea, omne agens, excepto primo agente, in suo opere indiget subiecto quod sit susceptibile suae actionis.
Sed infra substantiam corporalem non est substantia quae sit susceptibilis suae actionis, quia haec substantia
tenet infimum gradum in entibus. Ergo substantia corporalis non est activa.
AG3
Praeterea, omnis substantia corporalis concluditur quantitate.
Sed quantitas impedit substantiam a motu et actione, quia comprehendit eam, et mergitur in ea, sicut impeditur
aer nubilosus a perceptione luminis. Et huius signum est, quod quanto magis accreverit quantitas corporis, tanto
est ponderosius et gravius ad hoc quod moveatur.
Ergo nulla substantia corporalis est activa.
AG4
Praeterea, omne agens habet virtutem agendi ex propinquitate ad primum activum. Sed a primo activo, quod est
simplicissimum, remotissima sunt corpora, quae sunt maxime composita.
Ergo nullum corpus est agens.
AG5
Praeterea, si aliquod corpus est agens, aut agit ad formam substantialem; aut ad formam accidentalem. Sed non
ad formam substantialem, quia non invenitur in corporibus principium actionis nisi aliqua qualitas activa, quae
est accidens; accidens autem non potest esse causa formae substantialis, cum causa sit potior quam effectus.
Similiter etiam neque ad formam accidentalem, quia accidens non se extendit ultra suum subiectum, ut
Augustinus dicit IX de Trin..
Ergo nullum corpus est activum.
SC
Sed contra est quod dionysius, XV cap. Cael. Hier., inter ceteras proprietates corporei ignis, dicit quod ad
susceptas materias manifestat sui ipsius magnitudinem activus et potens.
CO
Respondeo dicendum quod sensibiliter apparet aliqua corpora esse activa. Sed circa corporum actiones tripliciter
aliqui erraverunt.
Fuerunt enim aliqui qui totaliter corporibus actiones subtraxerunt. Et haec est opinio Avicebron in libro fontis
vitae, ubi per rationes quae tactae sunt, probare nititur quod nullum corpus agit, sed omnes actiones quae
videntur esse corporum, sunt actiones cuiusdam virtutis spiritualis quae penetrat per omnia corpora; ita quod
ignis, secundum eum, non calefacit, sed virtus spiritualis penetrans per ipsum.
Et videtur haec opinio derivata esse ab opinione Platonis. Nam Plato posuit omnes formas quae sunt in materia
corporali, esse participatas et determinatas et contractas ad hanc materiam; formas vero separatas esse absolutas
et quasi universales; et ideo illas formas separatas dicebat esse causas formarum quae sunt in materia. Secundum
hoc ergo quod forma quae est in materia corporali, determinata est ad hanc materiam individuatam per
quantitatem, ponebat Avicebron quod a quantitate, prout est individuationis principium, retinetur et arcetur
forma corporalis, ne possit se extendere per actionem in aliam materiam; sed solum forma spiritualis et
immaterialis, quae non est coarctata per quantitatem, potest effluere per actionem in aliud.

567

