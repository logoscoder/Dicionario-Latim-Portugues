Ratio ergo et intellectus et mens sunt una potentia.
CO
Respondeo dicendum quod ratio et intellectus in homine non possunt esse diversae potentiae. Quod manifeste
cognoscitur, si utriusque actus consideretur. Intelligere enim est simpliciter veritatem intelligibilem
apprehendere. Ratiocinari autem est procedere de uno intellecto ad aliud, ad veritatem intelligibilem
cognoscendam. Et ideo Angeli, qui perfecte possident, secundum modum suae naturae, cognitionem intelligibilis
veritatis, non habent necesse procedere de uno ad aliud; sed simpliciter et absque discursu veritatem rerum
apprehendunt, ut dionysius dicit, VII cap. De div. Nom..
Homines autem ad intelligibilem veritatem cognoscendam perveniunt, procedendo de uno ad aliud, ut ibidem
dicitur, et ideo rationales dicuntur.
Patet ergo quod ratiocinari comparatur ad intelligere sicut moveri ad quiescere, vel acquirere ad habere, quorum
unum est perfecti, aliud autem imperfecti. Et quia motus semper ab immobili procedit, et ad aliquid quietum
terminatur; inde est quod ratiocinatio humana, secundum viam inquisitionis vel inventionis, procedit a
quibusdam simpliciter intellectis, quae sunt prima principia; et rursus, in via iudicii, resolvendo redit ad prima
principia, ad quae inventa examinat. Manifestum est autem quod quiescere et moveri non reducuntur ad diversas
potentias, sed ad unam et eandem, etiam in naturalibus rebus, quia per eandem naturam aliquid movetur ad
locum, et quiescit in loco.
Multo ergo magis per eandem potentiam intelligimus et ratiocinamur. Et sic patet quod in homine eadem
potentia est ratio et intellectus.
RA1
Ad primum ergo dicendum quod illa enumeratio fit secundum ordinem actuum, non secundum distinctionem
potentiarum.
Quamvis liber ille non sit magnae auctoritatis.
RA2
Ad secundum patet responsio ex dictis.
Aeternitas enim comparatur ad tempus, sicut immobile ad mobile.
Et ideo boetius comparavit intellectum aeternitati, rationem vero tempori.
RA3
Ad tertium dicendum quod alia animalia sunt ita infra hominem, quod non possunt attingere ad cognoscendam
veritatem, quam ratio inquirit. Homo vero attingit ad cognoscendam intelligibilem veritatem, quam Angeli
cognoscunt; sed imperfecte. Et ideo vis cognoscitiva Angelorum non est alterius generis a VI cognoscitiva
rationis, sed comparatur ad ipsam ut perfectum ad imperfectum.
|a9 Articulus 9
AG1
Ad nonum sic proceditur. Videtur quod ratio superior et inferior sint diversae potentiae.
Dicit enim Augustinus, XII de Trin., quod imago trinitatis est in superiori parte rationis, non autem in inferiori.
Sed partes animae sunt ipsae eius potentiae.
Ergo duae potentiae sunt ratio superior et inferior.
AG2
Praeterea, nihil oritur a seipso. Sed ratio inferior oritur a superiori, et ab ea regulatur et dirigitur.
Ergo ratio superior est alia potentia ab inferiori.
AG3
Praeterea, Philosophus dicit, in VI ethic., quod scientificum animae quo cognoscit anima necessaria, est aliud
principium et alia pars animae ab opinativo et ratiocinativo, quo cognoscit contingentia. Et hoc probat per hoc,
quia ad ea quae sunt genere altera, altera genere particula animae ordinatur; contingens autem et necessarium
sunt altera genere, sicut corruptibile et incorruptibile. Cum autem idem sit necessarium quod aeternum, et
temporale idem quod contingens; videtur quod idem sit quod Philosophus vocat scientificum, et superior pars
rationis, quae secundum Augustinum intendit aeternis conspiciendis et consulendis; et quod idem sit quod
Philosophus vocat ratiocinativum vel opinativum, et inferior ratio, quae secundum Augustinum intendit
temporalibus disponendis.
Est ergo alia potentia animae ratio superior, et ratio inferior.
AG4
Praeterea, Damascenus dicit quod ex imaginatione fit opinio; deinde mens, diiudicans opinionem sive vera sit
sive falsa, diiudicat veritatem; unde et mens dicitur a metiendo. De quibus igitur iudicatum est iam et
determinatum vere, dicitur intellectus.
Sic igitur opinativum, quod est ratio inferior, est aliud a mente et intellectu, per quod potest intelligi ratio
superior.
SC

406

