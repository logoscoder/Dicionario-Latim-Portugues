Sed schismatici convenientius reducuntur per aliquos qui eis communicent. Ergo videtur quod non sint
excommunicandi.
AG3
Praeterea, pro eodem peccato non infligitur duplex poena, secundum illud Nahum I, non iudicabit Deus bis in
idipsum.
Sed pro peccato schismatis aliqui poena temporali puniuntur, ut habetur XXIII, qu. V, ubi dicitur, divinae et
mundanae leges statuerunt ut ab ecclesiae unitate divisi, et eius pacem perturbantes, a saecularibus potestatibus
comprimantur.
Non ergo sunt puniendi per excommunicationem.
SC
Sed contra est quod Num. XVI dicitur, recedite a tabernaculis hominum impiorum, qui scilicet schisma fecerant,
et nolite tangere quae ad eos pertinent, ne involvamini in peccatis eorum.
CO
Respondeo dicendum quod per quae peccat quis, per ea debet puniri, ut dicitur Sap. XI.
Schismaticus autem, ut ex dictis patet, in duobus peccat.
In uno quidem, quia separat se a communione membrorum ecclesiae.
Et quantum ad hoc conveniens poena schismaticorum est ut excommunicentur. In alio vero, quia subdi recusant
capiti ecclesiae. Et ideo, quia coerceri nolunt per spiritualem potestatem ecclesiae, iustum est ut potestate
temporali coerceantur.
RA1
Ad primum ergo dicendum quod baptismum a schismaticis recipere non licet nisi in articulo necessitatis, quia
melius est de hac vita cum signo Christi exire, a quocumque detur, etiam si sit Iudaeus vel Paganus, quam sine
hoc signo, quod per baptismum confertur.
RA2
Ad secundum dicendum quod per excommunicationem non interdicitur illa communicatio per quam aliquis
salubribus monitis divisos reducit ad ecclesiae unitatem. Tamen et ipsa separatio quodammodo eos reducit, dum,
de sua separatione confusi, quandoque ad poenitentiam adducuntur.
RA3
Ad tertium dicendum quod poenae praesentis vitae sunt medicinales; et ideo quando una poena non sufficit ad
coercendum hominem, superadditur altera, sicut et medici diversas medicinas corporales apponunt quando una
non est efficax et ita ecclesia, quando aliqui per excommunicationem non sufficienter reprimuntur, adhibet
coercionem brachii saecularis.
Sed si una poena sit sufficiens, non debet alia adhiberi.

|*STH.II-II
|q40 Quaestio 40
|a0 Prologus
Deinde considerandum est de bello.
Et circa hoc quaeruntur quatuor. Primo, utrum aliquod bellum sit licitum. Secundo, utrum clericis sit licitum
bellare.
Tertio, utrum liceat bellantibus uti insidiis.
Quarto, utrum liceat in diebus festis bellare.
|a1 Articulus 1
AG1
Ad primum sic proceditur. Videtur quod bellare semper sit peccatum. Poena enim non infligitur nisi pro peccato.
Sed bellantibus a Domino indicitur poena, secundum illud Matth. XXVI, omnis qui acceperit gladium gladio
peribit.
Ergo omne bellum est illicitum.
AG2
Praeterea, quidquid contrariatur divino praecepto est peccatum.
Sed bellare contrariatur divino praecepto, dicitur enim Matth. V, ego dico vobis non resistere malo; et Rom. XII
dicitur, non vos defendentes, carissimi, sed date locum irae.
Ergo bellare semper est peccatum.
AG3
Praeterea, nihil contrariatur actui virtutis nisi peccatum.
Sed bellum contrariatur paci.
Ergo bellum semper est peccatum.
1381

