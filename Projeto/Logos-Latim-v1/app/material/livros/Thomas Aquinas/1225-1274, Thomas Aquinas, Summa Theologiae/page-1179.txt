Ad tertium dicendum quod quolibet actu meritorio meretur homo augmentum gratiae, sicut et gratiae
consummationem, quae est vita aeterna. Sed sicut vita aeterna non statim redditur, sed suo tempore; ita nec gratia
statim augetur, sed suo tempore; cum scilicet aliquis sufficienter fuerit dispositus ad gratiae augmentum.
|a9 Articulus 9
AG1
Ad nonum sic proceditur. Videtur quod aliquis possit perseverantiam mereri. Illud enim quod homo obtinet
petendo, potest cadere sub merito habentis gratiam. Sed perseverantiam petendo homines a Deo obtinent,
alioquin frustra peteretur a Deo in petitionibus orationis dominicae, ut Augustinus exponit, in libro de dono
persever..
Ergo perseverantia potest cadere sub merito habentis gratiam.
AG2
Praeterea, magis est non posse peccare quam non peccare. Sed non posse peccare cadit sub merito, meretur enim
aliquis vitam aeternam, de cuius ratione est impeccabilitas. Ergo multo magis potest aliquis mereri ut non peccet,
quod est perseverare.
AG3
Praeterea, maius est augmentum gratiae quam perseverantia in gratia quam quis habet. Sed homo potest mereri
augmentum gratiae, ut supra dictum est.
Ergo multo magis potest mereri perseverantiam in gratia quam quis habet.
SC
Sed contra est quod omne quod quis meretur, a Deo consequitur, nisi impediatur per peccatum. Sed multi habent
opera meritoria, qui non consequuntur perseverantiam. Nec potest dici quod hoc fiat propter impedimentum
peccati, quia hoc ipsum quod est peccare, opponitur perseverantiae; ita quod, si aliquis perseverantiam
mereretur, Deus non permitteret aliquem cadere in peccatum. Non igitur perseverantia cadit sub merito.
CO
Respondeo dicendum quod, cum homo naturaliter habeat liberum arbitrium flexibile ad bonum et ad malum,
dupliciter potest aliquis perseverantiam in bono obtinere a Deo. Uno quidem modo, per hoc quod liberum
arbitrium determinatur ad bonum per gratiam consummatam, quod erit in gloria. Alio modo, ex parte motionis
divinae, quae hominem inclinat ad bonum usque in finem.
Sicut autem ex dictis patet, illud cadit sub humano merito, quod comparatur ad motum liberi arbitrii directi a
Deo movente, sicut terminus, non autem id quod comparatur ad praedictum motum sicut principium. Unde patet
quod perseverantia gloriae, quae est terminus praedicti motus, cadit sub merito, perseverantia autem viae non
cadit sub merito, quia dependet solum ex motione divina, quae est principium omnis meriti. Sed Deus gratis
perseverantiae bonum largitur, cuicumque illud largitur.
RA1
Ad primum ergo dicendum quod etiam ea quae non meremur, orando impetramus. Nam et peccatores Deus
audit, peccatorum veniam petentes, quam non merentur, ut patet per Augustinum, super illud Ioan. IX, scimus
quia peccatores Deus non exaudit; alioquin frustra dixisset publicanus, Deus, propitius esto mihi peccatori, ut
dicitur Luc. XVIII.
Et similiter perseverantiae donum aliquis petendo a Deo impetrat vel sibi vel alii, quamvis sub merito non cadat.
RA2
Ad secundum dicendum quod perseverantia quae erit in gloria, comparatur ad motum liberi arbitrii meritorium
sicut terminus, non autem perseverantia viae, ratione praedicta.
RA3
Et similiter dicendum est ad tertium, de augmento gratiae, ut per praedicta patet.
|a10 Articulus 10
AG1
Ad decimum sic proceditur. Videtur quod temporalia bona cadant sub merito. Illud enim quod promittitur
aliquibus ut praemium iustitiae, cadit sub merito. Sed temporalia bona promissa sunt in lege veteri sicut merces
iustitiae, ut patet Deut. XXVIII.
Ergo videtur quod bona temporalia cadant sub merito.
AG2
Praeterea, illud videtur sub merito cadere, quod Deus alicui retribuit pro aliquo servitio quod fecit. Sed Deus
aliquando recompensat hominibus pro servitio sibi facto, aliqua bona temporalia.
Dicitur enim Exod. I, et quia timuerunt obstetrices Deum, aedificavit illis domos; ubi Glossa Gregorii dicit quod
benignitatis earum merces potuit in aeterna vita retribui, sed pro culpa mendacii, terrenam recompensationem
accepit.

1179

