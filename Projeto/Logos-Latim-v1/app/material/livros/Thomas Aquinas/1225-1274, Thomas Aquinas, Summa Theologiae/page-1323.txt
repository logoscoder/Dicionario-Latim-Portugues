Quarto, utrum possit in hac vita immediate amari. Quinto, utrum possit amari totaliter. Sexto, utrum eius dilectio
habeat modum.
Septimo, quid sit melius, utrum diligere amicum vel diligere inimicum. Octavo, quid sit melius, utrum diligere
Deum vel diligere proximum.
|a1 Articulus 1
AG1
Ad primum sic proceditur. Videtur quod caritatis magis sit proprium amari quam amare. Caritas enim in
melioribus melior invenitur. Sed meliores debent magis amari.
Ergo caritatis magis est proprium amari.
AG2
Praeterea, illud quod in pluribus invenitur videtur esse magis conveniens naturae, et per consequens melius.
Sed sicut dicit Philosophus, in VIII ethic., multi magis volunt amari quam amare, propter quod amatores
adulationis sunt multi.
Ergo melius est amari quam amare, et per consequens magis conveniens caritati.
AG3
Praeterea, propter quod unumquodque, illud magis. Sed homines propter hoc quod amantur, amant, dicit enim
Augustinus, in libro de catechiz. Rud., quod nulla est maior provocatio ad amandum quam praevenire amando.
Ergo caritas magis consistit in amari quam in amare.
SC
Sed contra est quod Philosophus dicit, in VIII ethic., quod magis existit amicitia in amare quam in amari.
Sed caritas est amicitia quaedam.
Ergo caritas magis consistit in amare quam in amari.
CO
Respondeo dicendum quod amare convenit caritati inquantum est caritas. Caritas enim, cum sit virtus quaedam,
secundum suam essentiam habet inclinationem ad proprium actum. Amari autem non est actus caritatis ipsius qui
amatur, sed actus caritatis eius est amare; amari autem competit ei secundum communem rationem boni, prout
scilicet ad eius bonum alius per actum caritatis movetur. Unde manifestum est quod caritati magis convenit
amare quam amari, magis enim convenit unicuique quod convenit ei per se et substantialiter quam quod convenit
ei per aliud.
Et huius duplex est signum. Primum quidem, quia amici magis laudantur ex hoc quod amant quam ex hoc quod
amantur, quinimmo si non amant et amentur, vituperantur. Secundo, quia matres, quae maxime amant, plus
quaerunt amare quam amari, quaedam enim, ut Philosophus dicit, in eodem libro, filios suos dant nutrici, et
amant quidem, reamari autem non quaerunt, si non contingat.
RA1
Ad primum ergo dicendum quod meliores ex eo quod meliores sunt, sunt magis amabiles. Sed ex eo quod in eis
est perfectior caritas, sunt magis amantes, secundum tamen proportionem amati. Non enim melior minus amat id
quod infra ipsum est quam amabile sit, sed ille qui est minus bonus non attingit ad amandum meliorem quantum
amabilis est.
RA2
Ad secundum dicendum quod, sicut Philosophus dicit ibidem, homines volunt amari inquantum volunt honorari.
Sicut enim honor exhibetur alicui ut quoddam testimonium boni in ipso qui honoratur, ita per hoc quod aliquis
amatur ostenditur in ipso esse aliquod bonum, quia solum bonum amabile est. Sic igitur amari et honorari
quaerunt homines propter aliud, scilicet ad manifestationem boni in amato existentis. Amare autem quaerunt
caritatem habentes secundum se, quasi ipsum sit bonum caritatis, sicut et quilibet actus virtutis est bonum virtutis
illius. Unde magis pertinet ad caritatem velle amare quam velle amari.
RA3
Ad tertium dicendum quod propter amari aliqui amant, non ita quod amari sit finis eius quod est amare, sed eo
quod est via quaedam ad hoc inducens quod homo amet.
|a2 Articulus 2
AG1
Ad secundum sic proceditur. Videtur quod amare, secundum quod est actus caritatis, nihil sit aliud quam
benevolentia. Dicit enim Philosophus, in II rhet.
Amare est velle alicui bona.
Sed hoc est benevolentia.
Ergo nihil aliud est actus caritatis quam benevolentia.
AG2
Praeterea, cuius est habitus, eius est actus. Sed habitus caritatis est in potentia voluntatis, ut supra dictum est.
Ergo etiam actus caritatis est actus voluntatis. Sed non nisi in bonum tendens, quod est benevolentia.
1323

