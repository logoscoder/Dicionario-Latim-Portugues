Unde dicitur Eccli. XXV, timor Dei initium dilectionis eius, initium autem fidei agglutinandum est ei.
|a8 Articulus 8
AG1
Ad octavum sic proceditur. Videtur quod timor initialis differat secundum substantiam a timore filiali. Timor
enim filialis ex dilectione causatur. Sed timor initialis est principium dilectionis, secundum illud Eccli. XXV,
timor Domini initium est dilectionis.
Ergo timor initialis est alius a filiali.
AG2
Praeterea, timor initialis timet poenam, quae est obiectum servilis timoris, et sic videtur quod timor initialis sit
idem cum servili. Sed timor servilis est alius a filiali. Ergo etiam timor initialis est alius secundum substantiam a
filiali.
AG3
Praeterea, medium differt eadem ratione ab utroque extremorum.
Sed timor initialis est medium inter timorem servilem et timorem filialem. Ergo differt et a filiali et a servili.
SC
Sed contra est quod perfectum et imperfectum non diversificant substantiam rei. Sed timor initialis et filialis
differunt secundum perfectionem et imperfectionem caritatis, ut patet per Augustinum, in prim. Canonic. Ioan..
Ergo timor initialis non differt secundum substantiam a filiali.
CO
Respondeo dicendum quod timor initialis dicitur ex eo quod est initium. Sed cum et timor servilis et timor filialis
sint aliquo modo initium sapientiae, uterque potest aliquo modo initialis dici. Sed sic non accipitur initialis
secundum quod distinguitur a timore servili et filiali. Sed accipitur secundum quod competit statui incipientium,
in quibus inchoatur quidam timor filialis per inchoationem caritatis; non tamen est in eis timor filialis perfecte,
quia nondum pervenerunt ad perfectionem caritatis.
Et ideo timor initialis hoc modo se habet ad filialem, sicut caritas imperfecta ad perfectam. Caritas autem
perfecta et imperfecta non differunt secundum essentiam, sed solum secundum statum. Et ideo dicendum est
quod etiam timor initialis, prout hic sumitur, non differt secundum essentiam a timore filiali.
RA1
Ad primum ergo dicendum quod timor qui est initium dilectionis est timor servilis, qui introducit caritatem sicut
seta introducit linum, ut Augustinus dicit.
Vel, si hoc referatur ad timorem initialem, dicitur esse dilectionis initium non absolute, sed quantum ad statum
caritatis perfectae.
RA2
Ad secundum dicendum quod timor initialis non timet poenam sicut proprium obiectum, sed inquantum habet
aliquid de timore servili adiunctum. Qui secundum substantiam manet quidem cum caritate, servilitate remota,
sed actus eius manet quidem cum caritate imperfecta in eo qui non solum movetur ad bene agendum ex amore
iustitiae, sed etiam ex timore poenae; sed iste actus cessat in eo qui habet caritatem perfectam, quae foras mittit
timorem habentem poenam, ut dicitur I Ioan. IV.
RA3
Ad tertium dicendum quod timor initialis est medium inter timorem filialem et servilem non sicut inter ea quae
sunt unius generis; sed sicut imperfectum est medium inter ens perfectum et non ens, ut dicitur in II metaphys.;
quod tamen est idem secundum substantiam cum ente perfecto, differt autem totaliter a non ente.
|a9 Articulus 9
AG1
Ad nonum sic proceditur. Videtur quod timor non sit donum spiritus sancti. Nullum enim donum spiritus sancti
opponitur virtuti, quae etiam est a spiritu sancto, alioquin spiritus sanctus esset sibi contrarius. Sed timor
opponitur spei, quae est virtus. Ergo timor non est donum spiritus sancti.
AG2
Praeterea, virtutis theologicae proprium est quod Deum habeat pro obiecto. Sed timor habet Deum pro obiecto,
inquantum Deus timetur. Ergo timor non est donum, sed virtus theologica.
AG3
Praeterea, timor ex amore consequitur. Sed amor ponitur quaedam virtus theologica. Ergo etiam timor est virtus
theologica, quasi ad idem pertinens.
AG4
Praeterea, Gregorius dicit, II Moral., quod timor datur contra superbiam.
Sed superbiae opponitur virtus humilitatis.
Ergo etiam timor sub virtute comprehenditur.
AG5
1271

