Considerandum tamen quod, quia prophetia est de his quae procul a nostra cognitione sunt, tanto aliqua magis
proprie ad prophetiam pertinent, quanto longius a cognitione humana existunt. Horum autem est triplex gradus.
Quorum unus est eorum quae sunt procul a cognitione huius hominis, sive secundum sensum sive secundum
intellectum, non autem a cognitione omnium hominum. Sicut sensu cognoscit aliquis homo quae sunt sibi
praesentia secundum locum, quae tamen alius humano sensu, utpote sibi absentia, non cognoscit, et sic eliseus
prophetice cognovit quae Giezi, discipulus eius, in absentia fecerat, ut habetur IV Reg. V.
Et similiter cogitationes cordis unius alteri prophetice manifestantur, ut dicitur I ad Cor. XIV.
Et per hunc modum etiam ea quae unus scit demonstrative, alii possunt prophetice revelari. Secundus autem
gradus est eorum quae excedunt universaliter cognitionem omnium hominum, non quia secundum se non sint
cognoscibilia, sed propter defectum cognitionis humanae, sicut mysterium trinitatis.
Quod revelatum est per seraphim dicentia, sanctus, sanctus, sanctus, etc., ut habetur Isaiae VI.
Ultimus autem gradus est eorum quae sunt procul ab omnium hominum cognitione quia in seipsis non sunt
cognoscibilia, ut contingentia futura, quorum veritas non est determinata. Et quia quod est universaliter et
secundum se, potius est eo quod est particulariter et per aliud; ideo ad prophetiam propriissime pertinet revelatio
eventuum futurorum, unde et nomen prophetiae sumi videtur.
Unde Gregorius dicit, super Ezech., quod, cum ideo prophetia dicta sit quod futura praedicat, quando de
praeterito vel praesenti loquitur, rationem sui nominis amittit.
RA1
Ad primum ergo dicendum quod prophetia ibi definitur secundum id quod proprie significatur nomine
prophetiae. Et per hunc etiam modum prophetia dividitur contra alias gratias gratis datas.
RA2
Unde patet responsio ad secundum. Quamvis possit dici quod omnia quae sub prophetia cadunt, conveniunt in
hac ratione quod non sunt ab homine cognoscibilia nisi per revelationem divinam.
Ea vero quae pertinent ad sapientiam et scientiam et interpretationem sermonum, possunt naturali ratione ab
homine cognosci, sed altiori modo manifestantur per illustrationem divini luminis. Fides autem etsi sit de
invisibilibus homini, tamen ad ipsam non pertinet eorum cognitio quae creduntur, sed quod homo per
certitudinem assentiat his quae sunt ab aliis cognita.
RA3
Ad tertium dicendum quod formale in cognitione prophetica est lumen divinum, a cuius unitate prophetia habet
unitatem speciei, licet sint diversa quae per lumen divinum prophetice manifestantur.
|a4 Articulus 4
AG1
Ad quartum sic proceditur. Videtur quod propheta per divinam inspirationem cognoscat omnia quae possunt
prophetice cognosci.
Dicitur enim Amos III, non faciet Dominus Deus verbum, nisi revelaverit secretum suum ad servos suos
prophetas.
Sed omnia quae prophetice revelantur, sunt verba divinitus facta.
Nihil ergo eorum est quod non reveletur prophetae.
AG2
Praeterea, Dei perfecta sunt opera, ut dicitur Deut. XXXII.
Sed prophetia est divina revelatio, ut dictum est.
Ergo est perfecta.
Quod non esset nisi omnia prophetabilia prophetae revelarentur, quia perfectum est cui nihil deest, ut dicitur in
III physic..
Ergo prophetae omnia prophetabilia revelantur.
AG3
Praeterea, lumen divinum, quod causat prophetiam, est potentius quam lumen naturalis rationis, ex quo causatur
humana scientia. Sed homo qui habet aliquam scientiam, cognoscit omnia quae ad illam scientiam pertinent,
sicut grammaticus cognoscit omnia grammaticalia. Ergo videtur quod propheta cognoscat omnia prophetabilia.
SC
Sed contra est quod Gregorius dicit, super Ezech., quod aliquando spiritus prophetiae ex praesenti tangit animum
prophetantis, et ex futuro nequaquam tangit, aliquando autem ex praesenti non tangit, et ex futuro tangit.
Non ergo propheta cognoscit omnia prophetabilia.
CO
Respondeo dicendum quod diversa non est necesse esse simul nisi propter aliquid unum in quo connectuntur et a
quo dependent, sicut supra habitum est quod virtutes omnes necesse est esse simul propter prudentiam vel
caritatem. Omnia autem quae per aliquod principium cognoscuntur, connectuntur in illo principio et ab eo
dependent. Et ideo qui cognoscit perfecte principium secundum totam eius virtutem, simul cognoscit omnia quae
per illud principium cognoscuntur. Ignorato autem communi principio vel communiter apprehenso, nulla
1928

