Sed contra, restitutio ablationi opponitur. Sed ablatio rei alienae est actus iniustitiae circa commutationes. Ergo
restitutio eius est actus iustitiae quae est in commutationibus directiva.
CO
Respondeo dicendum quod restituere nihil aliud esse videtur quam iterato aliquem statuere in possessionem vel
dominium rei suae. Et ita in restitutione attenditur aequalitas iustitiae secundum recompensationem rei ad rem,
quae pertinet ad iustitiam commutativam. Et ideo restitutio est actus commutativae iustitiae, quando scilicet res
unius ab alio habetur, vel per voluntatem eius, sicut in mutuo vel deposito; vel contra voluntatem eius, sicut in
rapina vel furto.
RA1
Ad primum ergo dicendum quod illud quod alteri non debetur non est, proprie loquendo, eius, etsi aliquando eius
fuerit. Et ideo magis videtur esse nova donatio quam restitutio cum quis alteri reddit quod ei non debet. Habet
tamen aliquam similitudinem restitutionis, quia res materialiter est eadem. Non tamen est eadem secundum
formalem rationem quam respicit iustitia, quod est esse suum alicuius. Unde nec proprie restitutio dicitur.
RA2
Ad secundum dicendum quod nomen restitutionis, inquantum importat iterationem quandam, supponit rei
identitatem.
Et ideo secundum primam impositionem nominis, restitutio videtur locum habere praecipue in rebus
exterioribus, quae manentes eaedem et secundum substantiam et secundum ius dominii, ab uno possunt ad alium
devenire. Sed sicut ab huiusmodi rebus nomen commutationis translatum est ad actiones vel passiones quae
pertinent ad reverentiam vel iniuriam alicuius personae, seu nocumentum vel profectum; ita etiam nomen
restitutionis ad haec derivatur quae, licet realiter non maneant, tamen manent in effectu, vel corporali, puta cum
ex percussione laeditur corpus; vel qui est in opinione hominum, sicut cum aliquis verbo opprobrioso remanet
homo infamatus, vel etiam minoratus in suo honore.
RA3
Ad tertium dicendum quod recompensatio quam facit distribuens ei cui dedit minus quam debuit, fit secundum
comparationem rei ad rem, ut si quanto minus habuit quam debuit, tanto plus ei detur. Et ideo iam pertinet ad
iustitiam commutativam.
|a2 Articulus 2
AG1
Ad secundum sic proceditur. Videtur quod non sit necessarium ad salutem quod fiat restitutio eius quod ablatum
est. Quod enim est impossibile non est de necessitate salutis.
Sed aliquando impossibile est restituere id quod est ablatum, puta cum aliquis abstulit alicui membrum vel
vitam.
Ergo non videtur esse de necessitate salutis quod aliquis restituat quod alteri abstulit.
AG2
Praeterea, committere aliquod peccatum non est de necessitate salutis, quia sic homo esset perplexus. Sed
quandoque illud quod aufertur non potest restitui sine peccato, puta cum aliquis alicui famam abstulit verum
dicendo.
Ergo restituere ablatum non est de necessitate salutis.
AG3
Praeterea, quod factum est non potest fieri ut factum non fuerit. Sed aliquando alicui aufertur honor suae
personae ex hoc ipso quod passus est aliquo iniuste eum vituperante.
Ergo non potest sibi restitui quod ablatum est.
Et ita non est de necessitate salutis restituere ablatum.
AG4
Praeterea, ille qui impedit aliquem ab aliquo bono consequendo videtur ei auferre, quia quod modicum deest,
quasi nihil deesse videtur, ut Philosophus dicit, in II physic..
Sed cum aliquis impedit aliquem ne consequatur praebendam vel aliquid huiusmodi, non videtur quod teneatur ei
ad restitutionem praebendae, quia quandoque non posset.
Non ergo restituere ablatum est de necessitate salutis.
SC
Sed contra est quod Augustinus dicit, non dimittitur peccatum, nisi restituatur ablatum.
CO
Respondeo dicendum quod restitutio, sicut dictum est, est actus iustitiae commutativae, quae in quadam
aequalitate consistit. Et ideo restituere importat redditionem illius rei quae iniuste ablata est, sic enim per
iteratam eius exhibitionem aequalitas reparatur. Si vero iuste ablatum sit, inaequalitas erit ut ei restituatur, quia
iustitia in aequalitate consistit. Cum igitur servare iustitiam sit de necessitate salutis, consequens est quod
restituere id quod iniuste ablatum est alicui, sit de necessitate salutis.
RA1
1481

