|a2 Articulus 2
AG1
Ad secundum sic proceditur. Videtur quod inconvenienter distinguatur actus fidei per hoc quod est credere Deo,
credere Deum et credere in Deum.
Unius enim habitus unus est actus. Sed fides est unus habitus, cum sit una virtus.
Ergo inconvenienter ponuntur plures actus eius.
AG2
Praeterea, illud quod est commune omni actui fidei non debet poni ut particularis actus fidei. Sed credere Deo
invenitur communiter in quolibet actu fidei, quia fides innititur primae veritati. Ergo videtur quod inconvenienter
distinguatur a quibusdam aliis actibus fidei.
AG3
Praeterea, illud quod convenit etiam non fidelibus non potest poni fidei actus. Sed credere Deum esse convenit
etiam infidelibus. Ergo non debet poni inter actus fidei.
AG4
Praeterea, moveri in finem pertinet ad voluntatem, cuius obiectum est bonum et finis. Sed credere non est actus
voluntatis, sed intellectus. Ergo non debet poni differentia una eius quod est credere in Deum, quod importat
motum in finem.
SC
Sed contra est quod Augustinus hanc distinctionem ponit, in libris de verb. Dom., et super Ioan..
CO
Respondeo dicendum quod actus cuiuslibet potentiae vel habitus accipitur secundum ordinem potentiae vel
habitus ad suum obiectum. Obiectum autem fidei potest tripliciter considerari.
Cum enim credere ad intellectum pertineat prout est a voluntate motus ad assentiendum, ut dictum est, potest
obiectum fidei accipi vel ex parte ipsius intellectus, vel ex parte voluntatis intellectum moventis.
Si quidem ex parte intellectus, sic in obiecto fidei duo possunt considerari, sicut supra dictum est.
Quorum unum est materiale obiectum fidei. Et sic ponitur actus fidei credere Deum, quia, sicut supra dictum est,
nihil proponitur nobis ad credendum nisi secundum quod ad Deum pertinet. Aliud autem est formalis ratio
obiecti, quod est sicut medium propter quod tali credibili assentitur. Et sic ponitur actus fidei credere Deo, quia,
sicut supra dictum est, formale obiectum fidei est veritas prima, cui inhaeret homo ut propter eam creditis
assentiat.
Si vero consideretur tertio modo obiectum fidei, secundum quod intellectus est motus a voluntate, sic ponitur
actus fidei credere in Deum, veritas enim prima ad voluntatem refertur secundum quod habet rationem finis.
RA1
Ad primum ergo dicendum quod per ista tria non designantur diversi actus fidei, sed unus et idem actus habens
diversam relationem ad fidei obiectum.
RA2
Et per hoc etiam patet responsio ad secundum.
RA3
Ad tertium dicendum quod credere Deum non convenit infidelibus sub ea ratione qua ponitur actus fidei. Non
enim credunt Deum esse sub his conditionibus quas fides determinat. Et ideo nec vere Deum credunt, quia, ut
Philosophus dicit, IX metaphys., in simplicibus defectus cognitionis est solum in non attingendo totaliter.
RA4
Ad quartum dicendum quod, sicut supra dictum est, voluntas movet intellectum et alias vires animae in finem.
Et secundum hoc ponitur actus fidei credere in Deum.
|a3 Articulus 3
AG1
Ad tertium sic proceditur. Videtur quod credere non sit necessarium ad salutem. Ad salutem enim et
perfectionem cuiuslibet rei ea sufficere videntur quae conveniunt ei secundum suam naturam. Sed ea quae sunt
fidei excedunt naturalem hominis rationem, cum sint non apparentia, ut supra dictum est.
Ergo credere non videtur esse necessarium ad salutem.
AG2
Praeterea, periculose homo assentit illis in quibus non potest iudicare utrum illud quod ei proponitur sit verum
vel falsum, secundum illud iob XII, nonne auris verba diiudicat? sed tale iudicium homo habere non potest in his
quae sunt fidei, quia non potest homo ea resolvere in principia prima, per quae de omnibus iudicamus. Ergo
periculosum est talibus fidem adhibere. Credere ergo non est necessarium ad salutem.
AG3
Praeterea, salus hominis in Deo consistit, secundum illud psalm., salus autem iustorum a Domino.
Sed invisibilia Dei per ea quae facta sunt intellecta conspiciuntur; sempiterna quoque virtus eius et divinitas, ut
dicitur Rom. I.
1193

