Ad secundum dicendum quod diabolus etiam nunc quidem potest, Deo permittente, homines tentare quantum ad
animam, et vexare quantum ad corpus, sed tamen praeparatum est homini remedium ex passione Christi, quo se
potest tueri contra hostis impugnationes, ne deducatur in interitum mortis aeternae.
Et quicumque ante passionem Christi diabolo resistebant, per fidem passionis Christi hoc facere poterant, licet,
passione Christi nondum peracta, quantum ad aliquid nullus potuerit diaboli manus evadere, ut scilicet non
descenderet in infernum. A quo, post passionem Christi, se possunt homines eius virtute tueri.
RA3
Ad tertium dicendum quod Deus permittit diabolo posse decipere homines certis personis, temporibus et locis,
secundum occultam rationem iudiciorum suorum. Semper tamen per passionem Christi est paratum hominibus
remedium se tuendi contra nequitias Daemonum, etiam tempore AntiChristi. Sed si aliqui hoc remedio uti
negligant, nil deperit efficaciae passionis Christi.
|a3 Articulus 3
AG1
Ad tertium sic proceditur. Videtur quod per passionem Christi non fuerunt homines liberati a poena peccati.
Praecipua enim poena peccati est aeterna damnatio. Sed illi qui damnati erant in inferno pro suis peccatis, non
sunt per Christi passionem liberati, quia in inferno nulla est redemptio.
Ergo videtur quod passio Christi non liberavit homines a poena.
AG2
Praeterea, illis qui sunt liberati a reatu poenae, non est aliqua poena iniungenda. Sed poenitentibus iniungitur
poena satisfactoria. Non ergo per passionem Christi sunt homines liberati a reatu poenae.
AG3
Praeterea, mors est poena peccati, secundum illud Rom. VI, stipendia peccati mors.
Sed adhuc post passionem Christi homines moriuntur. Ergo videtur quod per passionem Christi non sumus a
reatu poenae liberati.
SC
Sed contra est quod dicitur Isaiae LIII, vere languores nostros ipse tulit, et dolores nostros ipse portavit.
CO
Respondeo dicendum quod per passionem Christi liberati sumus a reatu poenae dupliciter. Uno modo, directe,
inquantum scilicet passio Christi fuit sufficiens et superabundans satisfactio pro peccatis totius humani generis.
Exhibita autem satisfactione sufficienti, tollitur reatus poenae. Alio modo, indirecte, inquantum scilicet passio
Christi est causa remissionis peccati, in quo fundatur reatus poenae.
RA1
Ad primum ergo dicendum quod passio Christi sortitur effectum suum in illis quibus applicatur per fidem et
caritatem, et per fidei sacramenta. Et ideo damnati in inferno, qui praedicto modo passioni Christi non
coniunguntur, effectum eius percipere non possunt.
RA2
Ad secundum dicendum quod, sicut dictum est, ad hoc quod consequamur effectum passionis Christi, oportet
nos ei configurari. Configuramur autem ei in baptismo sacramentaliter, secundum illud Rom. VI, consepulti
sumus ei per baptismum in mortem.
Unde baptizatis nulla poena satisfactoria imponitur, quia sunt totaliter liberati per satisfactionem Christi. Quia
vero Christus semel tantum pro peccatis nostris mortuus est, ut dicitur I Pet. III, ideo non potest homo secundario
configurari morti Christi per sacramentum baptismi. Unde oportet quod illi qui post baptismum peccant,
configurentur Christo patienti per aliquid poenalitatis vel passionis quam in seipsis sustineant. Quae tamen multo
minor sufficit quam esset condigna peccato, cooperante satisfactione Christi.
RA3
Ad tertium dicendum quod satisfactio Christi habet effectum in nobis inquantum incorporamur ei ut membra
capiti, sicut supra dictum est.
Membra autem oportet capiti esse conformia. Et ideo, sicut Christus primo quidem habuit gratiam in anima cum
passibilitate corporis, et per passionem ad gloriam immortalitatis pervenit; ita et nos, qui sumus membra eius,
per passionem ipsius liberamur quidem a reatu cuiuslibet poenae, ita tamen quod primo recipimus in anima
spiritum adoptionis filiorum, quo adscribimur ad hereditatem gloriae immortalitatis, adhuc corpus passibile et
mortale habentes; postmodum vero, configurati passionibus et morti Christi, in gloriam immortalem perducimur;
secundum illud apostoli, Rom. VIII, si filii Dei, et heredes, heredes quidem Dei, coheredes autem Christi, si
tamen compatimur, ut simul glorificemur.
|a4 Articulus 4
AG1

2317

