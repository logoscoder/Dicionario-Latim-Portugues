Quae enim a Deo sunt, ordinata sunt, ut dicitur Rom. XIII.
Hoc autem debitus ordo exigebat, ut Iudaeis, qui Deo erant propinquiores per fidem et cultum unius Dei, prius
quidem doctrina Christi proponeretur, et per eos transmitteretur ad gentes, sicut etiam et in caelesti hierarchia per
superiores Angelos ad inferiores divinae illuminationes deveniunt.
Unde super illud Matth. XV, non sum missus nisi ad oves quae perierunt domus Israel, dicit Hieronymus, non
hoc dicit quin ad gentes missus sit, sed quod primum ad Israel missus est.
Unde et Isaiae ult. Dicitur, mittam ex eis qui salvati fuerint, scilicet ex Iudaeis, ad gentes, et annuntiabunt
gloriam meam gentibus.
Tertio, ut Iudaeis auferret calumniandi materiam.
Unde super illud Matth. X, in viam gentium ne abieritis, dicit Hieronymus, oportebat primum adventum Christi
nuntiari Iudaeis, ne iustam haberent excusationem, dicentes ideo se Dominum reiecisse, quia ad gentes et
Samaritanos apostolos miserit.
Quarto, quia Christus per crucis victoriam meruit potestatem et dominium super gentes.
Unde dicitur Apoc. II, qui vicerit, dabo ei potestatem super gentes, sicut et ego accepi a patre meo.
Et philipp. II, quod, quia factus est obediens usque ad mortem crucis, Deus exaltavit illum, ut in nomine Iesu
omne genu flectatur, et omnis lingua ei confiteatur.
Et ideo ante passionem suam noluit gentibus praedicari suam doctrinam, sed post passionem suam dixit
discipulis, Matth. Ult., euntes, docete omnes gentes.
Propter quod, ut legitur Ioan. XII, cum, imminente passione, quidam gentiles vellent videre Iesum, respondit,
nisi granum frumenti cadens in terram mortuum fuerit, ipsum solum manet, si autem mortuum fuerit, multum
fructum affert.
Et, sicut Augustinus dicit ibidem, se dicebat granum mortificandum in infidelitate Iudaeorum, multiplicandum in
fide populorum.
RA1
Ad primum ergo dicendum quod Christus fuit in lumen et salutem gentium per discipulos suos, quos ad
praedicandum gentibus misit.
RA2
Ad secundum dicendum quod non est minoris potestatis, sed maioris, facere aliquid per alios, quam per seipsum.
Et ideo in hoc maxime potestas divina in Christo monstrata est, quod discipulis suis tantam virtutem contulit in
docendo, ut gentes, quae nihil de Christo audierant, converterent ad ipsum. Potestas autem Christi in docendo
attenditur et quantum ad miracula, per quae doctrinam suam confirmabat; et quantum ad efficaciam persuadendi;
et quantum ad auctoritatem loquentis, quia loquebatur quasi dominium habens super legem, cum diceret, ego
autem dico vobis; et etiam quantum ad virtutem rectitudinis quam in sua conversatione monstrabat, sine peccato
vivendo.
RA3
Ad tertium dicendum quod, sicut Christus non debuit a principio indifferenter gentilibus suam doctrinam
communicare, ut Iudaeis tanquam primogenito populo deditus observaretur; ita etiam non debuit gentiles omnino
repellere, ne spes salutis eis praecluderetur. Et propter hoc aliqui gentilium particulariter sunt admissi, propter
excellentiam fidei et devotionis eorum.
|a2 Articulus 2
AG1
Ad secundum sic proceditur. Videtur quod Christus debuerit Iudaeis sine eorum offensione praedicare. Quia, ut
Augustinus dicit, in libro de agone christiano, in homine Iesu Christo se nobis ad exemplum vitae praebuit filius
Dei.
Sed nos debemus vitare offensionem, non solum fidelium, sed etiam infidelium, secundum illud I Cor. X, sine
offensione estote Iudaeis et gentibus et ecclesiae Dei.
Ergo videtur quod etiam Christus in sua doctrina offensionem Iudaeorum vitare debuerit.
AG2
Praeterea, nullus sapiens debet facere unde effectum sui operis impediat. Sed per hoc quod sua doctrina Christus
Iudaeos turbavit, impediebatur effectus doctrinae eius, dicitur enim Luc. XI, quod, cum Dominus Pharisaeos et
Scribas reprehenderet, coeperunt graviter insistere, et os eius opprimere de multis, insidiantes ei et quaerentes
aliquid capere ex ore eius ut accusarent eum.
Non ergo videtur conveniens fuisse quod eos in sua doctrina offenderet.
AG3
Praeterea, apostolus dicit, I Tim. V, seniorem ne increpaveris, sed obsecra ut patrem.
Sed sacerdotes et principes Iudaeorum erant illius populi seniores. Ergo videtur quod non fuerint duris
increpationibus arguendi.
SC

2273

