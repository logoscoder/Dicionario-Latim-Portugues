Respondeo dicendum quod, secundum doctrinam Philosophi, propter quod unumquodque, illud magis.
Videmus autem quod ea quae, si de se sint peccata venialia, vel etiam bona ex genere, si in contemptum Dei
fiant, sunt peccata mortalia. Unde multo magis quidquid est quod de sui ratione pertinet ad contemptum Dei, est
peccatum mortale. Periurium autem de sui ratione importat contemptum Dei, ex hoc enim habet rationem culpae,
ut dictum est, quia ad irreverentiam Dei pertinet.
Unde manifestum est quod periurium ex suo genere est peccatum mortale.
RA1
Ad primum ergo dicendum quod, sicut supra dictum est, coactio non aufert iuramento promissorio vim obligandi
respectu eius quod licite fieri potest. Et ideo si aliquis non impleat quod coactus iuravit, nihilominus periurium
incurrit et mortaliter peccat. Potest tamen per auctoritatem summi pontificis ab obligatione iuramenti absolvi,
praesertim si coactus fuerit tali metu qui cadere posset in constantem virum. Quod autem dicitur quod non sunt
tales puniendi tanquam pro mortali crimine, non hoc ideo dicitur quia non peccent mortaliter, sed quia poena eis
minor infligitur.
RA2
Ad secundum dicendum quod ille qui iocose periurat, non evitat divinam irreverentiam, sed quantum ad aliquid
magis auget.
Et ideo non excusatur a peccato mortali. Ille autem qui ex lapsu linguae falsum iurat, si quidem advertat se iurare
et falsum esse quod iurat, non excusatur a peccato mortali, sicut nec a Dei contemptu. Si autem hoc non advertat,
non videtur habere intentionem iurandi, et ideo a crimine periurii excusatur.
Est autem gravius peccatum si quis solemniter iuret per evangelium quam si per Deum in communi sermone
iuret, tum propter scandalum; tum propter maiorem deliberationem. Quibus aequaliter hinc inde positis, gravius
est si quis per Deum iurans periuret quam si periuret iurans per evangelium.
RA3
Ad tertium dicendum quod non propter quodlibet peccatum mortale aliquis infamis efficitur ipso iure. Unde non
sequitur, si ille qui iurat falsum iuramento assertorio non est infamis ipso iure, sed solum per sententiam
definitivam latam contra eum in causa accusationis, quod propter hoc non peccet mortaliter. Ideo autem magis
reputatur infamis ipso iure qui frangit iuramentum promissorium solemniter factum, quia in eius potestate
remanet, postquam iuravit, ut det suo iuramento veritatem, quod non contingit in iuramento assertorio.
|a4 Articulus 4
AG1
Ad quartum sic proceditur. Videtur quod peccet ille qui iniungit iuramentum ei qui periurat. Aut enim scit eum
verum iurare, aut falsum. Si scit eum verum iurare, pro nihilo ei iuramentum iniungit si autem credit eum falsum
iurare, quantum est de se, inducit eum ad peccandum. Ergo videtur quod nullo modo debeat aliquis alicui
iniungere iuramentum.
AG2
Praeterea, iuramentum minus est accipere ab aliquo quam iuramentum iniungere alicui. Sed recipere iuramentum
ab aliquo non videtur esse licitum, et praecipue si periuret, quia in hoc videtur consentire peccato. Ergo videtur
quod multo minus liceat exigere iuramentum ab eo qui periurat.
AG3
Praeterea, dicitur Levit. V, si peccaverit anima, et audierit vocem iurantis falsum, testisque fuerit quod aut ipse
vidit aut conscius est, nisi indicaverit, portabit iniquitatem suam, ex quo videtur quod aliquis sciens aliquem
iurare falsum, teneatur eum accusare. Non igitur licet ab eo exigere iuramentum.
SC
Sed contra, sicut peccat ille qui falsum iurat, ita ille qui per falsos deos iurat. Sed licet uti iuramento eius qui per
falsos deos iurat, ut Augustinus dicit, ad Publicolam.
Ergo licet iuramentum exigere ab eo qui falsum iurat.
CO
Respondeo dicendum quod circa eum qui exigit ab alio iuramentum, distinguendum videtur. Aut enim exigit
iuramentum pro seipso propria sponte, aut exigit iuramentum pro alio ex necessitate officii sibi commissi. Et si
quidem aliquis pro seipso exigit iuramentum tanquam persona privata, distinguendum videtur, ut Augustinus
dicit, in sermone de periuriis.
Si enim nescit eum iuraturum falsum, et ideo dicit, iura mihi, ut fides ei sit, non est peccatum, tamen est humana
tentatio, quia scilicet procedit ex quadam infirmitate, qua homo dubitat alium esse verum dicturum.
Et hoc est illud malum de quo Dominus dicit, Matth. V, quod amplius est, a malo est. Si autem scit eum fecisse,
scilicet contrarium eius quod iurat, et cogit eum iurare, homicida est. Ille enim de suo periurio se interimit, sed
iste manum interficientis impressit.
Si autem aliquis exigat iuramentum tanquam persona publica, secundum quod exigit ordo iuris, ad petitionem
alterius, non videtur esse in culpa si ipse iuramentum exigat, sive sciat eum falsum iurare sive verum, quia non
videtur ille exigere, sed ille ad cuius instantiam exigit.
1648

