Ita scilicet quod ipsa divina mens in Deo dicatur prudentia; temperantia vero, conversio divinae intentionis ad
seipsum, sicut in nobis temperantia dicitur per hoc quod concupiscibilis conformatur rationi; fortitudo autem Dei
est eius immutabilitas; iustitia vero Dei est observatio legis aeternae in suis operibus, sicut Plotinus dixit.
Et quia homo secundum suam naturam est animal politicum, virtutes huiusmodi, prout in homine existunt
secundum conditionem suae naturae, politicae vocantur, prout scilicet homo secundum has virtutes recte se habet
in rebus humanis gerendis. Secundum quem modum hactenus de his virtutibus locuti sumus.
Sed quia ad hominem pertinet ut etiam ad divina se trahat quantum potest, ut etiam Philosophus dicit, in X ethic.;
et hoc nobis in sacra Scriptura multipliciter commendatur, ut est illud Matth. V, estote perfecti, sicut et pater
vester caelestis perfectus est, necesse est ponere quasdam virtutes medias inter politicas, quae sunt virtutes
humanae, et exemplares, quae sunt virtutes divinae. Quae quidem virtutes distinguuntur secundum diversitatem
motus et termini. Ita scilicet quod quaedam sunt virtutes transeuntium et in divinam similitudinem tendentium, et
hae vocantur virtutes purgatoriae.
Ita scilicet quod prudentia omnia mundana divinorum contemplatione despiciat, omnemque animae cogitationem
in divina sola dirigat; temperantia vero relinquat, inquantum natura patitur, quae corporis usus requirit;
fortitudinis autem est ut anima non terreatur propter excessum a corpore, et accessum ad superna; iustitia vero
est ut tota anima consentiat ad huius propositi viam.
Quaedam vero sunt virtutes iam assequentium divinam similitudinem, quae vocantur virtutes iam purgati animi.
Ita scilicet quod prudentia sola divina intueatur; temperantia terrenas cupiditates nesciat; fortitudo passiones
ignoret; iustitia cum divina mente perpetuo foedere societur, eam scilicet imitando. Quas quidem virtutes
dicimus esse beatorum, vel aliquorum in hac vita perfectissimorum.
RA1
Ad primum ergo dicendum quod Philosophus loquitur de his virtutibus secundum quod sunt circa res humanas,
puta iustitia circa emptiones et venditiones, fortitudo circa timores, temperantia circa concupiscentias.
Sic enim ridiculum est eas Deo attribuere.
RA2
Ad secundum dicendum quod virtutes humanae sunt circa passiones, scilicet virtutes hominum in hoc mundo
conversantium. Sed virtutes eorum qui plenam beatitudinem assequuntur, sunt absque passionibus.
Unde Plotinus dicit quod passiones politicae virtutes molliunt, idest ad medium reducunt; secundae, scilicet
purgatoriae, auferunt; tertiae, quae sunt purgati animi, obliviscuntur; in quartis, scilicet exemplaribus, nefas est
nominari.
Quamvis dici possit quod loquitur hic de passionibus secundum quod significant aliquos inordinatos motus.
RA3
Ad tertium dicendum quod deserere res humanas ubi necessitas imponitur, vitiosum est, alias est virtuosum.
Unde parum supra tullius praemittit, his forsitan concedendum est rempublicam non capessentibus, qui excellenti
ingenio doctrinae se dederunt; et his qui aut valetudinis imbecillitate, aut aliqua graviori causa impediti, a
republica recesserunt; cum eius administrandae potestatem aliis laudemque concederent.
Quod consonat ei quod Augustinus dicit, XIX de CIV. Dei, otium sanctum quaerit caritas veritatis; negotium
iustum suscipit necessitas caritatis. Quam sarcinam si nullus imponit, percipiendae atque intuendae vacandum est
veritati, si autem imponitur, suscipienda est, propter caritatis necessitatem.
RA4
Ad quartum dicendum quod sola iustitia legalis directe respicit bonum commune, sed per imperium omnes alias
virtutes ad bonum commune trahit, ut in V ethic. Dicit Philosophus.
Est enim considerandum quod ad politicas virtutes, secundum quod hic dicuntur, pertinet non solum bene operari
ad commune, sed etiam bene operari ad partes communis, scilicet ad domum, vel aliquam singularem personam.
|q62 Quaestio 62
|a0 Prologus
Deinde considerandum est de virtutibus theologicis.
Et circa hoc quaeruntur quatuor. Primo, utrum sint aliquae virtutes theologicae. Secundo, utrum virtutes
theologicae distinguantur ab intellectualibus et moralibus.
Tertio, quot, et quae sint. Quarto, de ordine earum.
|a1 Articulus 1
AG1
Ad primum sic proceditur. Videtur quod non sint aliquae virtutes theologicae.
Ut enim dicitur in VII physic., virtus est dispositio perfecti ad optimum, dico autem perfectum, quod est
dispositum secundum naturam.
Sed id quod est divinum, est supra naturam hominis.
Ergo virtutes theologicae non sunt virtutes hominis.
867

