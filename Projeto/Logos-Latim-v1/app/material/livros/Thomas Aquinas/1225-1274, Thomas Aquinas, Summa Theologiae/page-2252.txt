Ergo baptismus ioannis gratiam non conferebat.
CO
Respondeo dicendum quod, sicut dictum est, tota doctrina et operatio ioannis praeparatoria erat ad Christum,
sicut ministri et inferioris artificis est praeparare materiam ad formam, quam inducit principalis artifex. Gratia
autem conferenda erat hominibus per Christum, secundum illud Ioan. I, gratia et veritas per Iesum Christum
facta est.
Et ideo baptismus ioannis gratiam non conferebat, sed solum ad gratiam praeparabat, tripliciter. Uno quidem
modo, per doctrinam ioannis, inducentem homines ad fidem Christi. Alio modo, assuefaciendo homines ad ritum
baptismi Christi. Tertio modo, per poenitentiam, praeparando homines ad suscipiendum effectum baptismi
Christi.
RA1
Ad primum ergo dicendum quod in illis verbis, ut beda dicit, potest intelligi duplex baptismus poenitentiae. Unus
quidem, quem ioannes baptizando conferebat, qui scilicet baptismus dicitur poenitentiae, etc., quia scilicet ille
baptismus erat quoddam inductivum ad poenitentiam, et quasi quaedam protestatio qua profitebantur homines se
poenitentiam acturos. Alius autem est baptismus Christi, per quem peccata remittuntur, quem ioannes dare non
poterat, sed solum praedicabat, dicens, ille vos baptizabit in spiritu sancto.
Vel potest dici quod praedicabat baptismum poenitentiae, idest, inducentem ad poenitentiam, quae quidem
poenitentia ducit homines in remissionem peccatorum. Vel potest dici quod per baptismum Christi, ut
Hieronymus dicit, gratia datur, qua peccata gratis dimittuntur, quod autem consummatur per sponsum, initiatur
per paranymphum, scilicet per ioannem. Unde dicitur quod baptizabat et praedicabat baptismum poenitentiae in
remissionem peccatorum, non ideo quia hoc ipse perficeret, sed quia hoc inchoabat praeparando.
RA2
Ad secundum dicendum quod illa confessio peccatorum non fiebat ad remissionem peccatorum statim per
baptismum ioannis exhibendam, sed consequendam per poenitentiam consequentem, et baptismum Christi, ad
quem poenitentia illa praeparabat.
RA3
Ad tertium dicendum quod circumcisio instituta erat in remedium originalis peccati. Sed baptismus ioannis ad
hoc non erat institutus, sed solum erat praeparatorius ad baptismum Christi, ut dictum est.
Sacramenta autem ex VI institutionis suum habent effectum.
|a4 Articulus 4
AG1
Ad quartum sic proceditur. Videtur quod baptismo ioannis solus Christus debebat baptizari. Quia, sicut dictum
est, ad hoc ioannes baptizavit ut Christus baptizaretur, sicut Augustinus dicit, super Ioan..
Sed quod est proprium Christo, non debet aliis convenire.
Ergo nulli alii debuerunt illo baptismo baptizari.
AG2
Praeterea, quicumque baptizatur, aut accipit aliquid a baptismo, aut baptismo aliquid confert. Sed a baptismo
ioannis nullus aliquid accipere poterat, quia in eo gratia non conferebatur, ut dictum est nec aliquis baptismo
aliquid conferre poterat nisi Christus, qui tactu mundissimae suae carnis aquas sanctificavit.
Ergo videtur quod solus Christus baptismo ioannis debuerit baptizari.
AG3
Praeterea, si alii illo baptismo baptizabantur, hoc non erat nisi ut praepararentur ad baptismum Christi, et sic
conveniens videbatur quod, sicut baptismus Christi omnibus confertur, et magnis et parvis, et gentilibus et
Iudaeis, ita etiam et baptismus ioannis conferretur. Sed non legitur quod ab eo pueri baptizarentur, nec etiam
gentiles, dicitur enim marci I, quod egrediebantur ad eum ierosolymitae universi, et baptizabantur ab illo.
Ergo videtur quod solus Christus a ioanne debuit baptizari.
SC
Sed contra est quod dicitur Luc. III, factum est, cum baptizaretur omnis populus, et Iesu baptizato et orante,
aperti sunt caeli.
CO
Respondeo dicendum quod duplici de causa oportuit alios a Christo baptizari baptismo ioannis. Primo quidem, ut
Augustinus dicit, super Ioan., quia, si solus Christus baptismo ioannis baptizatus esset, non defuissent qui
dicerent baptismum ioannis, quo Christus est baptizatus, digniorem esse baptismo Christi, quo alii baptizantur.
Secundo, quia oportebat per baptismum ioannis alios ad baptismum Christi praeparari, sicut dictum est.
RA1
Ad primum ergo dicendum quod non propter hoc solum fuit ioannis baptismus institutus ut Christus baptizaretur,
sed etiam propter alias causas, ut dictum est.
Et tamen, si ad hoc solum esset institutus ut Christus eo baptizaretur, oportebat praedictum inconveniens vitari,
aliis hoc baptismo baptizatis.
2252

