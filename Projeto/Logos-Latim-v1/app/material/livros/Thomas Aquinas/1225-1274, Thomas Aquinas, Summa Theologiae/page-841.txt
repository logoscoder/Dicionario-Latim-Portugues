Respondeo dicendum quod irascibilis et concupiscibilis dupliciter considerari possunt. Uno modo secundum se,
inquantum sunt partes appetitus sensitivi. Et hoc modo, non competit eis quod sint subiectum virtutis. Alio modo
possunt considerari inquantum participant rationem, per hoc quod natae sunt rationi obedire. Et sic irascibilis vel
concupiscibilis potest esse subiectum virtutis humanae, sic enim est principium humani actus, inquantum
participat rationem. Et in his potentiis necesse est ponere virtutes.
Quod enim in irascibili et concupiscibili sint aliquae virtutes, patet. Actus enim qui progreditur ab una potentia
secundum quod est ab alia mota, non potest esse perfectus, nisi utraque potentia sit bene disposita ad actum,
sicut actus artificis non potest esse congruus, nisi et artifex sit bene dispositus ad agendum, et etiam ipsum
instrumentum.
In his igitur circa quae operatur irascibilis et concupiscibilis secundum quod sunt a ratione motae, necesse est ut
aliquis habitus perficiens ad bene agendum sit non solum in ratione, sed etiam in irascibili et concupiscibili. Et
quia bona dispositio potentiae moventis motae, attenditur secundum conformitatem ad potentiam moventem;
ideo virtus quae est in irascibili et concupiscibili, nihil aliud est quam quaedam habitualis conformitas istarum
potentiarum ad rationem.
RA1
Ad primum ergo dicendum quod irascibilis et concupiscibilis secundum se consideratae, prout sunt partes
appetitus sensitivi, communes sunt nobis et brutis. Sed secundum quod sunt rationales per participationem, ut
obedientes rationi, sic sunt propriae hominis. Et hoc modo possunt esse subiectum virtutis humanae.
RA2
Ad secundum dicendum quod, sicut caro hominis ex se quidem non habet bonum virtutis, fit tamen
instrumentum virtuosi actus, inquantum, movente ratione, membra nostra exhibemus ad serviendum iustitiae, ita
etiam irascibilis et concupiscibilis ex se quidem non habent bonum virtutis sed magis infectionem fomitis;
inquantum vero conformantur rationi, sic in eis adgeneratur bonum virtutis moralis.
RA3
Ad tertium dicendum quod alia ratione regitur corpus ab anima, et irascibilis et concupiscibilis a ratione. Corpus
enim ad nutum obedit animae absque contradictione, in his in quibus natum est ab anima moveri, unde
Philosophus dicit, in I polit., quod anima regit corpus despotico principatu, idest sicut Dominus servum.
Et ideo totus motus corporis refertur ad animam.
Et propter hoc in corpore non est virtus, sed solum in anima.
Sed irascibilis et concupiscibilis non ad nutum obediunt rationi, sed habent proprios motus suos, quibus interdum
rationi repugnant, unde in eodem libro Philosophus dicit quod ratio regit irascibilem et concupiscibilem
principatu politico, quo scilicet reguntur liberi, qui habent in aliquibus propriam voluntatem. Et propter hoc
etiam oportet in irascibili et concupiscibili esse aliquas virtutes, quibus bene disponantur ad actum.
RA4
Ad quartum dicendum quod in electione duo sunt, scilicet intentio finis, quae pertinet ad virtutem moralem; et
praeacceptio eius quod est ad finem, quod pertinet ad prudentiam; ut dicitur in VI ethic..
Quod autem habeat rectam intentionem finis circa passiones animae, hoc contingit ex bona dispositione
irascibilis et concupiscibilis. Et ideo virtutes morales circa passiones, sunt in irascibili et concupiscibili, sed
prudentia est in ratione.
|a5 Articulus 5
AG1
Ad quintum sic proceditur. Videtur quod in viribus sensitivis apprehensivis interius, possit esse aliqua virtus.
Appetitus enim sensitivus potest esse subiectum virtutis, inquantum obedit rationi. Sed vires sensitivae
apprehensivae interius, rationi obediunt, ad imperium enim rationis operatur et imaginativa et cogitativa et
memorativa.
Ergo in his viribus potest esse virtus.
AG2
Praeterea, sicut appetitus rationalis, qui est voluntas, in suo actu potest impediri, vel etiam adiuvari, per
appetitum sensitivum; ita etiam intellectus vel ratio potest impediri, vel etiam iuvari, per vires praedictas. Sicut
ergo in viribus sensitivis appetitivis potest esse virtus, ita etiam in apprehensivis.
AG3
Praeterea, prudentia est quaedam virtus, cuius partem ponit tullius memoriam, in sua rhetorica.
Ergo etiam in VI memorativa potest esse aliqua virtus.
Et eadem ratione, in aliis interioribus apprehensivis viribus.
SC
Sed contra est quod omnes virtutes vel sunt intellectuales, vel morales, ut dicitur in II ethic..
Morales autem virtutes omnes sunt in parte appetitiva, intellectuales autem in intellectu vel ratione, sicut patet in
VI ethic..
Nulla ergo virtus est in viribus sensitivis apprehensivis interius.
841

