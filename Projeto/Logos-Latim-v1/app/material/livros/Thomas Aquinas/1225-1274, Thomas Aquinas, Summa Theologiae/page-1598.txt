Ad secundum dicendum quod si illud quod quis vovit ex quacumque causa impossibile reddatur, debet homo
facere quod in se est, ut saltem habeat promptam voluntatem faciendi quod potest.
Unde ille qui vovit monasterium aliquod intrare debet dare operam quam potest ut ibi recipiatur. Et si quidem
intentio sua fuit se obligare ad religionis ingressum principaliter, et ex consequenti elegit hanc religionem vel
hunc locum quasi sibi magis congruentem, tenetur, si non potest ibi recipi, aliam religionem intrare. Si autem
principaliter intendit se obligare ad hanc religionem vel ad hunc locum, propter specialem complacentiam huius
religionis vel loci, non tenetur aliam religionem intrare si illi eum recipere nolunt.
Si vero incidit in impossibilitatem implendi votum ex propria culpa, tenetur insuper de propria culpa praeterita
poenitentiam agere. Sicut mulier quae vovit virginitatem, si postea corrumpatur, non solum debet servare quod
potest, scilicet perpetuam continentiam, sed etiam de eo quod admisit peccando poenitere.
RA3
Ad tertium dicendum quod obligatio voti ex propria voluntate et intentione causatur, unde dicitur Deut. XXIII,
quod semel egressum est de labiis tuis, observabis, et facies sicut promisisti Domino Deo tuo, et propria
voluntate et ore tuo locutus es.
Et ideo si in intentione et voluntate voventis est obligare se ad statim solvendum, tenetur statim solvere. Si autem
ad certum tempus, vel sub certa conditione, non tenetur statim solvere.
Sed nec debet tardare ultra quam intendit se obligare, dicitur enim ibidem, cum votum voveris Domino Deo tuo,
non tardabis reddere, quia requiret illud Dominus Deus tuus; et si moratus fueris, reputabitur tibi in peccatum.
|a4 Articulus 4
AG1
Ad quartum sic proceditur. Videtur quod non expediat aliquid vovere. Non enim alicui expedit ut privet se bono
quod ei Deus donavit. Sed libertas est unum de maximis bonis quae homini Deus dedit, qua videtur privari per
necessitatem quam votum imponit.
Ergo non videtur expediens homini quod aliquid voveat.
AG2
Praeterea, nullus debet se periculis iniicere. Sed quicumque vovet se periculo iniicit, quia quod ante votum sine
periculo poterat praeteriri, si non servetur post votum, periculosum est.
Unde Augustinus dicit, in epistola ad armentarium et Paulinam, quia iam vovisti, iam te obstrinxisti, aliud tibi
facere non licet.
Non talis eris si non feceris quod vovisti, qualis mansisses si nihil tale vovisses. Minor enim tunc esses, non
peior. Modo autem, tanto, quod absit, miserior si fidem Deo fregeris, quanto beatior si persolveris.
Ergo non expedit aliquid vovere.
AG3
Praeterea, apostolus dicit, I ad Cor. IV, imitatores mei estote, sicut et ego Christi.
Sed non legitur neque Christum aliquid vovisse, nec apostolos.
Ergo videtur quod non expediat aliquid vovere.
SC
Sed contra est quod dicitur in psalm., vovete et reddite Domino Deo vestro.
CO
Respondeo dicendum quod, sicut dictum est, votum est promissio Deo facta. Alia autem ratione promittitur
aliquid homini, et alia ratione Deo. Homini quidem promittimus aliquid propter eius utilitatem, cui utile est et
quod ei aliquid exhibeamus, et quod eum de futura exhibitione prius certificemus. Sed promissionem Deo
facimus non propter eius utilitatem, sed propter nostram.
Unde Augustinus dicit, in praedicta epistola, benignus exactor est, non egenus, et qui non crescat ex redditis, sed
in se crescere faciat redditores.
Et sicut id quod damus Deo non est ei utile, sed nobis, quia quod ei redditur reddenti additur, ut Augustinus
ibidem dicit; ita etiam promissio qua Deo aliquid vovemus, non cedit in eius utilitatem, qui a nobis certificari
non indiget; sed ad utilitatem nostram, inquantum vovendo voluntatem nostram immobiliter firmamus ad id
quod expedit facere. Et ideo expediens est vovere.
RA1
Ad primum ergo dicendum quod sicut non posse peccare non diminuit libertatem, ita etiam necessitas firmatae
voluntatis in bonum non diminuit libertatem, ut patet in Deo et in beatis.
Et talis est necessitas voti, similitudinem quandam habens cum confirmatione beatorum.
Unde Augustinus in eadem epistola dicit quod felix necessitas est quae in meliora compellit.
RA2
Ad secundum dicendum quod quando periculum nascitur ex ipso facto, tunc illud factum non est expediens, puta
quod aliquis per pontem ruinosum transeat fluvium. Sed si periculum immineat ex hoc quod homo deficit ab illo
facto, non desinit propter hoc esse expediens, sicut expediens est ascendere equum, quamvis periculum immineat

1598

