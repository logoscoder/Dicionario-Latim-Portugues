Ad quartum dicendum quod actiones quae sunt hominis ad seipsum sufficienter rectificantur rectificatis
passionibus per alias virtutes morales. Sed actiones quae sunt ad alterum indigent speciali rectificatione, non
solum per comparationem ad agentem, sed etiam per comparationem ad eum ad quem sunt. Et ideo circa eas est
specialis virtus, quae est iustitia.
|a3 Articulus 3
AG1
Ad tertium sic proceditur. Videtur quod iustitia non sit virtus.
Dicitur enim Luc. XVII, cum feceritis omnia quae praecepta sunt vobis, dicite, servi inutiles sumus, quod
debuimus facere fecimus.
Sed non est inutile facere opus virtutis, dicit enim Ambrosius, in II de offic., utilitatem non pecuniarii lucri
aestimationem dicimus, sed acquisitionem pietatis.
Ergo facere quod quis debet facere non est opus virtutis.
Est autem opus iustitiae. Ergo iustitia non est virtus.
AG2
Praeterea, quod fit ex necessitate non est meritorium. Sed reddere alicui quod suum est, quod pertinet ad
iustitiam, est necessitatis. Ergo non est meritorium.
Actibus autem virtutum meremur. Ergo iustitia non est virtus.
AG3
Praeterea, omnis virtus moralis est circa agibilia. Ea autem quae exterius constituuntur non sunt agibilia, sed
factibilia, ut patet per Philosophum, in IX metaphys..
Cum igitur ad iustitiam pertineat exterius facere aliquod opus secundum se iustum, videtur quod iustitia non sit
virtus moralis.
SC
Sed contra est quod Gregorius dicit, in II Moral., quod in quatuor virtutibus, scilicet temperantia, prudentia,
fortitudine et iustitia, tota boni operis structura consurgit.
CO
Respondeo dicendum quod virtus humana est quae bonum reddit actum humanum, et ipsum hominem bonum
facit.
Quod quidem convenit iustitiae. Actus enim hominis bonus redditur ex hoc quod attingit regulam rationis,
secundum quam humani actus rectificantur. Unde cum iustitia operationes humanas rectificet, manifestum est
quod opus hominis bonum reddit.
Et ut tullius dicit, in I de offic., ex iustitia praecipue viri boni nominantur.
Unde, sicut ibidem dicit, in ea virtutis splendor est maximus.
RA1
Ad primum ergo dicendum quod cum aliquis facit quod debet, non affert utilitatem lucri ei cui facit quod debet,
sed solum abstinet a damno eius. Sibi tamen facit utilitatem, inquantum spontanea et prompta voluntate facit
illud quod debet, quod est virtuose agere.
Unde dicitur Sap. VIII quod sapientia Dei sobrietatem et iustitiam docet, prudentiam et virtutem; quibus in vita
nihil est utilius hominibus, scilicet virtuosis.
RA2
Ad secundum dicendum quod duplex est necessitas. Una coactionis, et haec, quia repugnat voluntati, tollit
rationem meriti. Alia autem est necessitas ex obligatione praecepti, sive ex necessitate finis, quando scilicet
aliquis non potest consequi finem virtutis nisi hoc faciat. Et talis necessitas non excludit rationem meriti,
inquantum aliquis hoc quod sic est necessarium voluntarie agit. Excludit tamen gloriam supererogationis,
secundum illud I ad Cor. IX, si evangelizavero, non est mihi gloria, necessitas enim mihi incumbit.
RA3
Ad tertium dicendum quod iustitia non consistit circa exteriores res quantum ad facere, quod pertinet ad artem,
sed quantum ad hoc quod utitur eis ad alterum.
|a4 Articulus 4
AG1
Ad quartum sic proceditur. Videtur quod iustitia non sit in voluntate sicut in subiecto. Iustitia enim quandoque
veritas dicitur. Sed veritas non est voluntatis, sed intellectus.
Ergo iustitia non est in voluntate sicut in subiecto.
AG2
Praeterea, iustitia est circa ea quae sunt ad alterum. Sed ordinare aliquid ad alterum est rationis. Iustitia ergo non
est in voluntate sicut in subiecto, sed magis in ratione.
AG3

1460

