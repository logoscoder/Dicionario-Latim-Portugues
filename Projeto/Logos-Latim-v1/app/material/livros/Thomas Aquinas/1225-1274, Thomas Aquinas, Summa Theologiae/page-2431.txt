Praeterea, si praetermittatur id quod requiritur ad baptismum, homo est denuo baptizandus, sicut cum
praetermittitur invocatio trinitatis, sicut supra dictum est.
Sed ex hoc non videtur aliquis denuo baptizandus quod intentionem non habebat suscipiendi baptismum,
alioquin, cum de intentione baptizati non constet, quilibet posset petere se denuo baptizari propter intentionis
defectum. Non videtur ergo quod intentio requiratur ex parte baptizati ut suscipiat sacramentum.
AG3
Praeterea, baptismus contra peccatum originale datur. Sed originale peccatum contrahitur sine intentione
nascentis. Ergo baptismus, ut videtur, intentionem non requirit ex parte baptizati.
SC
Sed contra est quod, secundum ritum ecclesiae, baptizandi profitentur se petere ab ecclesia baptismum.
Per quod profitentur suam intentionem de susceptione sacramenti.
CO
Respondeo dicendum quod per baptismum aliquis moritur veteri vitae peccati, et incipit quandam vitae
novitatem, secundum illud Rom. VI, consepulti sumus Christo per baptismum in mortem, ut, quomodo Christus
resurrexit a mortuis, ita et nos in novitate vitae ambulemus.
Et ideo, sicut ad hoc quod homo moriatur veteri vitae, requiritur, secundum Augustinum, in habente usum liberi
arbitrii, voluntas qua eum veteris vitae poeniteat; ita requiritur voluntas qua intendat vitae novitatem, cuius
principium est ipsa susceptio sacramenti. Et ideo ex parte baptizati requiritur voluntas, sive intentio, suscipiendi
sacramentum.
RA1
Ad primum ergo dicendum quod in iustificatione, quae fit per baptismum, non est passio coacta, sed voluntaria.
Et ideo requiritur intentio recipiendi id quod ei datur.
RA2
Ad secundum dicendum quod, si in adulto deesset intentio suscipiendi sacramentum, esset rebaptizandus.
Si tamen hoc non constaret, esset dicendum, si non es baptizatus, ego te baptizo.
RA3
Ad tertium dicendum quod baptismus ordinatur non solum contra originale peccatum, sed etiam contra actualia,
quae per voluntatem et intentionem causantur.
|a8 Articulus 8
AG1
Ad octavum sic proceditur. Videtur quod fides requiratur ex parte baptizati. Sacramentum enim baptismi a
Christo est institutum.
Sed Christus, formam baptismi tradens, fidem baptismo praemittit, dicens, Marc. Ult., qui crediderit et baptizatus
fuerit, salvus erit.
Ergo videtur quod, nisi sit fides, non possit esse sacramentum baptismi.
AG2
Praeterea, nihil frustra in sacramentis ecclesiae agitur.
Sed secundum ritum ecclesiae, qui accedit ad baptismum de fide interrogatur, cum dicitur, credis in Deum
patrem omnipotentem? ergo videtur quod fides ad baptismum requiratur.
AG3
Praeterea, ad baptismum requiritur intentio suscipiendi sacramentum. Sed hoc non potest esse sine recta fide,
cum baptismus sit rectae fidei sacramentum, per eum enim incorporantur homines Christo, ut Augustinus dicit,
in libro de baptismo parvulorum; hoc autem esse non potest sine recta fide, secundum illud Ephes. III, habitare
Christum per fidem in cordibus vestris.
Ergo videtur quod ille qui non habet rectam fidem, non possit suscipere sacramentum baptismi.
AG4
Praeterea, infidelitas est gravissimum peccatum, ut in secunda parte habitum est.
Sed permanentes in peccato non sunt baptizandi. Ergo nec etiam permanentes in infidelitate.
SC
Sed contra est quod Gregorius, scribens quirico episcopo, dicit, ab antiqua patrum institutione didicimus ut qui
apud haeresim in trinitatis nomine baptizantur, cum ad sanctam ecclesiam redeunt, aut unctione chrismatis, aut
impositione manus, aut sola professione fidei, ad sinum matris ecclesiae revocentur.
Hoc autem non esset, si fides ex necessitate requireretur ad susceptionem baptismi.
CO
Respondeo dicendum quod, sicut ex dictis patet, duo efficiuntur in anima per baptismum, scilicet character et
gratia. Dupliciter ergo aliquid ex necessitate requiritur ad baptismum. Uno modo, sine quo gratia haberi non
potest, quae est ultimus effectus sacramenti. Et hoc modo recta fides ex necessitate requiritur ad baptismum,
quia, sicut dicitur Rom. III, iustitia Dei est per fidem Iesu Christi.

2431

