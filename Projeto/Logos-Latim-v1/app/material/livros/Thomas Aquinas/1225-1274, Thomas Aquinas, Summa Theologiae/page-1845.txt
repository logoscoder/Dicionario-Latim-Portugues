Respondeo dicendum quod aliquid potest dici excellentissimum dupliciter. Uno modo, in aliquo genere. Et sic
virginitas est excellentissima, scilicet in genere castitatis, transcendit enim et castitatem vidualem et coniugalem.
Et quia castitati antonomastice attribuitur decor, ideo virginitati per consequens attribuitur excellentissima
pulchritudo.
Unde et Ambrosius dicit, in libro de virginit., pulchritudinem quis potest maiorem aestimare decore virginis,
quae amatur a rege, probatur a iudice, dedicatur Domino, consecratur Deo? alio modo potest dici aliquid
excellentissimum simpliciter.
Et sic virginitas non est excellentissima virtutum. Semper enim finis excellit id quod est ad finem, et quanto
aliquid efficacius ordinatur ad finem, tanto melius est. Finis autem ex quo virginitas laudabilis redditur, est
vacare rebus divinis, ut dictum est.
Unde ipsae virtutes theologicae, et etiam virtus religionis, quarum actus est ipsa occupatio circa res divinas,
praeferuntur virginitati. Similiter etiam vehementius operantur ad hoc quod inhaereant Deo martyres, qui ad hoc
postponunt propriam vitam; et viventes in monasteriis, qui ad hoc postponunt propriam voluntatem et omnia
quae possunt habere; quam virgines, quae ad hoc postponunt venereas voluptates.
Et ideo virginitas non simpliciter est maxima virtutum.
RA1
Ad primum ergo dicendum quod virgines sunt illustrior portio gregis Christi, et est earum sublimior gloria, per
comparationem ad viduas et coniugatas.
RA2
Ad secundum dicendum quod centesimus fructus attribuitur virginitati, secundum Hieronymum, propter
excellentiam quam habet ad viduitatem, cui attribuitur sexagesimus, et ad matrimonium, cui attribuitur
tricesimus.
Sed sicut Augustinus dicit, in libro de quaest. Evang., centesimus fructus est martyrum, sexagesimus virginum,
et tricesimus coniugatorum.
Unde ex hoc non sequitur quod virginitas sit simpliciter maxima omnium virtutum, sed solum aliis gradibus
castitatis.
RA3
Ad tertium dicendum quod virgines sequuntur agnum quocumque ierit quia imitantur Christum non solum in
integritate mentis, sed etiam in integritate carnis, ut Augustinus dicit, in libro de virginit..
Et ideo in pluribus sequuntur agnum. Non tamen oportet quod magis de propinquo, quia aliae virtutes faciunt
propinquius inhaerere Deo per imitationem mentis. Canticum autem novum quod solae virgines cantant, est
gaudium quod habent de integritate carnis servata.
|q153 Quaestio 153
|a0 Prologus
Deinde considerandum est de vitio luxuriae, quod opponitur castitati. Et primo, de ipsa in generali; secundo, de
speciebus eius.
Circa primum quaeruntur quinque. Primo, quid sit materia luxuriae. Secundo, utrum omnis concubitus sit
illicitus.
Tertio, utrum luxuria sit peccatum mortale. Quarto, utrum luxuria sit vitium capitale. Quinto, de filiabus eius.
|a1 Articulus 1
AG1
Ad primum sic proceditur. Videtur quod materia luxuriae non sit solum concupiscentiae et delectationes
venereae.
Dicit enim Augustinus, in libro confess., quod luxuria ad satietatem atque abundantiam se cupit vocari.
Sed satietas pertinet ad cibos et potus, abundantia autem ad divitias. Ergo luxuria non est proprie circa
concupiscentias et voluptates venereas.
AG2
Praeterea, Prov. XX dicitur, luxuriosa res est vinum.
Sed vinum pertinet ad delectationem cibi et potus.
Ergo circa has maxime videtur esse luxuria.
AG3
Praeterea, luxuria esse dicitur libidinosae voluptatis appetitus.
Sed libidinosa voluptas non solum est in venereis, sed etiam in multis aliis. Ergo luxuria non solum est circa
concupiscentias et voluptates venereas.
SC
Sed contra est quod dicitur in libro de vera relig., dicitur luxuriosis, qui seminat in carne, de carne metet
corruptionem.
1845

