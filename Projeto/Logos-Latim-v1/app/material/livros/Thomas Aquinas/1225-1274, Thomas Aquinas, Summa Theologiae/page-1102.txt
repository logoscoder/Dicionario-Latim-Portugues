coniunctiones habent diversos effectus, et super diversas species rerum. Alia ratio est ad excludendum
concubitus contra naturam. Tertia ratio est ad tollendam universaliter occasionem concupiscentiae.
Animalia enim diversarum specierum non commiscentur de facili ad invicem, nisi hoc per homines procuretur;
et in aspectu coitus animalium excitatur homini concupiscentiae motus. Unde etiam in traditionibus Iudaeorum
praeceptum invenitur, ut Rabbi Moyses dicit, ut homines avertant oculos ab animalibus coeuntibus. Figuralis
autem horum ratio est quia bovi trituranti, idest praedicatori deferenti segetes doctrinae, non sunt necessaria
victus subtrahenda; ut apostolus dicit, I ad Cor. IX.
Matrem etiam non simul debemus tenere cum filiis, quia in quibusdam retinendi sunt spirituales sensus, quasi
filii, et dimittenda est litteralis observantia, quasi mater; sicut in omnibus caeremoniis legis.
Prohibetur etiam quod iumenta, idest populares homines, non faciamus coire, idest coniunctionem habere, cum
alterius generis animantibus, idest cum gentilibus vel Iudaeis.
RA9
Ad nonum dicendum quod omnes illae commixtiones in agricultura sunt prohibitae, ad litteram, in detestationem
idololatriae. Quia Aegyptii, in venerationem stellarum, diversas commixtiones faciebant et in seminibus et in
animalibus et in vestibus, repraesentantes diversas coniunctiones stellarum. Vel omnes huiusmodi commixtiones
variae prohibentur ad detestationem coitus contra naturam.
Habent tamen figuralem rationem.
Quia quod dicitur, non seres vineam tuam altero semine, est spiritualiter intelligendum, quod in ecclesia, quae est
spiritualis vinea, non est seminanda aliena doctrina.
Et similiter ager, idest ecclesia, non est seminandus diverso semine, idest catholica doctrina et haeretica. Non est
etiam simul arandum in bove et asino, quia fatuus sapienti in praedicatione non est sociandus, quia unus impedit
alium.
RA11
Ad undecimum dicendum quod malefici et sacerdotes idolorum utebantur in suis ritibus ossibus vel carnibus
hominum mortuorum. Et ideo, ad extirpandum idololatriae cultum, praecepit Dominus ut sacerdotes minores, qui
per tempora certa ministrabant in sanctuario, non inquinarentur in mortibus nisi valde propinquorum, scilicet
patris et matris et huiusmodi coniunctarum personarum.
Pontifex autem semper debebat esse paratus ad ministerium sanctuarii, et ideo totaliter prohibitus erat ei accessus
ad mortuos, quantumcumque propinquos.
Praeceptum etiam est eis ne ducerent uxorem meretricem ac repudiatam, sed virginem.
Tum propter reverentiam sacerdotum, quorum dignitas quodammodo ex tali coniugio diminui videretur. Tum
etiam propter filios, quibus esset ad ignominiam turpitudo matris, quod maxime tunc erat vitandum, quando
sacerdotii dignitas secundum successionem generis conferebatur.
Praeceptum etiam erat eis ut non raderent caput nec barbam, nec in carnibus suis facerent incisuram, ad
removendum idololatriae ritum. Nam sacerdotes gentilium radebant caput et barbam, unde dicitur baruch VI,
sacerdotes sedent habentes tunicas scissas, et capita et barbam rasam.
Et etiam in cultu idolorum incidebant se cultris et lanceolis, ut dicitur III regum XVIII.
Unde contraria praecepta sunt sacerdotibus veteris legis. Spiritualis autem ratio horum est quia sacerdotes
omnino debent esse immunes ab operibus mortuis, quae sunt opera peccati. Et etiam non debent radere caput,
idest deponere sapientiam; neque deponere barbam, idest sapientiae perfectionem; neque etiam scindere
vestimenta aut incidere carnes, ut scilicet vitium schismatis non incurrant.
|q103 Quaestio 103
|a0 Prologus
Deinde considerandum est de duratione caeremonialium praeceptorum. Et circa hoc quaeruntur quatuor.
Primo, utrum praecepta caeremonialia fuerint ante legem.
Secundo, utrum in lege aliquam virtutem habuerint iustificandi.
Tertio, utrum cessaverint Christo veniente. Quarto, utrum sit peccatum mortale observare ea post Christum.
|a1 Articulus 1
AG1
Ad primum sic proceditur. Videtur quod caeremoniae legis fuerint ante legem. Sacrificia enim et holocausta
pertinent ad caeremonias veteris legis, ut supra dictum est.
Sed sacrificia et holocausta fuerunt ante legem.
Dicitur enim Gen. IV, quod cain obtulit de fructibus terrae munera Domino; Abel autem obtulit de primogenitis
gregis sui, et de adipibus eorum.
Noe etiam obtulit holocausta Domino, ut dicitur Gen. VIII; et Abraham similiter, ut dicitur Gen. XXII.
Ergo caeremoniae veteris legis fuerunt ante legem.
AG2
1102

