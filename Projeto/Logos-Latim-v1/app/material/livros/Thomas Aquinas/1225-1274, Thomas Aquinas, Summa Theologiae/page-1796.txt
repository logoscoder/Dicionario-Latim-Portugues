|a2 Articulus 2
AG1
Ad secundum sic proceditur. Videtur quod inconvenienter tradantur praecepta in lege divina de partibus
fortitudinis. Sicut enim patientia et perseverantia sunt partes fortitudinis, ita etiam magnificentia et magnanimitas
sive fiducia, ut ex supra dictis patet.
Sed de patientia inveniuntur aliqua praecepta tradita in lege divina, similiter autem et de perseverantia. Ergo, pari
ratione, de magnificentia et magnanimitate aliqua praecepta tradi debuerunt.
AG2
Praeterea, patientia est virtus maxime necessaria, cum sit custos aliarum virtutum, ut Gregorius dicit.
Sed de aliis virtutibus dantur praecepta absolute.
Non ergo de patientia fuerunt danda praecepta quae intelligantur solum secundum praeparationem animi, ut
Augustinus dicit, in libro serm. Dom. In monte.
AG3
Praeterea, patientia et perseverantia sunt partes fortitudinis, ut dictum est.
Sed de fortitudine non dantur praecepta affirmativa, sed solum negativa, ut supra habitum est.
Ergo etiam neque de patientia et perseverantia fuerunt danda praecepta affirmativa, sed solum negativa.
SC
Sed contrarium habetur ex traditione sacrae Scripturae.
CO
Respondeo dicendum quod lex divina perfecte informat hominem de his quae sunt necessaria ad recte vivendum.
Indiget autem homo ad recte vivendum non solum virtutibus principalibus, sed etiam virtutibus secundariis et
adiunctis. Et ideo in lege divina, sicut dantur convenientia praecepta de actibus virtutum principalium, ita etiam
dantur convenientia praecepta de actibus secundariarum virtutum et adiunctarum.
RA1
Ad primum ergo dicendum quod magnificentia et magnanimitas non pertinent ad genus fortitudinis nisi
secundum quandam magnitudinis excellentiam quam circa propriam materiam considerant. Ea autem quae
pertinent ad excellentiam magis cadunt sub consiliis perfectionis quam sub praeceptis necessitatis.
Et ideo de magnificentia et magnanimitate non fuerunt danda praecepta, sed magis consilia. Afflictiones autem et
labores praesentis vitae pertinent ad patientiam et perseverantiam non ratione alicuius magnitudinis in eis
consideratae, sed ratione ipsius generis. Et ideo de patientia et perseverantia fuerunt danda praecepta.
RA2
Ad secundum dicendum quod, sicut supra dictum est, praecepta affirmativa, etsi semper obligent, non tamen
obligant ad semper, sed pro loco et tempore. Et ideo sicut praecepta affirmativa quae de patientia dantur, sunt
accipienda secundum praeparationem animi, ut scilicet homo sit paratus ea adimplere cum opus fuerit, ita etiam
et praecepta patientiae.
RA3
Ad tertium dicendum quod fortitudo, secundum quod distinguitur a patientia et perseverantia, est circa maxima
pericula, in quibus cautius est agendum, nec oportet aliquid determinari in particulari quid sit faciendum. Sed
patientia et perseverantia sunt circa minores afflictiones et labores. Et ideo magis sine periculo potest in eis
determinari quid sit agendum, maxime in universali.
|q141 Quaestio 141
|a0 Prologus
Consequenter considerandum est de temperantia. Et primo quidem, de ipsa temperantia; secundo, de partibus
eius; tertio, de praeceptis ipsius. Circa temperantiam autem, primo considerare oportet de ipsa temperantia;
secundo, de vitiis oppositis. Circa primum quaeruntur octo. Primo, utrum temperantia sit virtus. Secundo, utrum
sit virtus specialis. Tertio, utrum sit solum circa concupiscentias et delectationes. Quarto, utrum sit solum circa
delectationes tactus. Quinto, utrum sit circa delectationes gustus inquantum est gustus, vel solum inquantum est
tactus quidam. Sexto, quae sit regula temperantiae. Septimo, utrum sit virtus cardinalis seu principalis. Octavo,
utrum sit potissima virtutum.
|a1 Articulus 1
AG1
Ad primum sic proceditur. Videtur quod temperantia non sit virtus.
Nulla enim virtus repugnat inclinationi naturae, eo quod in nobis est naturalis aptitudo ad virtutem, ut dicitur in
II ethic..
Sed temperantia retrahit a delectationibus, ad quas natura inclinat, ut dicitur in II ethic..
Ergo temperantia non est virtus.
1796

