bene consiliativus, et bene iudicativus, et bene praeceptivus; quod patet ex hoc quod ista aliquando ab invicem
separantur. Et ideo oportet aliam esse virtutem eubuliam, per quam homo est bene consiliativus; et aliam
prudentiam, per quam homo est bene praeceptivus. Et sicut consiliari ordinatur ad praecipere tanquam ad
principalius, ita etiam eubulia ordinatur ad prudentiam tanquam ad principaliorem virtutem; sine qua nec virtus
esset, sicut nec morales virtutes sine prudentia, nec ceterae virtutes sine caritate.
RA1
Ad primum ergo dicendum quod ad prudentiam pertinet bene consiliari imperative, ad eubuliam autem elicitive.
RA2
Ad secundum dicendum quod ad unum finem ultimum, quod est bene vivere totum, ordinantur diversi actus
secundum quendam gradum, nam praecedit consilium, sequitur iudicium, et ultimum est praeceptum, quod
immediate se habet ad finem ultimum, alii autem duo actus remote se habent. Qui tamen habent quosdam
proximos fines, consilium quidem inventionem eorum quae sunt agenda; iudicium autem certitudinem. Unde ex
hoc non sequitur quod eubulia et prudentia non sint diversae virtutes, sed quod eubulia ordinetur ad prudentiam
sicut virtus secundaria ad principalem.
RA3
Ad tertium dicendum quod etiam in speculativis alia rationalis scientia est dialectica, quae ordinatur ad
inquisitionem inventivam; et alia scientia demonstrativa, quae est veritatis determinativa.
|a3 Articulus 3
AG1
Ad tertium sic proceditur. Videtur quod synesis non sit virtus.
Virtutes enim non insunt nobis a natura, ut dicitur in II ethic..
Sed synesis inest aliquibus a natura, ut dicit Philosophus, in VI ethic..
Ergo synesis non est virtus.
AG2
Praeterea, synesis, ut in eodem libro dicitur, est solum iudicativa.
Sed iudicium solum, sine praecepto, potest esse etiam in malis.
Cum ergo virtus sit solum in bonis, videtur quod synesis non sit virtus.
AG3
Praeterea, nunquam est defectus in praecipiendo nisi sit aliquis defectus in iudicando, saltem in particulari
operabili, in quo omnis malus errat. Si ergo synesis ponitur virtus ad bene iudicandum, videtur quod non sit
necessaria alia virtus ad bene praecipiendum. Et ideo prudentia erit superflua, quod est inconveniens. Non ergo
synesis est virtus.
SC
Sed contra, iudicium est perfectius quam consilium.
Sed eubulia, quae est bene consiliativa, est virtus.
Ergo multo magis synesis, quae est bene iudicativa, est virtus.
CO
Respondeo dicendum quod synesis importat iudicium rectum non quidem circa speculabilia, sed circa
particularia operabilia, circa quae etiam est prudentia.
Unde secundum synesim dicuntur in Graeco aliqui syneti, idest sensati, vel eusyneti, idest homines boni sensus,
sicut e contrario qui carent hac virtute dicuntur asyneti, idest insensati.
Oportet autem quod secundum differentiam actuum qui non reducuntur in eandem causam sit etiam diversitas
virtutum.
Manifestum est autem quod bonitas consilii et bonitas iudicii non reducuntur in eandem causam, multi enim sunt
bene consiliativi qui tamen non sunt bene sensati, quasi recte iudicantes. Sicut etiam in speculativis aliqui sunt
bene inquirentes, propter hoc quod ratio eorum prompta est ad discurrendum per diversa, quod videtur provenire
ex dispositione imaginativae virtutis, quae de facili potest formare diversa phantasmata, et tamen huiusmodi
quandoque non sunt boni iudicii, quod est propter defectum intellectus, qui maxime contingit ex mala
dispositione communis sensus non bene iudicantis. Et ideo oportet praeter eubuliam esse aliam virtutem quae est
bene iudicativa. Et haec dicitur synesis.
RA1
Ad primum ergo dicendum quod rectum iudicium in hoc consistit quod vis cognoscitiva apprehendat rem
aliquam secundum quod in se est. Quod quidem provenit ex recta dispositione virtutis apprehensivae, sicut in
speculo, si fuerit bene dispositum, imprimuntur formae corporum secundum quod sunt; si vero fuerit speculum
male dispositum, apparent ibi imagines distortae et prave se habentes. Quod autem virtus cognoscitiva sit bene
disposita ad recipiendum res secundum quod sunt, contingit quidem radicaliter ex natura, consummative autem
ex exercitio vel ex munere gratiae. Et hoc dupliciter. Uno modo, directe ex parte ipsius cognoscitivae virtutis,
puta quia non est imbuta pravis conceptionibus, sed veris et rectis, et hoc pertinet ad synesim secundum quod est
specialis virtus. Alio modo, indirecte, ex bona dispositione appetitivae virtutis, ex qua sequitur quod homo bene
1434

