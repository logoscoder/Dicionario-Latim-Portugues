Deinde considerandum est de effectibus fidei. Et circa hoc quaeruntur duo. Primo, utrum timor sit effectus fidei.
Secundo, utrum purificatio cordis sit effectus fidei.
|a1 Articulus 1
AG1
Ad primum sic proceditur. Videtur quod timor non sit effectus fidei. Effectus enim non praecedit causam. Sed
timor praecedit fidem, dicitur enim Eccli. II, qui timetis Deum, credite illi.
Ergo timor non est effectus fidei.
AG2
Praeterea, idem non est causa contrariorum.
Sed timor et spes sunt contraria, ut supra dictum est, fides autem generat spem, ut dicitur in Glossa, Matth. I.
Ergo non est causa timoris.
AG3
Praeterea, contrarium non est causa contrarii. Sed obiectum fidei est quoddam bonum, quod est veritas prima,
obiectum autem timoris est malum, ut supra dictum est.
Actus autem habent speciem ex obiectis, secundum supradicta.
Ergo fides non est causa timoris.
SC
Sed contra est quod dicitur Iac. II, Daemones credunt et contremiscunt.
CO
Respondeo dicendum quod timor est quidam motus appetitivae virtutis, ut supra dictum est.
Omnium autem appetitivorum motuum principium est bonum vel malum apprehensum. Unde oportet quod
timoris et omnium appetitivorum motuum sit principium aliqua apprehensio. Per fidem autem fit in nobis
quaedam apprehensio de quibusdam malis poenalibus quae secundum divinum iudicium inferuntur, et per hunc
modum fides est causa timoris quo quis timet a Deo puniri, qui est timor servilis.
Est etiam causa timoris filialis, quo quis timet separari a Deo, vel quo quis refugit se Deo comparare reverendo
ipsum; inquantum per fidem hanc existimationem habemus de Deo, quod sit quoddam immensum et altissimum
bonum, a quo separari est pessimum et cui velle aequari est malum. Sed primi timoris, scilicet servilis, est causa
fides informis. Sed secundi timoris, scilicet filialis, est causa fides formata, quae per caritatem facit hominem
Deo inhaerere et ei subiici.
RA1
Ad primum ergo dicendum quod timor Dei non potest universaliter praecedere fidem, quia si omnino eius
ignorantiam haberemus quantum ad praemia vel poenas de quibus per fidem instruimur, nullo modo eum
timeremus. Sed supposita fide de aliquibus articulis fidei, puta de excellentia divina, sequitur timor reverentiae,
ex quo sequitur ulterius ut homo intellectum suum Deo subiiciat ad credendum omnia quae sunt promissa a Deo.
Unde ibi sequitur, et non evacuabitur merces vestra.
RA2
Ad secundum dicendum quod idem secundum contraria potest esse contrariorum causa, non autem idem
secundum idem. Fides autem generat spem secundum quod facit nobis existimationem de praemiis quae Deus
retribuit iustis. Est autem causa timoris secundum quod facit nobis aestimationem de poenis quas peccatoribus
infliget.
RA3
Ad tertium dicendum quod obiectum fidei primum et formale est bonum quod est veritas prima. Sed materialiter
fidei proponuntur credenda etiam quaedam mala, puta quod malum sit Deo non subiici vel ab eo separari, et
quod peccatores poenalia mala sustinebunt a Deo.
Et secundum hoc fides potest esse causa timoris.
|a2 Articulus 2
AG1
Ad secundum sic proceditur. Videtur quod purificatio cordis non sit effectus fidei. Puritas enim cordis praecipue
in affectu consistit. Sed fides in intellectu est.
Ergo fides non causat cordis purificationem.
AG2
Praeterea, illud quod causat cordis purificationem non potest simul esse cum impuritate.
Sed fides simul potest esse cum impuritate peccati, sicut patet in illis qui habent fidem informem.
Ergo fides non purificat Cor.
AG3
Praeterea, si fides aliquo modo purificaret cor humanum, maxime purificaret hominis intellectum. Sed
intellectum non purificat ab obscuritate, cum sit cognitio aenigmatica.
1216

