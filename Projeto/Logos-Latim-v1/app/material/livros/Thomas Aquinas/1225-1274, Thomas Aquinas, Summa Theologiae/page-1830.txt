Sed hoc non videtur esse peccatum, sed poena, vel etiam aliquid utile sub consilio cadens, secundum illud Eccli.
XXXI, si coactus fueris in edendo multum, surge e medio et vome, et refrigerabit te.
Ergo non debet poni inter filias gulae.
AG3
Praeterea, Isidorus ponit scurrilitatem filiam luxuriae.
Non ergo debet poni inter filias gulae.
SC
Sed contra est quod Gregorius, XXXI Moral., has filias gulae assignat.
CO
Respondeo dicendum quod, sicut dictum est, gula proprie consistit circa immoderatam delectationem quae est in
cibis et potibus. Et ideo illa vitia inter filias gulae computantur quae ex immoderata delectatione cibi et potus
consequuntur. Quae quidem possunt accipi vel ex parte animae, vel ex parte corporis. Ex parte autem animae,
quadrupliciter.
Primo quidem, quantum ad rationem, cuius acies hebetatur ex immoderantia cibi et potus. Et quantum ad hoc,
ponitur filia gulae hebetudo sensus circa intelligentiam, propter fumositates ciborum perturbantes caput. Sicut et
e contrario abstinentia confert ad sapientiae perceptionem, secundum illud Eccle. II, cogitavi in corde meo
abstrahere a vino carnem meam, ut animum meum transferrem ad sapientiam.
Secundo, quantum ad appetitum, qui multipliciter deordinatur per immoderantiam cibi et potus, quasi sopito
gubernaculo rationis. Et quantum ad hoc, ponitur inepta laetitia, quia omnes aliae inordinatae passiones ad
laetitiam et tristitiam ordinantur, ut dicitur in II ethic.. Et hoc est quod dicitur III esdrae III, quod vinum omnem
mentem convertit in securitatem et iucunditatem.
Tertio, quantum ad inordinatum verbum. Et sic ponitur multiloquium, quia, ut Gregorius dicit, in pastorali, nisi
gulae deditos immoderata loquacitas raperet, dives ille qui epulatus quotidie splendide dicitur, in lingua gravius
non arderet.
Quarto, quantum ad inordinatum actum. Et sic ponitur scurrilitas, idest iocularitas quaedam proveniens ex
defectu rationis, quae, sicut non potest cohibere verba, ita non potest cohibere exteriores gestus.
Unde Ephes. V, super illud, aut stultiloquium aut scurrilitas, dicit Glossa, quae a stultis curialitas dicitur, idest
iocularitas, quae risum movere solet.
Quamvis possit utrumque horum referri ad verba. In quibus contingit peccare vel ratione superfluitatis, quod
pertinet ad multiloquium, vel ratione inhonestatis, quod pertinet ad scurrilitatem. Ex parte autem corporis,
ponitur immunditia. Quae potest attendi sive secundum inordinatam emissionem quarumcumque superfluitatum,
vel specialiter quantum ad emissionem seminis.
Unde super illud Ephes. V, fornicatio autem et omnis immunditia etc., dicit Glossa, idest incontinentia pertinens
ad libidinem quocumque modo.
RA1
Ad primum ergo dicendum quod laetitia quae est de actu peccati vel fine, consequitur omne peccatum, maxime
quod procedit ex habitu. Sed laetitia vaga incomposita, quae hic dicitur inepta, praecipue oritur ex immoderata
sumptione cibi vel potus.
Similiter etiam dicendum quod hebetudo sensus quantum ad eligibilia communiter invenitur in omni peccato.
Sed hebetudo sensus circa speculabilia maxime procedit ex gula, ratione iam dicta.
RA2
Ad secundum dicendum quod, licet utilis sit vomitus post superfluam comestionem, tamen vitiosum est quod
aliquis huic necessitati se subdat per immoderantiam cibi vel potus. Potest tamen absque culpa vomitus procurari
ex consilio medicinae in remedium alicuius languoris.
RA3
Ad tertium dicendum quod scurrilitas procedit quidem ex actu gulae, non autem ex actu luxuriae, sed ex eius
voluntate.
Et ideo ad utrumque vitium potest pertinere.
|q149 Quaestio 149
|a0 Prologus
Deinde considerandum est de sobrietate, et vitio opposito, scilicet ebrietate. Et circa sobrietatem quaeruntur
quatuor.
Primo, quae sit materia sobrietatis. Secundo, utrum sit specialis virtus. Tertio, utrum usus vini sit licitus.
Quarto, quibus praecipue competat sobrietas.
|a1 Articulus 1
AG1
Ad primum sic proceditur. Videtur quod materia propria sobrietatis non sit potus.
1830

