Ad tertium dicendum quod scientiae secundum quod in speculatione consistit, non respondet beatitudo aliqua,
quia beatitudo hominis non consistit in consideratione creaturarum, sed in contemplatione Dei. Sed aliqualiter
beatitudo hominis consistit in debito usu creaturarum et ordinata affectione circa ipsas, et hoc dico quantum ad
beatitudinem viae. Et ideo scientiae non attribuitur aliqua beatitudo pertinens ad contemplationem; sed intellectui
et sapientiae, quae sunt circa divina.
|q10 Quaestio 10
|a0 Prologus
Consequenter considerandum est de vitiis oppositis. Et primo, de infidelitate, quae opponitur fidei; secundo, de
blasphemia, quae opponitur confessioni; tertio, de ignorantia et hebetudine, quae opponuntur scientiae et
intellectui. Circa primum, considerandum est de infidelitate in communi; secundo, de haeresi, tertio, de apostasia
a fide. Circa primum quaeruntur duodecim.
Primo, utrum infidelitas sit peccatum. Secundo, in quo sit sicut in subiecto. Tertio, utrum sit maximum
peccatorum.
Quarto, utrum omnis actio infidelium sit peccatum. Quinto, de speciebus infidelitatis. Sexto, de comparatione
earum ad invicem.
Septimo, utrum cum infidelibus sit disputandum de fide.
Octavo, utrum sint cogendi ad fidem. Nono, utrum sit eis communicandum. Decimo, utrum possint christianis
fidelibus praeesse. Undecimo, utrum ritus infidelium sint tolerandi.
Duodecimo, utrum pueri infidelium sint invitis parentibus baptizandi.
|a1 Articulus 1
AG1
Ad primum sic proceditur. Videtur quod infidelitas non sit peccatum. Omne enim peccatum est contra naturam,
ut patet per Damascenum, in II libro.
Sed infidelitas non videtur esse contra naturam, dicit enim Augustinus, in libro de praed. Sanct., quod posse
habere fidem, sicut posse habere caritatem, naturae est hominum, habere autem fidem, quemadmodum habere
caritatem, gratiae est fidelium.
Ergo non habere fidem, quod est infidelem esse, non est peccatum.
AG2
Praeterea, nullus peccat in eo quod vitare non potest, quia omne peccatum est voluntarium. Sed non est in
potestate hominis quod infidelitatem vitet, quam vitare non potest nisi fidem habendo, dicit enim apostolus, ad
Rom. X, quomodo credent ei quem non audierunt? quomodo autem audient sine praedicante? ergo infidelitas
non videtur esse peccatum.
AG3
Praeterea, sicut supra dictum est, sunt septem vitia capitalia, ad quae omnia peccata reducuntur. Sub nullo autem
horum videtur contineri infidelitas. Ergo infidelitas non est peccatum.
SC
Sed contra, virtuti contrariatur vitium. Sed fides est virtus, cui contrariatur infidelitas.
Ergo infidelitas est peccatum.
CO
Respondeo dicendum quod infidelitas dupliciter accipi potest.
Uno modo, secundum puram negationem, ut dicatur infidelis ex hoc solo quod non habet fidem. Alio modo
potest intelligi infidelitas secundum contrarietatem ad fidem, quia scilicet aliquis repugnat auditui fidei, vel
etiam contemnit ipsam, secundum illud Isaiae LIII, quis credidit auditui nostro? et in hoc proprie perficitur ratio
infidelitatis. Et secundum hoc infidelitas est peccatum. Si autem accipiatur infidelitas secundum negationem
puram, sicut in illis qui nihil audierunt de fide, non habet rationem peccati, sed magis poenae, quia talis
ignorantia divinorum ex peccato primi parentis est consecuta.
Qui autem sic sunt infideles damnantur quidem propter alia peccata, quae sine fide remitti non possunt, non
autem damnantur propter infidelitatis peccatum.
Unde Dominus dicit, Ioan. XV, si non venissem, et locutus eis non fuissem, peccatum non haberent, quod
exponens Augustinus dicit quod loquitur de illo peccato quo non crediderunt in Christum.
RA1
Ad primum ergo dicendum quod habere fidem non est in natura humana, sed in natura humana est ut mens
hominis non repugnet interiori instinctui et exteriori veritatis praedicationi.
Unde infidelitas secundum hoc est contra naturam.
RA2
Ad secundum dicendum quod ratio illa procedit de infidelitate secundum quod importat simplicem negationem.
RA3
1227

