Ad secundum dicendum quod spes non innititur principaliter gratiae iam habitae, sed divinae omnipotentiae et
misericordiae, per quam etiam qui gratiam non habet eam consequi potest, ut sic ad vitam aeternam perveniat.
De omnipotentia autem Dei et eius misericordia certus est quicumque fidem habet.
RA3
Ad tertium dicendum quod hoc quod aliqui habentes spem deficiant a consecutione beatitudinis, contingit ex
defectu liberi arbitrii ponentis obstaculum peccati, non autem ex defectu divinae omnipotentiae vel
misericordiae, cui spes innititur.
Unde hoc non praeiudicat certitudini spei.
|q19 Quaestio 19
|a0 Prologus
Deinde considerandum est de dono timoris. Et circa hoc quaeruntur duodecim. Primo, utrum Deus debeat timeri.
Secundo, de divisione timoris in timorem filialem, initialem, servilem et mundanum.
Tertio, utrum timor mundanus semper sit malus. Quarto, utrum timor servilis sit bonus. Quinto, utrum sit idem in
substantia cum filiali. Sexto, utrum adveniente caritate excludatur timor servilis. Septimo, utrum timor sit initium
sapientiae. Octavo, utrum timor initialis sit idem in substantia cum timore filiali.
Nono, utrum timor sit donum spiritus sancti. Decimo, utrum crescat crescente caritate. Undecimo, utrum maneat
in patria. Duodecimo, quid respondeat ei in beatitudinibus et fructibus.
|a1 Articulus 1
AG1
Ad primum sic proceditur. Videtur quod Deus timeri non possit.
Obiectum enim timoris est malum futurum, ut supra habitum est.
Sed Deus est expers omnis mali, cum sit ipsa bonitas.
Ergo Deus timeri non potest.
AG2
Praeterea, timor spei opponitur. Sed spem habemus de Deo.
Ergo non possumus etiam simul eum timere.
AG3
Praeterea, sicut Philosophus dicit, in II rhet., illa timemus ex quibus nobis mala proveniunt.
Sed mala non proveniunt nobis a Deo, sed ex nobis ipsis, secundum illud Osee XIII, perditio tua, Israel, ex me
auxilium tuum.
Ergo Deus timeri non debet.
SC
Sed contra est quod dicitur Ierem. X, quis non timebit te, o rex gentium? et Malach. I, si ego Dominus, ubi timor
meus?
CO
Respondeo dicendum quod sicut spes habet duplex obiectum, quorum unum est ipsum bonum futurum cuius
adeptionem quis expectat, aliud autem est auxilium alicuius per quem expectat se adipisci quod sperat; ita etiam
et timor duplex obiectum habere potest, quorum unum est ipsum malum quod homo refugit, aliud autem est illud
a quo malum provenire potest. Primo igitur modo Deus, qui est ipsa bonitas, obiectum timoris esse non potest.
Sed secundo modo potest esse obiectum timoris, inquantum scilicet ab ipso, vel per comparationem ad ipsum,
nobis potest aliquod malum imminere.
Ab ipso quidem potest nobis imminere malum poenae, quod non est simpliciter malum, sed secundum quid,
bonum autem simpliciter.
Cum enim bonum dicatur in ordine ad finem, malum autem importat huius ordinis privationem; illud est malum
simpliciter quod excludit ordinem a fine ultimo, quod est malum culpae. Malum autem poenae est quidem
malum, inquantum privat aliquod particulare bonum, est tamen bonum simpliciter, inquantum dependet ab
ordine finis ultimi. Per comparationem autem ad Deum potest nobis malum culpae provenire, si ab eo separemur.
Et per hunc modum Deus potest et debet timeri.
RA1
Ad primum ergo dicendum quod ratio illa procedit secundum quod malum est timoris obiectum.
RA2
Ad secundum dicendum quod in Deo est considerare et iustitiam, secundum quam peccantes punit; et
misericordiam, secundum quam nos liberat. Secundum igitur considerationem iustitiae ipsius, insurgit in nobis
timor, secundum autem considerationem misericordiae, consurgit in nobis spes. Et ita secundum diversas
rationes Deus est obiectum spei et timoris.
RA3

1265

