CO
Respondeo dicendum quod iuventus est causa spei propter tria, ut Philosophus dicit in II rhetoric..
Et haec tria possunt accipi secundum tres conditiones boni quod est obiectum spei, quod est futurum, et arduum,
et possibile, ut dictum est.
Iuvenes enim multum habent de futuro, et parum de praeterito.
Et ideo, quia memoria est praeteriti, spes autem futuri; parum habent de memoria, sed multum vivunt in spe.
Iuvenes etiam, propter caliditatem naturae, habent multos spiritus, et ita in eis cor ampliatur. Ex amplitudine
autem cordis est quod aliquis ad ardua tendat. Et ideo iuvenes sunt animosi et bonae spei.
Similiter etiam illi qui non sunt passi repulsam, nec experti impedimenta in suis conatibus, de facili reputant
aliquid sibi possibile. Unde et iuvenes, propter inexperientiam impedimentorum et defectuum, de facili reputant
aliquid sibi possibile. Et ideo sunt bonae spei. Duo etiam istorum sunt in ebriis, scilicet caliditas et multiplicatio
spirituum, propter vinum; et iterum inconsideratio periculorum vel defectuum. Et propter eandem rationem etiam
omnes stulti, et deliberatione non utentes, omnia tentant, et sunt bonae spei.
RA1
Ad primum ergo dicendum quod in iuvenibus et in ebriis licet non sit firmitas secundum rei veritatem, est tamen
in eis secundum eorum aestimationem, reputant enim se firmiter assecuturos illud quod sperant.
RA2
Et similiter dicendum ad secundum, quod iuvenes et ebrii habent quidem infirmitatem secundum rei veritatem,
sed secundum eorum existimationem, habent potestatem; quia suos defectus non cognoscunt.
RA3
Ad tertium dicendum quod non solum experientia, sed etiam inexperientia est quodammodo causa spei, ut
dictum est.
|a7 Articulus 7
AG1
Ad septimum sic proceditur. Videtur quod spes non sit causa amoris.
Quia secundum Augustinum, XIV de CIV. Dei, prima affectionum animae est amor.
Sed spes est quaedam affectio animae. Amor ergo praecedit spem. Non ergo spes causat amorem.
AG2
Praeterea, desiderium praecedit spem. Sed desiderium causatur ex amore, ergo etiam spes sequitur amorem.
Non ergo causat ipsum.
AG3
Praeterea, spes causat delectationem, ut supra dictum est.
Sed delectatio non est nisi de bono amato. Ergo amor praecedit spem.
SC
Sed contra est quod Matth. I, super illud, Abraham genuit Isaac, Isaac autem genuit Iacob, dicit Glossa, idest,
fides spem, spes caritatem.
Caritas autem est amor. Ergo amor causatur a spe.
CO
Respondeo dicendum quod spes duo respicere potest.
Respicit enim sicut obiectum, bonum speratum. Sed quia bonum speratum est arduum possibile; aliquando
autem fit aliquod arduum possibile nobis, non per nos, sed per alios; ideo spes etiam respicit illud per quod fit
nobis aliquid possibile. Inquantum igitur spes respicit bonum speratum, spes ex amore causatur, non enim est
spes nisi de bono desiderato et amato. Inquantum vero spes respicit illum per quem fit aliquid nobis possibile, sic
amor causatur ex spe, et non e converso. Ex hoc enim quod per aliquem speramus nobis posse provenire bona,
movemur in ipsum sicut in bonum nostrum, et sic incipimus ipsum amare. Ex hoc autem quod amamus aliquem,
non speramus de eo, nisi per accidens, inquantum scilicet credimus nos redamari ab ipso. Unde amari ab aliquo
facit nos sperare de eo, sed amor eius causatur ex spe quam de eo habemus.
RA
Et per haec patet responsio ad obiecta.
|a8 Articulus 8
AG1
Ad octavum sic proceditur. Videtur quod spes non adiuvet operationem, sed magis impediat. Ad spem enim
securitas pertinet.
Sed securitas parit negligentiam, quae impedit operationem.
Ergo spes impedit operationem.
AG2
Praeterea, tristitia impedit operationem, ut supra dictum est.
Sed spes quandoque causat tristitiam, dicitur enim Prov. XIII, spes quae differtur, affligit animam.
779

