Sed ad bonitatem hominis pertinet quod verum testimonium dicat. Cum ergo non possit constare de contrario
nisi propter aliquam culpam, videtur quod nullius testimonium debeat repelli nisi propter culpam.
AG3
Praeterea, ad ea quae sunt de necessitate salutis nullus redditur non idoneus nisi propter peccatum. Sed testificari
veritatem est de necessitate salutis, ut supra dictum est.
Ergo nullus debet excludi a testificando nisi propter culpam.
SC
Sed contra est quod Gregorius dicit, et habetur II, qu. I, quia a servis suis accusatus est episcopus, sciendum est
quod minime audiri debuerunt.
CO
Respondeo dicendum quod testimonium, sicut dictum est, non habet infallibilem certitudinem, sed probabilem.
Et ideo quidquid est quod probabilitatem afferat in contrarium, reddit testimonium inefficax. Redditur autem
probabile quod aliquis in veritate testificanda non sit firmus, quandoque quidem propter culpam, sicut infideles,
infames, item illi qui publico crimine rei sunt, qui nec accusare possunt, quandoque autem absque culpa. Et hoc
vel ex defectu rationis, sicut patet in pueris, amentibus et mulieribus; vel ex affectu, sicut patet de inimicis et de
personis coniunctis et domesticis; vel etiam ex exteriori conditione, sicut sunt pauperes, servi et illi quibus
imperari potest, de quibus probabile est quod facile possint induci ad testimonium ferendum contra veritatem. Et
sic patet quod testimonium alicuius repellitur et propter culpam, et absque culpa.
RA1
Ad primum ergo dicendum quod repellere aliquem a testimonio magis pertinet ad cautelam falsi testimonii
vitandi quam ad poenam. Unde ratio non sequitur.
RA2
Ad secundum dicendum quod de quolibet praesumendum est bonum nisi appareat contrarium, dummodo non
vergat in periculum alterius. Quia tunc est adhibenda cautela, ut non de facili unicuique credatur, secundum illud
I Ioan. IV, nolite credere omni spiritui.
RA3
Ad tertium dicendum quod testificari est de necessitate salutis, supposita testis idoneitate et ordine iuris. Unde
nihil prohibet aliquos excusari a testimonio ferendo, si non reputentur idonei secundum iura.
|a4 Articulus 4
AG1
Ad quartum sic proceditur. Videtur quod falsum testimonium non semper sit peccatum mortale. Contingit enim
aliquem falsum testimonium ferre ex ignorantia facti. Sed talis ignorantia excusat a peccato mortali.
Ergo testimonium falsum non semper est peccatum mortale.
AG2
Praeterea, mendacium quod alicui prodest et nulli nocet, est officiosum, quod non est peccatum mortale. Sed
quandoque in falso testimonio est tale mendacium, puta cum aliquis falsum testimonium perhibet ut aliquem a
morte liberet, vel ab iniusta sententia quae intentatur per alios falsos testes vel per iudicis perversitatem. Ergo
tale falsum testimonium non est peccatum mortale.
AG3
Praeterea, iuramentum a teste requiritur ut timeat peccare mortaliter deierando. Hoc autem non esset necessarium
si ipsum falsum testimonium esset peccatum mortale.
Ergo falsum testimonium non semper est peccatum mortale.
SC
Sed contra est quod dicitur Prov. XIX, falsus testis non erit impunitus.
CO
Respondeo dicendum quod falsum testimonium habet triplicem deformitatem. Uno modo, ex periurio, quia testes
non admittuntur nisi iurati. Et ex hoc semper est peccatum mortale.
Alio modo, ex violatione iustitiae. Et hoc modo est peccatum mortale in suo genere, sicut et quaelibet iniustitia.
Et ideo in praecepto Decalogi sub hac forma interdicitur falsum testimonium, cum dicitur Exod. XX, non
loquaris contra proximum tuum falsum testimonium, non enim contra aliquem facit qui eum ab iniuria facienda
impedit, sed solum qui ei suam iustitiam tollit.
Tertio modo, ex ipsa falsitate, secundum quod omne mendacium est peccatum. Et ex hoc non habet falsum
testimonium quod semper sit peccatum mortale.
RA1
Ad primum ergo dicendum quod in testimonio ferendo non debet homo pro certo asserere, quasi sciens, id de
quo certus non est, sed dubium debet sub dubio proferre, et id de quo certus est pro certo asserere. Sed quia
contingit ex labilitate humanae memoriae quod reputat se homo quandoque certum esse de eo quod falsum est, si
aliquis, cum debita sollicitudine recogitans, existimet se certum esse de eo quod falsum est, non peccat mortaliter
hoc asserens, quia non dicit falsum testimonium per se et ex intentione, sed per accidens, contra id quod intendit.
1521

