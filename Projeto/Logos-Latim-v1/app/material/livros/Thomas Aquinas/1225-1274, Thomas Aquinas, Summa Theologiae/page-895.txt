imperfectio, potest enim esse et habiti et non habiti, et visi et non visi. Unde caritas non evacuatur per gloriae
perfectionem, sed eadem numero manet.
RA1
Ad primum ergo dicendum quod imperfectio caritatis per accidens se habet ad ipsam, quia non est de ratione
amoris imperfectio. Remoto autem eo quod est per accidens, nihilominus remanet substantia rei. Unde, evacuata
imperfectione caritatis, non evacuatur ipsa caritas.
RA2
Ad secundum dicendum quod caritas non habet pro obiecto ipsam cognitionem, sic enim non esset eadem in via
et in patria. Sed habet pro obiecto ipsam rem cognitam, quae est eadem, scilicet ipsum Deum.
RA3
Ad tertium dicendum quod caritas viae per augmentum non potest pervenire ad aequalitatem caritatis patriae,
propter differentiam quae est ex parte causae, visio enim est quaedam causa amoris, ut dicitur in IX ethic..
Deus autem quanto perfectius cognoscitur, tanto perfectius amatur.
|q68 Quaestio 68
|a0 Prologus
Consequenter considerandum est de donis. Et circa hoc quaeruntur octo. Primo, utrum dona differant a
virtutibus.
Secundo, de necessitate donorum. Tertio, utrum dona sint habitus.
Quarto, quae, et quot sint. Quinto, utrum dona sint connexa.
Sexto, utrum maneant in patria. Septimo, de comparatione eorum ad invicem. Octavo, de comparatione eorum ad
virtutes.
|a1 Articulus 1
AG1
Ad primum sic proceditur. Videtur quod dona non distinguantur a virtutibus.
Dicit enim Gregorius, in I Moral., exponens illud iob, nati sunt ei septem filii, septem nobis nascuntur filii, cum
per conceptionem bonae cogitationis, sancti spiritus septem in nobis virtutes oriuntur.
Et inducit illud quod habetur Isaiae XI, requiescet super eum spiritus intellectus etc., ubi enumerantur septem
spiritus sancti dona.
Ergo septem dona spiritus sancti sunt virtutes.
AG2
Praeterea, Augustinus dicit, in libro de quaestionib. Evang., exponens illud quod habetur Matth. XII, tunc vadit,
et assumit septem alios spiritus etc., septem vitia sunt contraria septem virtutibus spiritus sancti, idest septem
donis. Sunt autem septem vitia contraria virtutibus communiter dictis. Ergo dona non distinguuntur a virtutibus
communiter dictis.
AG3
Praeterea, quorum est definitio eadem, ipsa quoque sunt eadem.
Sed definitio virtutis convenit donis, unumquodque enim donum est bona qualitas mentis qua recte vivitur, etc..
Similiter definitio doni convenit virtutibus infusis, est enim donum datio irreddibilis, secundum Philosophum.
Ergo virtutes et dona non distinguuntur.
AG4
Praeterea, plura eorum quae enumerantur inter dona, sunt virtutes. Nam sicut supra dictum est, sapientia et
intellectus et scientia sunt virtutes intellectuales; consilium autem ad prudentiam pertinet; pietas autem species
est iustitiae; fortitudo autem quaedam virtus est moralis. Ergo videtur quod virtutes non distinguantur a donis.
SC
Sed contra est quod Gregorius, I Moral., distinguit septem dona, quae dicit significari per septem filios iob, a
tribus virtutibus theologicis, quas dicit significari per tres filias iob.
Et in II Moral., distinguit eadem septem dona a quatuor virtutibus cardinalibus, quae dicit significari per quatuor
angulos domus.
CO
Respondeo dicendum quod, si loquamur de dono et virtute secundum nominis rationem, sic nullam oppositionem
habent ad invicem. Nam ratio virtutis sumitur secundum quod perficit hominem ad bene agendum, ut supra
dictum est, ratio autem doni sumitur secundum comparationem ad causam a qua est. Nihil autem prohibet illud
quod est ab alio ut donum, esse perfectivum alicuius ad bene operandum, praesertim cum supra dixerimus quod
virtutes quaedam nobis sunt infusae a Deo. Unde secundum hoc, donum a virtute distingui non potest. Et ideo
quidam posuerunt quod dona non essent a virtutibus distinguenda.
Sed eis remanet non minor difficultas, ut scilicet rationem assignent quare quaedam virtutes dicantur dona, et
non omnes; et quare aliqua computantur inter dona, quae non computantur inter virtutes, ut patet de timore.
895

