Ad tertium dicendum quod, sicut paterfamilias non ex hoc habere monstratur mutabilem voluntatem quod
diversa praecepta familiae suae proponit pro temporum varietate, non eadem praecipiens hieme et aestate; ita
non ostenditur aliqua mutatio esse circa Deum ex hoc quod alia sacramenta instituit post Christi adventum, et
alia tempore legis; quia illa fuerunt congrua gratiae praefigurandae, haec autem sunt congrua gratiae
praesentialiter demonstrandae.
|q62 Quaestio 62
|a0 Prologus
Deinde considerandum est de effectu sacramentorum. Et primo, de effectu eius principali, qui est gratia; secundo
de effectu secundario, qui est character. Circa primum quaeruntur sex.
Primo, utrum sacramenta novae legis sint causa gratiae. Secundo, utrum gratia sacramentalis aliquid addat super
gratiam virtutum et donorum. Tertio, utrum sacramenta contineant gratiam.
Quarto, utrum sit in eis aliqua virtus ad causandum gratiam.
Quinto, utrum talis virtus in sacramentis derivetur a passione Christi. Sexto, utrum sacramenta veteris legis
gratiam causarent.
|a1 Articulus 1
AG1
Ad primum sic proceditur. Videtur quod sacramenta non sint causa gratiae. Non enim idem videtur esse signum
et causa, eo quod ratio signi videtur magis effectui competere. Sed sacramentum est signum gratiae. Non igitur
est causa eius.
AG2
Praeterea, nullum corporale agere potest in rem spiritualem, eo quod agens est honorabilius patiente, ut
Augustinus dicit, XII super Gen. Ad litt..
Sed subiectum gratiae est mens hominis, quae est res spiritualis. Non ergo sacramenta possunt gratiam causare.
AG3
Praeterea, illud quod est proprium Dei, non debet alicui creaturae attribui. Sed causare gratiam est proprium Dei,
secundum illud Psalmi, gratiam et gloriam dabit Dominus.
Cum ergo sacramenta consistant in quibusdam verbis et rebus creatis, non videtur quod possint gratiam causare.
SC
Sed contra est quod Augustinus dicit, super Ioan., quod aqua baptismalis corpus tangit et cor abluit.
Sed cor non abluitur nisi per gratiam. Ergo causat gratiam, et pari ratione alia ecclesiae sacramenta.
CO
Respondeo dicendum quod necesse est dicere sacramenta novae legis per aliquem modum gratiam causare.
Manifestum est enim quod per sacramenta novae legis homo Christo incorporatur, sicut de baptismo dicit
apostolus, Galat. III, quotquot in Christo baptizati estis, Christum induistis.
Non autem efficitur homo membrum Christi nisi per gratiam.
Quidam tamen dicunt quod non sunt causa gratiae aliquid operando, sed quia Deus, sacramentis adhibitis, in
anima gratiam operatur.
Et ponunt exemplum de illo qui, afferens denarium plumbeum, accipit centum libras ex regis ordinatione, non
quod denarius ille aliquid operetur ad habendum praedictae pecuniae quantitatem; sed hoc operatur sola voluntas
regis. Unde et bernardus dicit, in quodam sermone in cena Domini, sicut investitur canonicus per librum, abbas
per baculum, episcopus per anulum, sic divisiones gratiarum diversae sunt traditae sacramentis.
Sed si quis recte consideret, iste modus non transcendit rationem signi. Nam denarius plumbeus non est nisi
quoddam signum regiae ordinationis de hoc quod pecunia recipiatur ab isto. Similiter liber est quoddam signum
quo designatur traditio canonicatus. Secundum hoc igitur sacramenta novae legis nihil plus essent quam signa
gratiae, cum tamen ex multis sanctorum auctoritatibus habeatur quod sacramenta novae legis non solum
significant, sed causant gratiam. Et ideo aliter dicendum, quod duplex est causa agens, principalis et
instrumentalis.
Principalis quidem operatur per virtutem suae formae, cui assimilatur effectus, sicut ignis suo calore calefacit. Et
hoc modo non potest causare gratiam nisi Deus, quia gratia nihil est aliud quam quaedam participata similitudo
divinae naturae, secundum illud II Pet. I, magna nobis et pretiosa promissa donavit, ut divinae simus consortes
naturae.
Causa vero instrumentalis non agit per virtutem suae formae, sed solum per motum quo movetur a principali
agente.
Unde effectus non assimilatur instrumento, sed principali agenti, sicut lectus non assimilatur securi, sed arti quae
est in mente artificis. Et hoc modo sacramenta novae legis gratiam causant, adhibentur enim ex divina
ordinatione ad gratiam in eis causandam.

2381

