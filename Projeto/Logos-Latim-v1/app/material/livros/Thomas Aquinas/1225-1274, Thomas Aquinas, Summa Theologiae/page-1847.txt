Unde Augustinus dicit, in libro de bono coniug., sicut bonum erat quod martha faciebat occupata circa
ministerium sanctorum, sed melius quod maria audiens verbum Dei; ita etiam bonum susannae in castitate
coniugali laudamus, sed bonum viduae Annae, et magis mariae virginis, anteponimus.
RA2
Ad secundum dicendum quod, sicut supra dictum est, medium virtutis non attenditur secundum quantitatem, sed
secundum quod convenit rationi rectae. Et ideo abundantia delectationis quae est in actu venereo secundum
rationem ordinato, non contrariatur medio virtutis. Et praeterea ad virtutem non pertinet quantum sensus exterior
delectetur, quod consequitur corporis dispositionem, sed quantum appetitus interior ad huiusmodi delectationes
afficiatur. Nec hoc etiam quod ratio non potest liberum actum rationis ad spiritualia consideranda simul cum illa
delectatione habere, ostendit quod actus ille sit contrarius virtuti. Non enim est contrarium virtuti si rationis actus
aliquando intermittatur aliquo quod secundum rationem fit, alioquin, quod aliquis se somno tradit, esset contra
virtutem.
Hoc tamen quod concupiscentia et delectatio venereorum non subiacet imperio et moderationi rationis, provenit
ex poena primi peccati, inquantum scilicet ratio rebellis Deo meruit habere suam carnem rebellem, ut patet per
Augustinum, XIII de CIV. Dei.
RA3
Ad tertium dicendum quod, sicut Augustinus ibidem dicit, quod ex concupiscentia carnis, quae regeneratis non
imputatur in peccatum, tanquam ex filia peccati, proles nascitur originali obligata peccato.
Unde non sequitur quod actus ille sit peccatum, sed quod in illo actu sit aliquid poenale a peccato primo
derivatum.
|a3 Articulus 3
AG1
Ad tertium sic proceditur. Videtur quod luxuria quae est circa actus venereos, non possit esse aliquod peccatum.
Per actum enim venereum semen emittitur, quod est superfluum alimenti, ut patet per Philosophum, in libro de
generat. Animal..
Sed in emissione aliarum superfluitatum non attenditur aliquod peccatum. Ergo neque circa actus venereos potest
esse aliquod peccatum.
AG2
Praeterea, quilibet potest licite uti ut libet, eo quod suum est.
Sed in actu venereo homo non utitur nisi eo quod suum est, nisi forte in adulterio vel raptu. Ergo in usu venereo
non potest esse peccatum. Et ita luxuria non erit peccatum.
AG3
Praeterea, omne peccatum habet vitium oppositum. Sed luxuriae nullum vitium videtur esse oppositum.
Ergo luxuria non est peccatum.
SC1
Sed contra est quod causa est potior effectu. Sed vinum prohibetur propter luxuriam, secundum illud apostoli,
Ephes. V, nolite inebriari vino, in quo est luxuria.
Ergo luxuria est prohibita.
SC2
Praeterea, Galat. V, enumeratur inter opera carnis.
CO
Respondeo dicendum quod quanto aliquid est magis necessarium, tanto magis oportet ut circa illud rationis ordo
servetur.
Unde per consequens magis est vitiosum si ordo rationis praetermittatur. Usus autem venereorum, sicut dictum
est, est valde necessarius ad bonum commune, quod est conservatio humani generis. Et ideo circa hoc maxime
attendi debet rationis ordo. Et per consequens, si quid circa hoc fiat praeter id quod ordo rationis habet, vitiosum
erit. Hoc autem pertinet ad rationem luxuriae, ut ordinem et modum rationis excedat circa venerea.
Et ideo absque dubio luxuria est peccatum.
RA1
Ad primum ergo dicendum quod, sicut Philosophus, in eodem libro, dicit, semen est superfluum quo indigetur,
dicitur enim superfluum ex eo quod residuum est operationis virtutis nutritivae, tamen indigetur eo ad opus
virtutis generativae.
Sed aliae superfluitates humani corporis sunt quibus non indigetur. Et ideo non refert qualitercumque emittantur,
salva decentia convictus humani. Sed non est simile in seminis emissione, quae taliter debet fieri ut conveniat
fini ad quem eo indigetur.
RA2
Ad secundum dicendum quod, sicut apostolus dicit, I ad Cor. VI, contra luxuriam loquens, empti estis pretio
magno.
Glorificate ergo et portate Deum in corpore vestro.
1847

