Praeterea, Augustinus dicit, in libro octoginta trium quaest., quod cupiditas est amor rerum transeuntium, et sic
ab amore non distinguitur. Omnes autem passiones speciales ab invicem distinguuntur. Ergo concupiscentia non
est passio specialis in concupiscibili.
AG3
Praeterea, cuilibet passioni concupiscibilis opponitur aliqua passio specialis in concupiscibili, ut supra dictum
est.
Sed concupiscentiae non opponitur aliqua passio specialis in concupiscibili.
Dicit enim Damascenus quod expectatum bonum concupiscentiam constituit, praesens vero laetitiam, similiter
expectatum malum timorem, praesens vero tristitiam, ex quo videtur quod, sicut tristitia contrariatur laetitiae, ita
timor contrariatur concupiscentiae. Timor autem non est in concupiscibili, sed in irascibili.
Non ergo concupiscentia est specialis passio in concupiscibili.
SC
Sed contra est quod concupiscentia causatur ab amore, et tendit in delectationem, quae sunt passiones
concupiscibilis.
Et sic distinguitur ab aliis passionibus concupiscibilis, tanquam passio specialis.
CO
Respondeo dicendum quod, sicut dictum est, bonum delectabile secundum sensum est communiter obiectum
concupiscibilis. Unde secundum eius differentias, diversae passiones concupiscibilis distinguuntur. Diversitas
autem obiecti potest attendi vel secundum naturam ipsius obiecti, vel secundum diversitatem in virtute agendi.
Diversitas quidem obiecti activi quae est secundum rei naturam, facit materialem differentiam passionum. Sed
diversitas quae est secundum virtutem activam, facit formalem differentiam passionum, secundum quam
passiones specie differunt. Est autem alia ratio virtutis motivae ipsius finis vel boni, secundum quod est realiter
praesens, et secundum quod est absens, nam secundum quod est praesens, facit in seipso quiescere; secundum
autem quod est absens, facit ad seipsum moveri. Unde ipsum delectabile secundum sensum, inquantum
appetitum sibi adaptat quodammodo et conformat, causat amorem; inquantum vero absens attrahit ad seipsum,
causat concupiscentiam; inquantum vero praesens quietat in seipso, causat delectationem. Sic ergo
concupiscentia est passio differens specie et ab amore et a delectatione. Sed concupiscere hoc delectabile vel
illud, facit concupiscentias diversas numero.
RA1
Ad primum ergo dicendum quod bonum delectabile non est absolute obiectum concupiscentiae, sed sub ratione
absentis, sicut et sensibile sub ratione praeteriti, est obiectum memoriae.
Huiusmodi enim particulares conditiones diversificant speciem passionum, vel etiam potentiarum sensitivae
partis, quae respicit particularia.
RA2
Ad secundum dicendum quod illa praedicatio est per causam, non per essentiam, non enim cupiditas est per se
amor, sed amoris effectus, vel aliter dicendum, quod Augustinus accipit cupiditatem large pro quolibet motu
appetitus qui potest esse respectu boni futuri. Unde comprehendit sub se et amorem et spem.
RA3
Ad tertium dicendum quod passio quae directe opponitur concupiscentiae, innominata est, quae ita se habet ad
malum, sicut concupiscentia ad bonum. Sed quia est mali absentis sicut et timor, quandoque loco eius ponitur
timor, sicut et quandoque cupiditas loco spei. Quod enim est parvum bonum vel malum, quasi non reputatur, et
ideo pro omni motu appetitus in bonum vel in malum futurum, ponitur spes et timor, quae respiciunt bonum vel
malum arduum.
|a3 Articulus 3
AG1
Ad tertium sic proceditur. Videtur quod concupiscentiarum non sint quaedam naturales, et quaedam non
naturales. Concupiscentia enim pertinet ad appetitum animalem, ut dictum est.
Sed appetitus naturalis dividitur contra animalem.
Ergo nulla concupiscentia est naturalis.
AG2
Praeterea, diversitas materialis non facit diversitatem secundum speciem, sed solum secundum numerum, quae
quidem diversitas sub arte non cadit. Sed si quae sint concupiscentiae naturales et non naturales, non differunt
nisi secundum diversa concupiscibilia, quod facit materialem differentiam, et secundum numerum tantum. Non
ergo dividendae sunt concupiscentiae per naturales et non naturales.
AG3
Praeterea, ratio contra naturam dividitur, ut patet in II physic..
Si igitur in homine est aliqua concupiscentia non naturalis, oportet quod sit rationalis.
Sed hoc esse non potest, quia concupiscentia cum sit passio quaedam, pertinet ad appetitum sensitivum, non
autem ad voluntatem, quae est appetitus rationis. Non ergo sunt concupiscentiae aliquae non naturales.
731

