AG2
Praeterea, nihil dividitur per id quod ei connumeratur, non enim homo connumeratur animali. Sed concupiscentia
connumeratur amori, sicut alia passio ab amore.
Ergo amor non potest dividi per concupiscentiam.
AG3
Praeterea, secundum Philosophum, in VIII ethic., triplex est amicitia, utilis, delectabilis et honesta.
Sed amicitia utilis et delectabilis habet concupiscentiam.
Ergo concupiscentia non debet dividi contra amicitiam.
SC
Sed contra, quaedam dicimur amare quia ea concupiscimus, sicut dicitur aliquis amare vinum propter dulce quod
in eo concupiscit, ut dicitur in II topic..
Sed ad vinum, et ad huiusmodi, non habemus amicitiam, ut dicitur in VIII ethic..
Ergo alius est amor concupiscentiae, et alius est amor amicitiae.
CO
Respondeo dicendum quod, sicut Philosophus dicit in II rhetoric., amare est velle alicui bonum.
Sic ergo motus amoris in duo tendit, scilicet in bonum quod quis vult alicui, vel sibi vel alii; et in illud cui vult
bonum.
Ad illud ergo bonum quod quis vult alteri, habetur amor concupiscentiae, ad illud autem cui aliquis vult bonum,
habetur amor amicitiae. Haec autem divisio est secundum prius et posterius. Nam id quod amatur amore
amicitiae, simpliciter et per se amatur, quod autem amatur amore concupiscentiae, non simpliciter et secundum
se amatur, sed amatur alteri. Sicut enim ens simpliciter est quod habet esse, ens autem secundum quid quod est
in alio; ita bonum, quod convertitur cum ente, simpliciter quidem est quod ipsum habet bonitatem; quod autem
est bonum alterius, est bonum secundum quid. Et per consequens amor quo amatur aliquid ut ei sit bonum, est
amor simpliciter, amor autem quo amatur aliquid ut sit bonum alterius, est amor secundum quid.
RA1
Ad primum ergo dicendum quod amor non dividitur per amicitiam et concupiscentiam, sed per amorem
amicitiae et concupiscentiae.
Nam ille proprie dicitur amicus, cui aliquod bonum volumus, illud autem dicimur concupiscere, quod volumus
nobis.
RA2
Et per hoc patet solutio ad secundum.
RA3
Ad tertium dicendum quod in amicitia utilis et delectabilis, vult quidem aliquis aliquod bonum amico, et
quantum ad hoc salvatur ibi ratio amicitiae. Sed quia illud bonum refert ulterius ad suam delectationem vel
utilitatem, inde est quod amicitia utilis et delectabilis, inquantum trahitur ad amorem concupiscentiae, deficit a
ratione verae amicitiae.
|q27 Quaestio 27
|a0 Prologus
Deinde considerandum est de causa amoris. Et circa hoc quaeruntur quatuor. Primo, utrum bonum sit sola causa
amoris. Secundo, utrum cognitio sit causa amoris. Tertio, utrum similitudo.
Quarto, utrum aliqua alia animae passionum.
|a1 Articulus 1
AG1
Ad primum sic proceditur. Videtur quod non solum bonum sit causa amoris. Bonum enim non est causa amoris,
nisi quia amatur. Sed contingit etiam malum amari, secundum illud Psalmi X, qui diligit iniquitatem, odit
animam suam, alioquin omnis amor esset bonus.
Ergo non solum bonum est causa amoris.
AG2
Praeterea, Philosophus dicit, in II rhetoric., quod eos qui mala sua dicunt, amamus.
Ergo videtur quod malum sit causa amoris.
AG3
Praeterea, dionysius dicit, IV cap. De div. Nom., quod non solum bonum, sed etiam pulchrum est omnibus
amabile.
SC
Sed contra est quod Augustinus dicit, VIII de Trin., non amatur certe nisi bonum.
Solum igitur bonum est causa amoris.
CO
717

