Si quis ergo huiusmodi futura praenoscere aut praenuntiare quocumque modo praesumpserit, nisi Deo revelante,
manifeste usurpat sibi quod Dei est. Et ex hoc aliqui divini dicuntur, unde dicit Isidorus, in libro etymol., divini
dicti quasi Deo pleni, divinitate enim se plenos simulant, et astutia quadam fraudulentiae hominibus futura
coniectant.
Divinatio ergo non dicitur si quis praenuntiet ea quae ex necessario eveniunt vel ut in pluribus, quae humana
ratione praenosci possunt. Neque etiam si quis futura alia contingentia, Deo revelante, cognoscat, tunc enim non
ipse divinat, idest, quod divinum est facit, sed magis quod divinum est suscipit. Tunc autem solum dicitur
divinare quando sibi indebito modo usurpat praenuntiationem futurorum eventuum. Hoc autem constat esse
peccatum. Unde divinatio semper est peccatum.
Et propter hoc Hieronymus dicit, super michaeam, quod divinatio semper in malam partem accipitur.
RA1
Ad primum ergo dicendum quod divinatio non dicitur ab ordinata participatione alicuius divini, sed ab indebita
usurpatione, ut dictum est.
RA2
Ad secundum dicendum quod artes quaedam sunt ad praecognoscendum futuros eventus qui ex necessitate vel
frequenter proveniunt, quod ad divinationem non pertinet.
Sed ad alios futuros eventus cognoscendos non sunt aliquae verae artes seu disciplinae, sed fallaces et vanae, ex
deceptione Daemonum introductae; ut dicit Augustinus, in XXI de CIV. Dei.
RA3
Ad tertium dicendum quod homo habet naturalem inclinationem ad cognoscendum futura secundum modum
humanum, non autem secundum indebitum divinationis modum.
|a2 Articulus 2
AG1
Ad secundum sic proceditur. Videtur quod divinatio non sit species superstitionis. Idem enim non potest esse
species diversorum generum. Sed divinatio videtur esse species curiositatis; ut Augustinus dicit, in libro de vera
relig..
Ergo videtur quod non sit species superstitionis.
AG2
Praeterea, sicut religio est cultus debitus, ita superstitio est cultus indebitus. Sed divinatio non videtur ad aliquem
cultum indebitum pertinere. Ergo divinatio non pertinet ad superstitionem.
AG3
Praeterea, superstitio religioni opponitur. Sed in vera religione non invenitur aliquid divinationi per contrarium
respondens.
Ergo divinatio non est species superstitionis.
SC
Sed contra est quod Origenes dicit, in periarchon, est quaedam operatio Daemonum in ministerio praescientiae,
quae artibus quibusdam ab his qui se Daemonibus mancipaverunt, nunc per sortes, nunc per auguria, nunc ex
contemplatione umbrarum comprehendi videtur. Haec autem omnia operatione Daemonum fieri non dubito.
Sed sicut Augustinus dicit, in II de doct. Christ., quidquid procedit ex societate Daemonum et hominum
superstitiosum est. Ergo divinatio est species superstitionis.
CO
Respondeo dicendum quod, sicut supra dictum est, superstitio importat indebitum cultum divinitatis. Ad cultum
autem Dei pertinet aliquid dupliciter. Uno modo, cum aliquid Deo offertur, vel sacrificium, vel oblatio, vel
aliquid huiusmodi.
Alio modo, cum aliquid divinum assumitur, sicut dictum est supra de iuramento.
Et ideo ad superstitionem pertinet non solum cum sacrificium Daemonibus offertur per idololatriam, sed etiam
cum aliquis assumit auxilium Daemonum ad aliquid faciendum vel cognoscendum. Omnis autem divinatio ex
operatione Daemonum provenit, vel quia expresse Daemones invocantur ad futura manifestanda; vel quia
Daemones se ingerunt vanis inquisitionibus futurorum, ut mentes hominum implicent vanitate; de qua vanitate in
psalm. Dicitur, non respexit in vanitates et insanias falsas.
Vana autem inquisitio futurorum est quando aliquis futurum praenoscere tentat unde praenosci non potest. Unde
manifestum est quod divinatio species superstitionis est.
RA1
Ad primum ergo dicendum quod divinatio pertinet ad curiositatem quantum ad finem intentum, qui est
praecognitio futurorum. Sed pertinet ad superstitionem quantum ad modum operationis.
RA2
Ad secundum dicendum quod huiusmodi divinatio pertinet ad cultum Daemonum, inquantum aliquis utitur
quodam pacto tacito vel expresso cum Daemonibus.
RA3
1630

