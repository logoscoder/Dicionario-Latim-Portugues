Ad secundum dicendum quod duplex est cognitio divinae bonitatis vel voluntatis. Una quidem speculativa. Et
quantum ad hanc, non licet dubitare nec probare utrum Dei voluntas sit bona, vel utrum Deus sit suavis. Alia
autem est cognitio divinae bonitatis seu voluntatis affectiva seu experimentalis, dum quis experitur in seipso
gustum divinae dulcedinis et complacentiam divinae voluntatis, sicut de Hierotheo dicit dionysius, II cap. De
div. Nom., quod didicit divina ex compassione ad ipsa.
Et hoc modo monemur ut probemus Dei voluntatem et gustemus eius suavitatem.
RA3
Ad tertium dicendum quod Deus volebat signum dare regi Achaz non pro ipso solum, sed pro totius populi
instructione. Et ideo reprehenditur, quasi impeditor communis salutis, quod signum petere nolebat. Nec petendo
tentasset Deum. Tum quia ex mandato Dei petiisset. Tum quia hoc pertinebat ad utilitatem communem.
Abraham vero signum petiit ex instinctu divino. Et ideo non peccavit. Gedeon vero signum ex debilitate fidei
petiisse videtur, et ideo a peccato non excusatur, sicut Glossa ibidem dicit.
Sicut et zacharias peccavit dicens, Luc. I, ad Angelum, unde hoc sciam? unde et propter incredulitatem punitus
fuit. Sciendum tamen quod dupliciter aliquis signum petit a Deo. Uno modo, ad explorandum divinam
potestatem, aut veritatem dicti eius. Et hoc de se pertinet ad Dei tentationem. Alio modo, ad hoc quod instruatur
quid sit circa aliquod factum placitum Deo. Et hoc nullo modo pertinet ad Dei tentationem.
|a3 Articulus 3
AG1
Ad tertium sic proceditur. Videtur quod tentatio Dei non opponatur virtuti religionis. Tentatio enim Dei habet
rationem peccati ex hoc quod homo de Deo dubitat, sicut dictum est sed dubitare de Deo pertinet ad peccatum
infidelitatis, quod opponitur fidei. Ergo tentatio Dei magis opponitur fidei quam religioni.
AG2
Praeterea, Eccli. XVIII dicitur, ante orationem praepara animam tuam, et noli esse quasi homo qui tentat Deum,
ubi dicit interlinearis qui, scilicet tentans Deum, orat quod docuit, sed non facit quod iussit.
Sed hoc pertinet ad praesumptionem, quae opponitur spei. Ergo videtur quod tentatio Dei sit peccatum
oppositum spei.
AG3
Praeterea, super illud psalm., et tentaverunt Deum in cordibus suis, dicit Glossa quod tentare Deum est dolose
postulare, ut in verbis sit simplicitas, cum sit in corde malitia.
Sed dolus opponitur virtuti veritatis.
Ergo tentatio Dei non opponitur religioni, sed veritati.
SC
Sed contra est quod, sicut ex praedicta Glossa habetur, tentare Deum est inordinate postulare. Sed debito modo
postulare est actus religionis, ut supra habitum est.
Ergo tentare Deum est peccatum religioni oppositum.
CO
Respondeo dicendum quod, sicut ex supra dictis patet, finis religionis est Deo reverentiam exhibere. Unde omnia
illa quae directe pertinent ad irreverentiam Dei, religioni opponuntur. Manifestum est autem quod tentare
aliquem ad irreverentiam eius pertinet, nullus enim praesumit tentare eum de cuius excellentia certus est. Unde
manifestum est quod tentare Deum est peccatum religioni oppositum.
RA1
Ad primum ergo dicendum quod, sicut supra dictum est, ad religionem pertinet protestari fidem per aliqua signa
ad divinam reverentiam pertinentia. Et ideo ad irreligiositatem pertinet quod ex incertitudine fidei homo aliqua
faciat quae ad divinam irreverentiam pertinent, cuiusmodi est tentare Deum.
Et ideo est irreligiositatis species.
RA2
Ad secundum dicendum quod ille qui ante orationem suam animam non praeparat, dimittendo si quid adversum
aliquem habet, vel alias se ad devotionem non disponendo, non facit quod in se est ut exaudiatur a Deo. Et ideo
quasi interpretative tentat Deum.
Et quamvis huiusmodi interpretativa tentatio videatur ex praesumptione seu indiscretione provenire, tamen hoc
ipsum ad irreverentiam Dei pertinet ut homo praesumptuose et sine debita diligentia se habeat in his quae ad
Deum pertinent, dicitur enim I Pet. V, humiliamini sub potenti manu Dei; et II ad Tim. II, sollicite cura teipsum
probabilem exhibere Deo.
Unde etiam huiusmodi tentatio irreligiositatis species est.
RA3
Ad tertium dicendum quod in comparatione ad Deum, qui novit cordis abscondita, non dicitur aliquis dolose
postulare, sed per respectum ad homines. Unde dolus per accidens se habet ad tentationem Dei.
Et propter hoc non oportet quod tentatio Dei directe opponatur veritati.

1644

