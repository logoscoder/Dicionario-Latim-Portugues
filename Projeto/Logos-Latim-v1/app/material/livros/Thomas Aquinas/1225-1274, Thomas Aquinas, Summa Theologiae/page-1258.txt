AG2
Praeterea, ea quae a Deo petimus speramus obtinere ab eo.
Sed a Deo petimus quod alios ad beatitudinem aeternam perducat, secundum illud Iac. Ult., orate pro invicem ut
salvemini.
Ergo possumus aliis sperare beatitudinem aeternam.
AG3
Praeterea, spes et desperatio sunt de eodem. Sed aliquis potest desperare de beatitudine aeterna alicuius, alioquin
frustra diceret Augustinus, in libro de verb. Dom., de nemine esse desperandum dum vivit.
Ergo etiam potest aliquis sperare alteri vitam aeternam.
SC
Sed contra est quod Augustinus dicit, in enchirid., quod spes non est nisi rerum ad eum pertinentium qui earum
spem gerere perhibetur.
CO
Respondeo dicendum quod spes potest esse alicuius dupliciter.
Uno quidem modo, absolute, et sic est solum boni ardui ad se pertinentis. Alio modo, ex praesuppositione
alterius, et sic potest esse etiam eorum quae ad alium pertinent. Ad cuius evidentiam sciendum est quod amor et
spes in hoc differunt quod amor importat quandam unionem amantis ad amatum; spes autem importat quendam
motum sive protensionem appetitus in aliquod bonum arduum. Unio autem est aliquorum distinctorum, et ideo
amor directe potest respicere alium, quem sibi aliquis unit per amorem, habens eum sicut seipsum. Motus autem
semper est ad proprium terminum proportionatum mobili, et ideo spes directe respicit proprium bonum, non
autem id quod ad alium pertinet.
Sed praesupposita unione amoris ad alterum, iam aliquis potest desiderare et sperare aliquid alteri sicut sibi. Et
secundum hoc aliquis potest sperare alteri vitam aeternam, inquantum est ei unitus per amorem. Et sicut est
eadem virtus caritatis qua quis diligit Deum, seipsum et proximum, ita etiam est eadem virtus spei qua quis
sperat sibi ipsi et alii.
RA
Et per hoc patet responsio ad obiecta.
|a4 Articulus 4
AG1
Ad quartum sic proceditur. Videtur quod aliquis possit licite sperare in homine. Spei enim obiectum est beatitudo
aeterna.
Sed ad beatitudinem aeternam consequendam adiuvamur patrociniis sanctorum, dicit enim Gregorius, in I dial.,
quod praedestinatio iuvatur precibus sanctorum.
Ergo aliquis potest in homine sperare.
AG2
Praeterea, si non potest aliquis sperare in homine, non esset reputandum alicui in vitium quod in eo aliquis
sperare non possit. Sed hoc de quibusdam in vitium dicitur, ut patet Ierem. IX, unusquisque a proximo suo se
custodiat, et in omni fratre suo non habeat fiduciam.
Ergo licite potest aliquis sperare in homine.
AG3
Praeterea, petitio est interpretativa spei, sicut dictum est.
Sed licite potest homo aliquid petere ab homine.
Ergo licite potest sperare de eo.
SC
Sed contra est quod dicitur Ierem. XVII, maledictus homo qui confidit in homine.
CO
Respondeo dicendum quod spes, sicut dictum est, duo respicit, scilicet bonum quod obtinere intendit; et auxilium
per quod illud bonum obtinetur. Bonum autem quod quis sperat obtinendum habet rationem causae finalis;
auxilium autem per quod quis sperat illud bonum obtinere habet rationem causae efficientis. In genere autem
utriusque causae invenitur principale et secundarium.
Principalis enim finis est finis ultimus; secundarius autem finis est bonum quod est ad finem. Similiter
principalis causa agens est primum agens; secundaria vero causa efficiens est agens secundarium instrumentale.
Spes autem respicit beatitudinem aeternam sicut finem ultimum; divinum autem auxilium sicut primam causam
inducentem ad beatitudinem. Sicut igitur non licet sperare aliquod bonum praeter beatitudinem sicut ultimum
finem, sed solum sicut id quod est ad finem beatitudinis ordinatum; ita etiam non licet sperare de aliquo homine,
vel de aliqua creatura, sicut de prima causa movente in beatitudinem; licet autem sperare de aliquo homine, vel
de aliqua creatura, sicut de agente secundario et instrumentali, per quod aliquis adiuvatur ad quaecumque bona
consequenda in beatitudinem ordinata. Et hoc modo ad sanctos convertimur; et ab hominibus aliqua petimus; et
vituperantur illi de quibus aliquis confidere non potest ad auxilium ferendum.
1258

