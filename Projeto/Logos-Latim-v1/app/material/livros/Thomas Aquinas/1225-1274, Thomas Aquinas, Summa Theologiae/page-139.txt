Et ideo aliter dicendum, quod in praedestinatione duo sunt consideranda, scilicet ipsa praeordinatio divina, et
effectus eius.
Quantum igitur ad primum, nullo modo praedestinatio iuvatur precibus sanctorum, non enim precibus sanctorum
fit, quod aliquis praedestinetur a Deo. Quantum vero ad secundum, dicitur praedestinatio iuvari precibus
sanctorum, et aliis bonis operibus, quia providentia, cuius praedestinatio est pars, non subtrahit causas secundas,
sed sic providet effectus, ut etiam ordo causarum secundarum subiaceat providentiae. Sicut igitur sic providentur
naturales effectus, ut etiam causae naturales ad illos naturales effectus ordinentur, sine quibus illi effectus non
provenirent; ita praedestinatur a Deo salus alicuius, ut etiam sub ordine praedestinationis cadat quidquid
hominem promovet in salutem, vel orationes propriae, vel aliorum, vel alia bona, vel quidquid huiusmodi, sine
quibus aliquis salutem non consequitur. Unde praedestinatis conandum est ad bene operandum et orandum, quia
per huiusmodi praedestinationis effectus certitudinaliter impletur.
Propter quod dicitur II Petr. I, satagite, ut per bona opera certam vestram vocationem et electionem faciatis.
RA1
Ad primum ergo dicendum quod ratio illa ostendit quod praedestinatio non iuvatur precibus sanctorum, quantum
ad ipsam praeordinationem.
RA2
Ad secundum dicendum quod aliquis dicitur adiuvari per alium, dupliciter. Uno modo, inquantum ab eo accipit
virtutem, et sic adiuvari infirmi est, unde Deo non competit.
Et sic intelligitur illud, quis adiuvit spiritum Domini? alio modo dicitur quis adiuvari per aliquem, per quem
exequitur suam operationem, sicut Dominus per ministrum. Et hoc modo Deus adiuvatur per nos, inquantum
exequimur suam ordinationem, secundum illud I ad Cor. III, Dei enim adiutores sumus.
Neque hoc est propter defectum divinae virtutis, sed quia utitur causis mediis, ut ordinis pulchritudo servetur in
rebus, et ut etiam creaturis dignitatem causalitatis communicet.
RA3
Ad tertium dicendum quod secundae causae non possunt egredi ordinem causae primae universalis, ut supra
dictum est; sed ipsum exequuntur. Et ideo praedestinatio per creaturas potest adiuvari, sed non impediri.
|q24 Quaestio 24
|a0 Prologus
Deinde considerandum est de libro vitae. Et circa hoc quaeruntur tria. Primo, quid sit liber vitae. Secundo, cuius
vitae sit liber.
Tertio, utrum aliquis possit deleri de libro vitae.
|a1 Articulus 1
AG1
Ad primum sic proceditur. Videtur quod liber vitae non sit idem quod praedestinatio.
Dicitur enim Eccli. XXIV, haec omnia liber vitae; Glossa, idest novum et vetus testamentum.
Hoc autem non est praedestinatio.
Ergo liber vitae non est idem quod praedestinatio.
AG2
Praeterea, Augustinus, in libro XX de CIV. Dei, ait quod liber vitae est quaedam vis divina, qua fiet ut cuique
opera sua bona vel mala in memoriam reducantur.
Sed vis divina non videtur pertinere ad praedestinationem, sed magis ad attributum potentiae.
Ergo liber vitae non est idem quod praedestinatio.
AG3
Praeterea, praedestinationi opponitur reprobatio. Si igitur liber vitae esset praedestinatio, inveniretur liber mortis,
sicut liber vitae.
SC
Sed contra est quod dicitur in Glossa, super illud Psalmi LXVIII, deleantur de libro viventium, liber iste est
notitia Dei, qua praedestinavit ad vitam, quos praescivit.
CO
Respondeo dicendum quod liber vitae in Deo dicitur metaphorice, secundum similitudinem a rebus humanis
acceptam. Est enim consuetum apud homines, quod illi qui ad aliquid eliguntur, conscribuntur in libro; utpote
milites vel consiliarii, qui olim dicebantur patres conscripti.
Patet autem ex praemissis quod omnes praedestinati eliguntur a Deo ad habendum vitam aeternam.
Ipsa ergo praedestinatorum conscriptio dicitur liber vitae.
Dicitur autem metaphorice aliquid conscriptum in intellectu alicuius, quod firmiter in memoria tenet, secundum
illud Prov. III, ne obliviscaris legis meae, et praecepta mea cor tuum custodiat; et post pauca sequitur, describe
illa in tabulis cordis tui.
139

