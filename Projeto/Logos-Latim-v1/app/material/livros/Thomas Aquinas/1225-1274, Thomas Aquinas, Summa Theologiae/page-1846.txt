Sed seminatio carnis fit per voluptates venereas.
Ergo ad has pertinet luxuria.
CO
Respondeo dicendum quod, sicut Isidorus dicit, in libro etymol., luxuriosus aliquis dicitur quasi solutus in
voluptates.
Maxime autem voluptates venereae animum hominis solvunt.
Et ideo circa voluptates venereas maxime luxuria consideratur.
RA1
Ad primum ergo dicendum quod, sicut temperantia principaliter quidem et proprie est circa delectationes tactus,
dicitur autem ex consequenti et per similitudinem quandam in quibusdam aliis materiis; ita etiam luxuria
principaliter quidem est in voluptatibus venereis, quae maxime et praecipue animum hominis resolvunt;
secundario aut dicitur in quibuscumque aliis ad excessum pertinentibus. Unde Galat. V, dicit Glossa quod
luxuria est quaelibet superfluitas.
RA2
Ad secundum dicendum quod vinum dicitur esse res luxuriosa, vel secundum hunc modum quo in qualibet
materia abundantia ad luxuriam refertur. Vel inquantum superfluus usus vini incentivum voluptati venereae
praebet.
RA3
Ad tertium dicendum quod libidinosa voluptas etsi in aliis materiis dicatur, tamen specialiter hoc nomen sibi
vindicant venereae delectationes, in quibus etiam specialiter libido dicitur, ut Augustinus dicit, XIV de CIV. Dei.
|a2 Articulus 2
AG1
Ad secundum sic proceditur. Videtur quod nullus actus venereus possit esse sine peccato. Nihil enim videtur
impedire virtutem nisi peccatum. Sed omnis actus venereus maxime impedit virtutem, dicit enim Augustinus, in
I soliloq., nihil esse sentio quod magis ex arce deiiciat animum virilem quam blandimenta feminae, corporumque
ille contactus.
Ergo nullus actus venereus videtur esse sine peccato.
AG2
Praeterea, ubicumque invenitur aliquid superfluum per quod a bono rationis receditur, hoc est vitiosum, quia
virtus corrumpitur per superfluum et diminutum, ut dicitur in II ethic..
Sed in quolibet actu venereo est superfluitas delectationis, quae in tantum absorbet rationem quod impossibile est
aliquid intelligere in ipsa, ut Philosophus dicit, in VII ethic., et sicut Hieronymus dicit, in illo actu spiritus
prophetiae non tangebat corda prophetarum.
Ergo nullus actus venereus potest esse sine peccato.
AG3
Praeterea, causa potior est quam effectus. Sed peccatum originale in parvulis trahitur a concupiscentia, sine qua
actus venereus esse non potest, ut patet per Augustinum, in libro de nuptiis et concup..
Ergo nullus actus venereus potest esse sine peccato.
SC
Sed contra est quod Augustinus dicit, in libro de bono coniug., satis responsum est haereticis, si tamen capiunt,
non esse peccatum quod neque contra naturam committitur, neque contra morem, neque contra praeceptum.
Et loquitur de actu venereo quo antiqui patres pluribus coniugibus utebantur. Ergo non omnis actus venereus est
peccatum.
CO
Respondeo dicendum quod peccatum in humanis actibus est quod est contra ordinem rationis. Habet autem hoc
rationis ordo, ut quaelibet convenienter ordinet in suum finem. Et ideo non est peccatum si per rationem homo
utatur rebus aliquibus ad finem ad quem sunt, modo et ordine convenienti, dummodo ille finis sit aliquod vere
bonum. Sicut autem est vere bonum quod conservetur corporalis natura unius individui, ita etiam est quoddam
bonum excellens quod conservetur natura speciei humanae. Sicut autem ad conservationem vitae unius hominis
ordinatur usus ciborum, ita etiam ad conservationem totius humani generis usus venereorum, unde Augustinus
dicit, in libro de bono coniug., quod est cibus ad salutem hominis, hoc est concubitus ad salutem generis.
Et ideo, sicut usus ciborum potest esse absque peccato, si fiat debito modo et ordine, secundum quod competit
saluti corporis; ita etiam et usus venereorum potest esse absque omni peccato, si fiat debito modo et ordine,
secundum quod est conveniens ad finem generationis humanae.
RA1
Ad primum ergo dicendum quod aliquid potest impedire virtutem dupliciter. Uno modo, quantum ad communem
statum virtutis, et sic non impeditur virtus nisi per peccatum. Alio modo, quantum ad perfectum virtutis statum,
et sic potest impediri virtus per aliquid quod non est peccatum, sed est minus bonum. Et hoc modo usus feminae
deiicit animum, non a virtute, sed ab arce, idest perfectione virtutis.
1846

