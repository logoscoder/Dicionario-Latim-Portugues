|a3 Articulus 3
AG1
Ad tertium sic proceditur. Videtur quod sacra doctrina non sit una scientia.
Quia secundum Philosophum in I poster., una scientia est quae est unius generis subiecti.
Creator autem et creatura, de quibus in sacra doctrina tractatur, non continentur sub uno genere subiecti.
Ergo sacra doctrina non est una scientia.
AG2
Praeterea, in sacra doctrina tractatur de Angelis, de creaturis corporalibus, de moribus hominum. Huiusmodi
autem ad diversas scientias philosophicas pertinent.
Igitur sacra doctrina non est una scientia.
SC
Sed contra est quod sacra Scriptura de ea loquitur sicut de una scientia, dicitur enim Sap. X, dedit illi scientiam
sanctorum.
CO
Respondeo dicendum sacram doctrinam unam scientiam esse. Est enim unitas potentiae et habitus consideranda
secundum obiectum, non quidem materialiter, sed secundum rationem formalem obiecti, puta homo, asinus et
lapis conveniunt in una formali ratione colorati, quod est obiectum visus. Quia igitur sacra Scriptura considerat
aliqua secundum quod sunt divinitus revelata, secundum quod dictum est, omnia quaecumque sunt divinitus
revelabilia, communicant in una ratione formali obiecti huius scientiae. Et ideo comprehenduntur sub sacra
doctrina sicut sub scientia una.
RA1
Ad primum ergo dicendum quod sacra doctrina non determinat de Deo et de creaturis ex aequo, sed de Deo
principaliter, et de creaturis secundum quod referuntur ad Deum, ut ad principium vel finem. Unde unitas
scientiae non impeditur.
RA2
Ad secundum dicendum quod nihil prohibet inferiores potentias vel habitus diversificari circa illas materias,
quae communiter cadunt sub una potentia vel habitu superiori, quia superior potentia vel habitus respicit
obiectum sub universaliori ratione formali. Sicut obiectum sensus communis est sensibile, quod comprehendit
sub se visibile et audibile, unde sensus communis, cum sit una potentia, extendit se ad omnia obiecta quinque
sensuum. Et similiter ea quae in diversis scientiis philosophicis tractantur, potest sacra doctrina, una existens,
considerare sub una ratione, inquantum scilicet sunt divinitus revelabilia, ut sic sacra doctrina sit velut quaedam
impressio divinae scientiae, quae est una et simplex omnium.
|a4 Articulus 4
AG1
Ad quartum sic proceditur. Videtur quod sacra doctrina sit scientia practica. Finis enim practicae est operatio,
secundum Philosophum in II metaphys..
Sacra autem doctrina ad operationem ordinatur, secundum illud Iac. I, estote factores verbi, et non auditores
tantum.
Ergo sacra doctrina est practica scientia.
AG2
Praeterea, sacra doctrina dividitur per legem veterem et novam.
Lex autem pertinet ad scientiam moralem, quae est scientia practica. Ergo sacra doctrina est scientia practica.
SC
Sed contra, omnis scientia practica est de rebus operabilibus ab homine; ut moralis de actibus hominum, et
aedificativa de aedificiis. Sacra autem doctrina est principaliter de Deo, cuius magis homines sunt opera. Non
ergo est scientia practica, sed magis speculativa.
CO
Respondeo dicendum quod sacra doctrina, ut dictum est, una existens, se extendit ad ea quae pertinent ad
diversas scientias philosophicas, propter rationem formalem quam in diversis attendit, scilicet prout sunt divino
lumine cognoscibilia. Unde licet in scientiis philosophicis alia sit speculativa et alia practica, sacra tamen
doctrina comprehendit sub se utramque; sicut et Deus eadem scientia se cognoscit, et ea quae facit. Magis tamen
est speculativa quam practica, quia principalius agit de rebus divinis quam de actibus humanis; de quibus agit
secundum quod per eos ordinatur homo ad perfectam Dei cognitionem, in qua aeterna beatitudo consistit.
RA
Et per hoc patet responsio ad obiecta.
|a5 Articulus 5
AG1

3

