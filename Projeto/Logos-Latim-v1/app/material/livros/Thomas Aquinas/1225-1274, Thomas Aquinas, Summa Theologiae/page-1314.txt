Respondeo dicendum quod a Deo duplex bonum accipere possumus, scilicet bonum naturae, et bonum gratiae.
Super communicatione autem bonorum naturalium nobis a Deo facta fundatur amor naturalis, quo non solum
homo in suae integritate naturae super omnia diligit Deum et plus quam seipsum, sed etiam quaelibet creatura
suo modo, idest vel intellectuali vel rationali vel animali, vel saltem naturali amore, sicut lapides et alia quae
cognitione carent, quia unaquaeque pars naturaliter plus amat commune bonum totius quam particulare bonum
proprium.
Quod manifestatur ex opere, quaelibet enim pars habet inclinationem principalem ad actionem communem
utilitati totius.
Apparet etiam hoc in politicis virtutibus, secundum quas cives pro bono communi et dispendia propriarum rerum
et personarum interdum sustinent. Unde multo magis hoc verificatur in amicitia caritatis, quae fundatur super
communicatione donorum gratiae.
Et ideo ex caritate magis debet homo diligere Deum, qui est bonum commune omnium, quam seipsum, quia
beatitudo est in Deo sicut in communi et fontali omnium principio qui beatitudinem participare possunt.
RA1
Ad primum ergo dicendum quod Philosophus loquitur de amicabilibus quae sunt ad alterum in quo bonum quod
est obiectum amicitiae invenitur secundum aliquem particularem modum, non autem de amicabilibus quae sunt
ad alterum in quo bonum praedictum invenitur secundum rationem totius.
RA2
Ad secundum dicendum quod bonum totius diligit quidem pars secundum quod est sibi conveniens, non autem
ita quod bonum totius ad se referat, sed potius ita quod seipsam refert in bonum totius.
RA3
Ad tertium dicendum quod hoc quod aliquis velit frui Deo, pertinet ad amorem quo Deus amatur amore
concupiscentiae. Magis autem amamus Deum amore amicitiae quam amore concupiscentiae, quia maius est in se
bonum Dei quam participare possumus fruendo ipso.
Et ideo simpliciter homo magis diligit Deum ex caritate quam seipsum.
|a4 Articulus 4
AG1
Ad quartum sic proceditur. Videtur quod homo ex caritate non magis debeat diligere seipsum quam proximum.
Principale enim obiectum caritatis est Deus, ut supra dictum est.
Sed quandoque homo habet proximum magis Deo coniunctum quam sit ipse.
Ergo debet aliquis magis talem diligere quam seipsum.
AG2
Praeterea, detrimentum illius quem magis diligimus, magis vitamus.
Sed homo ex caritate sustinet detrimentum pro proximo, secundum illud Proverb. XII, qui negligit damnum
propter amicum, iustus est.
Ergo homo debet ex caritate magis alium diligere quam seipsum.
AG3
Praeterea, I ad Cor. XIII dicitur quod caritas non quaerit quae sua sunt. Sed illud maxime amamus cuius bonum
maxime quaerimus. Ergo per caritatem aliquis non amat seipsum magis quam proximum.
SC
Sed contra est quod dicitur Levit. XIX, et Matth. XXII, diliges proximum tuum sicut teipsum, ex quo videtur
quod dilectio hominis ad seipsum est sicut exemplar dilectionis quae habetur ad alterum. Sed exemplar potius est
quam exemplatum. Ergo homo ex caritate magis debet diligere seipsum quam proximum.
CO
Respondeo dicendum quod in homine duo sunt, scilicet natura spiritualis, et natura corporalis. Per hoc autem
homo dicitur diligere seipsum quod diligit se secundum naturam spiritualem, et secundum hoc debet homo magis
se diligere, post Deum, quam quemcumque alium. Et hoc patet ex ipsa ratione diligendi.
Nam sicut supra dictum est, Deus diligitur ut principium boni super quo fundatur dilectio caritatis; homo autem
seipsum diligit ex caritate secundum rationem qua est particeps praedicti boni; proximus autem diligitur
secundum rationem societatis in isto bono. Consociatio autem est ratio dilectionis secundum quandam unionem
in ordine ad Deum. Unde sicut unitas potior est quam unio, ita quod homo ipse participet bonum divinum est
potior ratio diligendi quam quod alius associetur sibi in hac participatione. Et ideo homo ex caritate debet magis
seipsum diligere quam proximum. Et huius signum est quod homo non debet subire aliquod malum peccati, quod
contrariatur participationi beatitudinis, ut proximum liberet a peccato.
RA1
Ad primum ergo dicendum quod dilectio caritatis non solum habet quantitatem a parte obiecti, quod est Deus;
sed ex parte diligentis qui est ipse homo caritatem habens, sicut et quantitas cuiuslibet actionis dependet
quodammodo ex ipso subiecto. Et ideo, licet proximus melior sit Deo propinquior, quia tamen non est ita

1314

