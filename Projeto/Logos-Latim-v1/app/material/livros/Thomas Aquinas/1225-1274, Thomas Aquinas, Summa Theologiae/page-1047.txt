maxime multiplicatos, qui consuetudinem efficiunt, mutari potest lex, et exponi, et etiam aliquid causari quod
legis virtutem obtineat, inquantum scilicet per exteriores actus multiplicatos interior voluntatis motus, et rationis
conceptus, efficacissime declaratur; cum enim aliquid multoties fit, videtur ex deliberato rationis iudicio
provenire. Et secundum hoc, consuetudo et habet vim legis, et legem abolet, et est legum interpretatrix.
RA1
Ad primum ergo dicendum quod lex naturalis et divina procedit a voluntate divina, ut dictum est.
Unde non potest mutari per consuetudinem procedentem a voluntate hominis, sed solum per auctoritatem
divinam mutari posset. Et inde est quod nulla consuetudo vim obtinere potest contra legem divinam vel legem
naturalem, dicit enim Isidorus, in synonym., usus auctoritati cedat, pravum usum lex et ratio vincat.
RA2
Ad secundum dicendum quod, sicut supra dictum est, leges humanae in aliquibus casibus deficiunt, unde
possibile est quandoque praeter legem agere, in casu scilicet in quo deficit lex, et tamen actus non erit malus. Et
cum tales casus multiplicantur, propter aliquam mutationem hominum, tunc manifestatur per consuetudinem
quod lex ulterius utilis non est, sicut etiam manifestaretur si lex contraria verbo promulgaretur. Si autem adhuc
maneat ratio eadem propter quam prima lex utilis erat, non consuetudo legem, sed lex consuetudinem vincit, nisi
forte propter hoc solum inutilis lex videatur, quia non est possibilis secundum consuetudinem patriae, quae erat
una de conditionibus legis. Difficile enim est consuetudinem multitudinis removere.
RA3
Ad tertium dicendum quod multitudo in qua consuetudo introducitur duplicis conditionis esse potest. Si enim sit
libera multitudo, quae possit sibi legem facere, plus est consensus totius multitudinis ad aliquid observandum,
quem consuetudo manifestat, quam auctoritas principis, qui non habet potestatem condendi legem, nisi
inquantum gerit personam multitudinis. Unde licet singulae personae non possint condere legem, tamen totus
populus legem condere potest. Si vero multitudo non habeat liberam potestatem condendi sibi legem, vel legem a
superiori potestate positam removendi; tamen ipsa consuetudo in tali multitudine praevalens obtinet vim legis,
inquantum per eos toleratur ad quos pertinet multitudini legem imponere, ex hoc enim ipso videntur approbare
quod consuetudo induxit.
|a4 Articulus 4
AG1
Ad quartum sic proceditur. Videtur quod rectores multitudinis non possint in legibus humanis dispensare.
Lex enim statuta est pro communi utilitate, ut Isidorus dicit.
Sed bonum commune non debet intermitti pro privato commodo alicuius personae, quia, ut dicit Philosophus, in
I ethic., bonum gentis divinius est quam bonum unius hominis.
Ergo videtur quod non debeat dispensari cum aliquo ut contra legem communem agat.
AG2
Praeterea, illis qui super alios constituuntur, praecipitur Deut. I, ita parvum audietis ut magnum, nec accipietis
cuiusquam personam, quia Dei iudicium est.
Sed concedere alicui quod communiter denegatur omnibus, videtur esse acceptio personarum. Ergo huiusmodi
dispensationes facere rectores multitudinis non possunt, cum hoc sit contra praeceptum legis divinae.
AG3
Praeterea, lex humana, si sit recta, oportet quod consonet legi naturali et legi divinae, aliter enim non congrueret
religioni, nec conveniret disciplinae, quod requiritur ad legem, sed in lege divina et naturali nullus homo potest
dispensare. Ergo nec etiam in lege humana.
SC
Sed contra est quod dicit apostolus, I ad Cor. IX, dispensatio mihi credita est.
CO
Respondeo dicendum quod dispensatio proprie importat commensurationem alicuius communis ad singula, unde
etiam gubernator familiae dicitur dispensator, inquantum unicuique de familia cum pondere et mensura distribuit
et operationes et necessaria vitae.
Sic igitur et in quacumque multitudine ex eo dicitur aliquis dispensare, quod ordinat qualiter aliquod commune
praeceptum sit a singulis adimplendum. Contingit autem quandoque quod aliquod praeceptum quod est ad
commodum multitudinis ut in pluribus, non est conveniens huic personae, vel in hoc casu, quia vel per hoc
impediretur aliquid melius, vel etiam induceretur aliquod malum, sicut ex supradictis patet.
Periculosum autem esset ut hoc iudicio cuiuslibet committeretur, nisi forte propter evidens et subitum periculum,
ut supra dictum est.
Et ideo ille qui habet regere multitudinem, habet potestatem dispensandi in lege humana quae suae auctoritati
innititur, ut scilicet in personis vel casibus in quibus lex deficit, licentiam tribuat ut praeceptum legis non
servetur. Si autem absque hac ratione, pro sola voluntate, licentiam tribuat, non erit fidelis in dispensatione, aut
erit imprudens, infidelis quidem, si non habeat intentionem ad bonum commune; imprudens autem, si rationem
dispensandi ignoret.
1047

