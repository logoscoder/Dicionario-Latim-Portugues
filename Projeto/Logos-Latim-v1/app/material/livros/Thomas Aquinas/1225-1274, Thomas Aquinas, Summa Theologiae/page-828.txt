Respondeo dicendum quod secundum se dicitur aliqua forma corrumpi per contrarium suum, per accidens
autem, per corruptionem sui subiecti. Si igitur fuerit aliquis habitus cuius subiectum est corruptibile, et cuius
causa habet contrarium, utroque modo corrumpi poterit, sicut patet de habitibus corporalibus, scilicet sanitate et
aegritudine.
Illi vero habitus quorum subiectum est incorruptibile, non possunt corrumpi per accidens. Sunt tamen habitus
quidam qui, etsi principaliter sint in subiecto incorruptibili, secundario tamen sunt in subiecto corruptibili, sicut
habitus scientiae, qui principaliter est quidem in intellectu possibili, secundario autem in viribus apprehensivis
sensitivis, ut supra dictum est.
Et ideo ex parte intellectus possibilis, habitus scientiae non potest corrumpi per accidens; sed solum ex parte
inferiorum virium sensitivarum.
Est igitur considerandum si possunt huiusmodi habitus per se corrumpi. Si igitur fuerit aliquis habitus qui habeat
aliquod contrarium, vel ex parte sua vel ex parte suae causae, poterit per se corrumpi, si vero non habet
contrarium, non poterit per se corrumpi. Manifestum est autem quod species intelligibilis in intellectu possibili
existens, non habet aliquid contrarium. Neque iterum intellectui agenti, qui est causa eius, potest aliquid esse
contrarium.
Unde si aliquis habitus sit in intellectu possibili immediate ab intellectu agente causatus, talis habitus est
incorruptibilis et per se et per accidens. Huiusmodi autem sunt habitus primorum principiorum, tam
speculabilium quam practicorum, qui nulla oblivione vel deceptione corrumpi possunt, sicut Philosophus dicit, in
VI ethic., de prudentia, quod non perditur per oblivionem.
Aliquis vero habitus est in intellectu possibili ex ratione causatus, scilicet habitus conclusionum, qui dicitur
scientia, cuius causae dupliciter potest aliquid contrarium esse. Uno modo, ex parte ipsarum propositionum ex
quibus ratio procedit, etenim enuntiationi quae est, bonum est bonum, contraria est ea quae est, bonum non est
bonum, secundum Philosophum, in II periherm..
Alio modo, quantum ad ipsum processum rationis; prout syllogismus sophisticus opponitur syllogismo dialectico
vel demonstrativo. Sic igitur patet quod per falsam rationem potest corrumpi habitus verae opinionis, aut etiam
scientiae.
Unde Philosophus dicit quod deceptio est corruptio scientiae, sicut supra dictum est.
Virtutum vero quaedam sunt intellectuales, quae sunt in ipsa ratione, ut dicitur in VI ethic., de quibus est eadem
ratio quae est de scientia vel opinione. Quaedam vero sunt in parte animae appetitiva, quae sunt virtutes morales,
et eadem ratio est de vitiis oppositis. Habitus autem appetitivae partis causantur per hoc quod ratio nata est
appetitivam partem movere.
Unde per iudicium rationis in contrarium moventis quocumque modo, scilicet sive ex ignorantia, sive ex
passione, vel etiam ex electione, corrumpitur habitus virtutis vel vitii.
RA1
Ad primum ergo dicendum quod, sicut dicitur in VII ethic., habitus similitudinem habet naturae, deficit tamen ab
ipsa.
Et ideo, cum natura rei nullo modo removeatur ab ipsa, habitus difficile removetur.
RA2
Ad secundum dicendum quod, etsi speciebus intelligibilibus non sit aliquid contrarium, enuntiationibus tamen et
processui rationis potest aliquid esse contrarium, ut dictum est.
RA3
Ad tertium dicendum quod scientia non removetur per motum corporalem quantum ad ipsam radicem habitus,
sed solum quantum ad impedimentum actus; inquantum intellectus indiget in suo actu viribus sensitivis, quibus
impedimentum affertur per corporalem transmutationem. Sed per intelligibilem motum rationis potest corrumpi
habitus scientiae, etiam quantum ad ipsam radicem habitus. Et similiter etiam potest corrumpi habitus virtutis.
Tamen quod dicitur, virtutes esse permanentiores disciplinis, intelligendum est non ex parte subiecti vel causae,
sed ex parte actus, nam virtutum usus est continuus per totam vitam, non autem usus disciplinarum.
|a2 Articulus 2
AG1
Ad secundum sic proceditur. Videtur quod habitus diminui non possit. Habitus enim est quaedam qualitas et
forma simplex.
Simplex autem aut totum habetur, aut totum amittitur.
Ergo habitus, etsi corrumpi possit, diminui non potest.
AG2
Praeterea, omne quod convenit accidenti, convenit eidem secundum se, vel ratione sui subiecti. Habitus autem
secundum seipsum non intenditur et remittitur, alioquin sequeretur quod aliqua species de suis individuis
praedicaretur secundum magis et minus. Si igitur secundum participationem subiecti diminui possit, sequeretur
quod aliquid accidat habitui proprium, quod non sit commune ei et subiecto.

828

