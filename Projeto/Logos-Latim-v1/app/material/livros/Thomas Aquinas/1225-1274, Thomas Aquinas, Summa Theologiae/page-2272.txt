RA4
Ad quartum dicendum quod, sicut dicit Ambrosius, super Luc., non dixisset Scriptura quod, consummata omni
tentatione, diabolus recessit ab illo, nisi in tribus praemissis esset omnium materia delictorum. Quia causae
tentationum causae sunt cupiditatum, scilicet carnis oblectatio, spes gloriae, et aviditas potentiae.
RA5
Ad quintum dicendum quod, sicut Augustinus dicit, in libro de consensu evang., incertum est quid prius factum
sit, utrum regna terrae prius demonstrata sint ei, et postea in pinnaculum templi locatus sit; aut hoc prius, et illud
postea. Nihil tamen ad rem, dum omnia facta esse manifestum sit.
Videntur autem evangelistae diversum ordinem tenuisse, quia quandoque ex inani gloria venitur ad cupiditatem,
quandoque e converso.
RA6
Ad sextum dicendum quod Christus, cum passus fuisset tentationis iniuriam, dicente sibi diabolo, si filius Dei es,
mitte te deorsum, non est turbatus, nec diabolum increpavit. Quando vero diabolus Dei usurpavit sibi honorem,
dicens, haec omnia tibi dabo si cadens adoraveris me, exasperatus est et repulit eum, dicens, vade, Satanas, ut
nos illius discamus exemplo nostras quidem iniurias magnanimiter sustinere, Dei autem iniurias nec usque ad
auditum sufferre.
RA7
Ad septimum dicendum quod, sicut chrysostomus dicit, diabolus sic Christum assumebat (in pinnaculum templi)
ut ab omnibus videretur, ipse autem, nesciente diabolo, sic agebat ut a nemine videretur.
Quod autem dicit, ostendit ei omnia regna mundi et gloriam eorum, non est intelligendum quod videret ipsa
regna vel civitates vel populos, vel aurum vel argentum, sed partes in quibus unumquodque regnum vel civitas
posita est, diabolus Christo digito demonstrabat, et uniuscuiusque regni honores et statum verbis exponebat.
Vel, secundum Origenem, ostendit ei quomodo ipse per diversa vitia regnabat in mundo.
|q42 Quaestio 42
|a0 Prologus
Deinde considerandum est de doctrina Christi. Et circa hoc quaeruntur quatuor. Primo, utrum Christus debuerit
praedicare solum Iudaeis, vel etiam gentibus. Secundo, utrum in sua praedicatione debuerit turbationes
Iudaeorum vitare. Tertio, utrum debuerit praedicare publice, vel occulte. Quarto, utrum solum debuerit docere
verbo, vel etiam scripto. De tempore autem quo docere incoepit, supra dictum est, cum de baptismo eius
ageretur.
|a1 Articulus 1
AG1
Ad primum sic proceditur. Videtur quod Christus non solum Iudaeis, sed etiam gentibus debuerit praedicare.
Dicitur enim Isaiae XLIX, parum est ut sis mihi servus ad suscitandas tribus Israel et faeces Iacob convertendas,
dedi te in lucem gentium, ut sis salus mea usque ad extrema terrae.
Sed lumen et salutem Christus praebuit per suam doctrinam. Ergo videtur parum fuisse si solum Iudaeis, et non
gentibus praedicavit.
AG2
Praeterea, sicut dicitur Matth. VII, erat docens eos sicut potestatem habens.
Sed maior potestas doctrinae ostenditur in instructione illorum qui penitus nihil audierunt, quales erant gentiles,
unde apostolus dicit, Rom. XV, sic praedicavi evangelium, non ubi nominatus est Christus, ne super alienum
fundamentum aedificarem.
Ergo multo magis Christus praedicare debuit gentilibus quam Iudaeis.
AG3
Praeterea, utilior est instructio multorum quam unius. Sed Christus aliquos gentilium instruxit, sicut mulierem
Samaritanam, Ioan. IV, et chananaeam, Matth. XV.
Ergo videtur quod, multo fortius, Christus debuerit multitudini gentium praedicare.
SC
Sed contra est quod Dominus dicit, Matth. XV, non sum missus nisi ad oves quae perierunt domus Israel.
Sed Rom. X dicitur, quomodo praedicabunt nisi mittantur? ergo Christus non debuit praedicare gentibus.
CO
Respondeo dicendum quod conveniens fuit praedicationem Christi, tam per ipsum quam per apostolos, a
principio solis Iudaeis exhiberi. Primo quidem, ut ostenderet per suum adventum impleri promissiones antiquitus
factas Iudaeis, non autem gentilibus.
Unde apostolus dicit, Rom. XV, dico Christum ministrum fuisse circumcisionis, idest apostolum et
praedicatorem Iudaeorum, propter veritatem Dei, ad confirmandas promissiones patrum.
Secundo, ut eius adventus ostenderetur esse a Deo.
2272

