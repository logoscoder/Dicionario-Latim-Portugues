Sed providentia videtur idem esse quod prudentia, quia ut Isidorus dicit, in libro etymol., prudens dicitur quasi
porro videns, et ex hoc etiam nomen providentiae sumitur, ut boetius dicit, in fine de consol..
Ergo providentia non est pars prudentiae.
AG2
Praeterea, prudentia est solum practica. Sed providentia potest etiam esse speculativa, quia visio, ex qua sumitur
nomen providentiae, magis pertinet ad speculativam quam ad operativam.
Ergo providentia non est pars prudentiae.
AG3
Praeterea, principalis actus prudentiae est praecipere, secundarii autem iudicare et consiliari. Sed nihil horum
videtur importari proprie per nomen providentiae.
SC
Sed contra est auctoritas tullii et Macrobii, qui ponunt providentiam partem prudentiae, ut ex dictis patet.
CO
Respondeo dicendum quod, sicut supra dictum est, prudentia proprie est circa ea quae sunt ad finem; et hoc ad
eius officium proprie pertinet, ut ad finem debite ordinentur.
Et quamvis aliqua necessaria sint propter finem quae subiiciuntur divinae providentiae, humanae tamen
prudentiae non subiiciuntur nisi contingentia operabilia quae per hominem possunt fieri propter finem. Praeterita
autem in necessitatem quandam transeunt, quia impossibile est non esse quod factum est. Similiter etiam
praesentia, inquantum huiusmodi, necessitatem quandam habent, necesse est enim socratem sedere dum sedet.
Unde consequens est quod contingentia futura, secundum quod sunt per hominem in finem humanae vitae
ordinabilia, pertineant ad prudentiam. Utrumque autem horum importatur in nomine providentiae, importat enim
providentia respectum quendam alicuius distantis, ad quod ea quae in praesenti occurrunt ordinanda sunt.
Unde providentia est pars prudentiae.
RA1
Ad primum ergo dicendum quod quandocumque multa requiruntur ad unum, necesse est unum eorum esse
principale, ad quod omnia alia ordinantur. Unde et in quolibet toto necesse est esse unam partem formalem et
praedominantem, a qua totum unitatem habet.
Et secundum hoc providentia est principalior inter omnes partes prudentiae, quia omnia alia quae requiruntur ad
prudentiam ad hoc necessaria sunt ut aliquid recte ordinetur ad finem.
Et ideo nomen ipsius prudentiae sumitur a providentia, sicut a principaliori sua parte.
RA2
Ad secundum dicendum quod speculatio est circa universalia et circa necessaria, quae secundum se non sunt
procul, cum sint ubique et semper, etsi sint procul quoad nos, inquantum ab eorum cognitione deficimus. Unde
providentia non proprie dicitur in speculativis, sed solum in practicis.
RA3
Ad tertium dicendum quod in recta ordinatione ad finem, quae includitur in ratione providentiae, importatur
rectitudo consilii et iudicii et praecepti, sine quibus recta ordinatio ad finem esse non potest.
|a7 Articulus 7
AG1
Ad septimum sic proceditur. Videtur quod circumspectio non possit esse pars prudentiae. Circumspectio enim
videtur esse consideratio quaedam eorum quae circumstant. Huiusmodi autem sunt infinita, quae non possunt
comprehendi ratione, in qua est prudentia.
Ergo circumspectio non debet poni pars prudentiae.
AG2
Praeterea, circumstantiae magis videntur pertinere ad virtutes morales quam ad prudentiam. Sed circumspectio
nihil aliud esse videtur quam respectus circumstantiarum. Ergo circumspectio magis videtur pertinere ad morales
virtutes quam ad prudentiam.
AG3
Praeterea, qui potest videre quae procul sunt multo magis potest videre quae circa sunt. Sed per providentiam
homo est potens prospicere quae procul sunt. Ergo ipsa sufficit ad considerandum ea quae circumstant. Non ergo
oportuit, praeter providentiam, ponere circumspectionem partem prudentiae.
SC
Sed contra est auctoritas Macrobii, ut supra dictum est.
CO
Respondeo dicendum quod ad prudentiam, sicut dictum est, praecipue pertinet recte ordinare aliquid in finem.
Quod quidem recte non fit nisi et finis sit bonus, et id quod ordinatur in finem sit etiam bonum et conveniens
fini. Sed quia prudentia, sicut dictum est, est circa singularia operabilia, in quibus multa concurrunt, contingit
aliquid secundum se consideratum esse bonum et conveniens fini, quod tamen ex aliquibus concurrentibus
redditur vel malum vel non opportunum ad finem. Sicut ostendere signa amoris alicui, secundum se
1428

