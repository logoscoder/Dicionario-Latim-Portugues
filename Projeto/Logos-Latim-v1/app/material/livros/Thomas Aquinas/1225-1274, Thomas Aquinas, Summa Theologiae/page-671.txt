Sed contra, omne quod est in potestate nostra, subiacet imperio nostro. Sed actus voluntatis sunt maxime in
potestate nostra, nam omnes actus nostri intantum dicuntur in potestate nostra esse, inquantum voluntarii sunt.
Ergo actus voluntatis imperantur a nobis.
CO
Respondeo dicendum quod, sicut dictum est, imperium nihil aliud est quam actus rationis ordinantis, cum
quadam motione, aliquid ad agendum. Manifestum est autem quod ratio potest ordinare de actu voluntatis, sicut
enim potest iudicare quod bonum sit aliquid velle, ita potest ordinare imperando quod homo velit. Ex quo patet
quod actus voluntatis potest esse imperatus.
RA1
Ad primum ergo dicendum quod, sicut Augustinus ibidem dicit, animus, quando perfecte imperat sibi ut velit,
tunc iam vult, sed quod aliquando imperet et non velit, hoc contingit ex hoc quod non perfecte imperat.
Imperfectum autem imperium contingit ex hoc, quod ratio ex diversis partibus movetur ad imperandum vel non
imperandum, unde fluctuat inter duo, et non perfecte imperat.
RA2
Ad secundum dicendum quod, sicut in membris corporalibus quodlibet membrum operatur non sibi soli, sed toti
corpori, ut oculus videt toti corpori; ita etiam est in potentiis animae.
Nam intellectus intelligit non solum sibi, sed omnibus potentiis; et voluntas vult non solum sibi, sed omnibus
potentiis. Et ideo homo imperat sibi ipsi actum voluntatis, inquantum est intelligens et volens.
RA3
Ad tertium dicendum quod, cum imperium sit actus rationis, ille actus imperatur, qui rationi subditur. Primus
autem voluntatis actus non est ex rationis ordinatione, sed ex instinctu naturae, aut superioris causae, ut supra
dictum est.
Et ideo non oportet quod in infinitum procedatur.
|a6 Articulus 6
AG1
Ad sextum sic proceditur. Videtur quod actus rationis non possit esse imperatus. Inconveniens enim videtur quod
aliquid imperet sibi ipsi. Sed ratio est quae imperat, ut supra dictum est.
Ergo rationis actus non imperatur.
AG2
Praeterea, id quod est per essentiam, diversum est ab eo quod est per participationem.
Sed potentia cuius actus imperatur a ratione, est ratio per participationem, ut dicitur in I ethic..
Ergo illius potentiae actus non imperatur, quae est ratio per essentiam.
AG3
Praeterea, ille actus imperatur, qui est in potestate nostra.
Sed cognoscere et iudicare verum, quod est actus rationis, non est semper in potestate nostra.
Non ergo actus rationis potest esse imperatus.
SC
Sed contra, id quod libero arbitrio agimus, nostro imperio agi potest. Sed actus rationis exercentur per liberum
arbitrium, dicit enim Damascenus quod libero arbitrio homo exquirit, et scrutatur, et iudicat, et disponit.
Ergo actus rationis possunt esse imperati.
CO
Respondeo dicendum quod, quia ratio supra seipsam reflectitur, sicut ordinat de actibus aliarum potentiarum, ita
etiam potest ordinare de actu suo. Unde etiam actus suus potest esse imperatus.
Sed attendendum est quod actus rationis potest considerari dupliciter. Uno modo, quantum ad exercitium actus.
Et sic actus rationis semper imperari potest, sicut cum indicitur alicui quod attendat, et ratione utatur. Alio modo,
quantum ad obiectum, respectu cuius, duo actus rationis attenduntur. Primo quidem, ut veritatem circa aliquid
apprehendat. Et hoc non est in potestate nostra, hoc enim contingit per virtutem alicuius luminis, vel naturalis vel
supernaturalis. Et ideo quantum ad hoc, actus rationis non est in potestate nostra, nec imperari potest.
Alius autem actus rationis est, dum his quae apprehendit assentit.
Si igitur fuerint talia apprehensa, quibus naturaliter intellectus assentiat, sicut prima principia, assensus talium
vel dissensus non est in potestate nostra, sed in ordine naturae, et ideo, proprie loquendo, nec imperio subiacet.
Sunt autem quaedam apprehensa, quae non adeo convincunt intellectum, quin possit assentire vel dissentire, vel
saltem assensum vel dissensum suspendere, propter aliquam causam, et in talibus assensus ipse vel dissensus in
potestate nostra est, et sub imperio cadit.
RA1
Ad primum ergo dicendum quod ratio hoc modo imperat sibi ipsi, sicut et voluntas movet seipsam, ut supra
dictum est, inquantum scilicet utraque potentia reflectitur supra suum actum, et ex uno in aliud tendit.
RA2

671

