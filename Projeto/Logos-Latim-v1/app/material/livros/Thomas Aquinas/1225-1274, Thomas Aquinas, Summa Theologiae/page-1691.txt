essent imitatores paternae malitiae, et sic graviores poenas mererentur. In bruta vero animalia, et quascumque
alias irrationales creaturas, vindicta exercetur, quia per hoc puniuntur illi quorum sunt.
Et iterum propter detestationem peccati.
RA4
Ad quartum dicendum quod coactio timoris non facit simpliciter involuntarium, sed habet voluntarium mixtum,
ut supra habitum est.
RA5
Ad quintum dicendum quod hoc modo pro peccato Iudae ceteri apostoli turbabantur, sicut pro peccato unius
punitur multitudo, ad unitatem commendandam, ut dictum est.
|q109 Quaestio 109
|a0 Prologus
Deinde considerandum est de veritate, et vitiis oppositis. Circa veritatem autem quaeruntur quatuor. Primo,
utrum veritas sit virtus. Secundo, utrum sit virtus specialis. Tertio, utrum sit pars iustitiae. Quarto, utrum magis
declinet ad minus.
|a1 Articulus 1
AG1
Ad primum sic proceditur. Videtur quod veritas non sit virtus.
Prima enim virtutum est fides, cuius obiectum est veritas. Cum igitur obiectum sit prius habitu et actu, videtur
quod veritas non sit virtus, sed aliquid prius virtute.
AG2
Praeterea, sicut Philosophus dicit, in IV ethic., ad veritatem pertinet quod aliquis confiteatur existentia circa
seipsum, et neque maiora neque minora.
Sed hoc non semper est laudabile, neque in bonis, quia dicitur Prov. XXVII, laudet te alienus, et non os tuum;
nec etiam in malis, quia contra quosdam dicitur Isaiae III, peccatum suum quasi sodoma praedicaverunt, nec
absconderunt.
Ergo veritas non est virtus.
AG3
Praeterea, omnis virtus aut est theologica, aut intellectualis, aut moralis. Sed veritas non est virtus theologica,
quia non habet Deum pro obiecto, sed res temporales; dicit enim tullius quod veritas est per quam immutata ea
quae sunt aut fuerunt aut futura sunt, dicuntur.
Similiter etiam non est virtus intellectualis, sed finis earum.
Neque etiam est virtus moralis, quia non consistit in medio inter superfluum et diminutum; quanto enim aliquis
plus dicit verum, tanto melius est. Ergo veritas non est virtus.
SC
Sed contra est quod Philosophus, in II et IV ethic., ponit veritatem inter ceteras virtutes.
CO
Respondeo dicendum quod veritas dupliciter accipi potest. Uno modo secundum quod veritate aliquid dicitur
verum. Et sic veritas non est virtus, sed obiectum vel finis virtutis. Sic enim accepta veritas non est habitus, quod
est genus virtutis, sed aequalitas quaedam intellectus vel signi ad rem intellectam et significatam, vel etiam rei ad
suam regulam, ut in primo habitum est.
Alio modo potest dici veritas qua aliquis verum dicit, secundum quod per eam aliquis dicitur verax. Et talis
veritas, sive veracitas, necesse est quod sit virtus, quia hoc ipsum quod est dicere verum est bonus actus; virtus
autem est quae bonum facit habentem, et opus eius bonum reddit.
RA1
Ad primum ergo dicendum quod ratio illa procedit de veritate primo modo dicta.
RA2
Ad secundum dicendum quod confiteri id quod est circa seipsum, inquantum est confessio veri, est bonum ex
genere. Sed hoc non sufficit ad hoc quod sit actus virtutis, sed ad hoc requiritur quod ulterius debitis
circumstantiis vestiatur, quae si non observentur, erit actus vitiosus. Et secundum hoc, vitiosum est quod aliquis,
sine debita causa, laudet seipsum etiam de vero.
Vitiosum etiam est quod aliquis peccatum suum publicet, quasi se de hoc laudando, vel qualitercumque inutiliter
manifestando.
RA3
Ad tertium dicendum quod ille qui dicit verum profert aliqua signa conformia rebus, scilicet vel verba, vel aliqua
facta exteriora, aut quascumque res exteriores. Circa huiusmodi autem res sunt solae virtutes morales, ad quas
etiam usus pertinet exteriorum membrorum, secundum quod fit per imperium voluntatis.

1691

