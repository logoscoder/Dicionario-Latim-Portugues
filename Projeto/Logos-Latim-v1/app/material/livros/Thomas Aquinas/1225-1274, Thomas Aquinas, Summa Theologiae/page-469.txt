omnia animalia, respectu sui corporis haberet maximum cerebrum, tum ut liberius in eo perficerentur operationes
interiorum virium sensitivarum, quae sunt necessariae ad intellectus operationem, ut supra dictum est; tum etiam
ut frigiditas cerebri temperaret calorem cordis, quem necesse est in homine abundare, ad hoc quod homo sit
rectae staturae. Magnitudo autem cerebri, propter eius humiditatem, est impedimentum olfactus, qui requirit
siccitatem.
Et similiter potest assignari ratio quare quaedam animalia sunt acutioris visus et subtilioris auditus quam homo,
propter impedimentum horum sensuum quod necesse est consequi in homine ex perfecta complexionis
aequalitate. Et eadem etiam ratio est assignanda de hoc quod quaedam animalia sunt homine velociora, cui
excellentiae velocitatis repugnat aequalitas humanae complexionis.
RA2
Ad secundum dicendum quod cornua et ungulae, quae sunt quorundam animalium arma, et spissitudo corii, et
multitudo pilorum aut plumarum, quae sunt tegumenta animalium, attestantur abundantiae terrestris elementi;
quae repugnat aequalitati et teneritudini complexionis humanae. Et ideo haec homini non competebant. Sed loco
horum habet rationem et manus, quibus potest parare sibi arma et tegumenta et alia vitae necessaria, infinitis
modis.
Unde et manus, in III de anima, dicitur organum organorum.
Et hoc etiam magis competebat rationali naturae, quae est infinitarum conceptionum, ut haberet facultatem
infinita instrumenta sibi parandi.
RA3
Ad tertium dicendum quod habere staturam rectam conveniens fuit homini propter quatuor. Primo quidem, quia
sensus sunt dati homini non solum ad vitae necessaria procuranda, sicut aliis animalibus; sed etiam ad
cognoscendum. Unde, cum cetera animalia non delectentur in sensibilibus nisi per ordinem ad cibos et venerea,
solus homo delectatur in ipsa pulchritudine sensibilium secundum seipsam. Et ideo, quia sensus praecipue vigent
in facie, alia animalia habent faciem pronam ad terram, quasi ad cibum quaerendum et providendum sibi de
victu, homo vero habet faciem erectam, ut per sensus, et praecipue per visum, qui est subtilior et plures
differentias rerum ostendit, libere possit ex omni parte sensibilia cognoscere, et caelestia et terrena, ut ex
omnibus intelligibilem colligat veritatem. Secundo, ut interiores vires liberius suas operationes habeant, dum
cerebrum, in quo quodammodo perficiuntur, non est depressum, sed super omnes partes corporis elevatum.
Tertio, quia oporteret quod, si homo haberet pronam staturam, uteretur manibus loco anteriorum pedum.
Et sic utilitas manuum ad diversa opera perficienda cessaret.
Quarto, quia, si haberet pronam staturam, et uteretur manibus loco anteriorum pedum, oporteret quod cibum
caperet ore. Et ita haberet os oblongum, et labia dura et grossa, et linguam etiam duram, ne ab exterioribus
laederetur, sicut patet in aliis animalibus. Et talis dispositio omnino impediret locutionem, quae est proprium
opus rationis. Et tamen homo staturam rectam habens, maxime distat a plantis. Nam homo habet superius sui,
idest caput, versus superius mundi, et inferius sui versus inferius mundi, et ideo est optime dispositus secundum
dispositionem totius. Plantae vero habent superius sui versus inferius mundi (nam radices sunt ori
proportionales), inferius autem sui versus superius mundi. Animalia vero bruta medio modo, nam superius
animalis est pars qua accipit alimentum, inferius autem est pars qua emittit superfluum.
|a4 Articulus 4
AG1
Ad quartum sic proceditur. Videtur quod inconvenienter corporis humani productio in Scriptura describatur.
Sicut enim corpus humanum est factum a Deo, ita et alia opera sex dierum.
Sed in aliis operibus dicitur, dixit Deus, fiat, et factum est.
Ergo similiter dici debuit de hominis productione.
AG2
Praeterea, corpus humanum a Deo immediate est factum, ut supra dictum est.
Ergo inconvenienter dicitur, faciamus hominem.
AG3
Praeterea, forma humani corporis est ipsa anima, quae est spiraculum vitae.
Inconvenienter ergo, postquam dixerat, formavit Deus hominem de limo terrae, subiunxit, et inspiravit in faciem
eius spiraculum vitae.
AG4
Praeterea, anima, quae est spiraculum vitae, est in toto corpore, et principaliter in corde.
Non ergo debuit dicere, quod inspiravit in faciem eius spiraculum vitae.
AG5
Praeterea, sexus masculinus et femininus pertinent ad corpus, imago vero Dei ad animam. Sed anima, secundum
Augustinum, fuit facta ante corpus.
Inconvenienter ergo cum dixisset, ad imaginem suam fecit illum, addidit, masculum et feminam creavit eos.
SC
469

