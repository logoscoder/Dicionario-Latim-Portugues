Ergo non semper facienda est restitutio ei a quo acceptum est.
AG4
Praeterea, magis debet homo recompensare ei a quo maius beneficium accepit. Sed ab aliis personis homo plus
accepit beneficii quam ab illo qui mutuavit vel deposuit, sicut a parentibus. Ergo magis subveniendum est
quandoque alicui personae alteri quam restituendum ei a quo est acceptum.
AG5
Praeterea, vanum est restituere illud quod ad manum restituentis per restitutionem pervenit. Sed si praelatus
iniuste aliquid ecclesiae subtraxit et ei restituat, ad manus eius deveniet, quia ipse est rerum ecclesiae
conservator. Ergo non debet restituere ecclesiae a qua abstulit. Et sic non semper restituendum est ei a quo est
ablatum.
SC
Sed contra est quod dicitur Rom. XIII, reddite omnibus debita, cui tributum, tributum; cui vectigal, vectigal.
CO
Respondeo dicendum quod per restitutionem fit reductio ad aequalitatem commutativae iustitiae, quae consistit
in rerum adaequatione, sicut dictum est.
Huiusmodi autem rerum adaequatio fieri non posset nisi ei qui minus habet quam quod suum est, suppleretur
quod deest. Et ad hanc suppletionem faciendam necesse est ut ei fiat restitutio a quo acceptum est.
RA1
Ad primum ergo dicendum quod quando res restituenda apparet esse graviter noxia ei cui restitutio facienda est
vel alteri, non ei debet tunc restitui, quia restitutio ordinatur ad utilitatem eius cui restituitur; omnia enim quae
possidentur sub ratione utilis cadunt. Nec tamen debet ille qui detinet rem alienam, sibi appropriare, sed vel
reservare ut congruo tempore restituat, vel etiam alibi tradere tutius conservandam.
RA2
Ad secundum dicendum quod aliquis dupliciter aliquid illicite dat uno modo, quia ipsa datio est illicita et contra
legem, sicut patet in eo qui simoniace aliquid dedit. Talis meretur amittere quod dedit, unde non debet ei
restitutio fieri de his. Et quia etiam ille qui accepit contra legem accepit, non debet sibi retinere, sed debet in pios
usus convertere. Alio modo aliquis illicite dat quia propter rem illicitam dat, licet ipsa datio non sit illicita, sicut
cum quis dat meretrici propter fornicationem. Unde et mulier potest sibi retinere quod ei datum est, et si
superflue aliquid per fraudem vel dolum extorsisset, tenetur eidem restituere.
RA3
Ad tertium dicendum quod si ille cui debet fieri restitutio sit omnino ignotus, debet homo restituere secundum
quod potest, scilicet dando in eleemosynas pro salute ipsius, sive sit mortuus sive sit vivus; praemissa tamen
diligenti inquisitione de persona eius cui est restitutio facienda. Si vero sit mortuus ille cui est restitutio facienda,
debet restitui heredi eius, qui computatur quasi una persona cum ipso. Si vero sit multum distans, debet sibi
transmitti quod ei debetur, et praecipue si sit res magni valoris, et possit commode transmitti.
Alioquin debet in aliquo loco tuto deponi ut pro eo conservetur, et Domino significari.
RA4
Ad quartum dicendum quod aliquis de hoc quod est sibi proprium debet magis satisfacere parentibus vel his a
quibus accepit maiora beneficia. Non autem debet aliquis recompensare benefactori de alieno, quod contingeret
si quod debet uni alteri restitueret, nisi forte in casu extremae necessitatis, in quo posset et deberet aliquis etiam
auferre aliena ut patri subveniret.
RA5
Ad quintum dicendum quod praelatus potest rem ecclesiae surripere tripliciter. Uno modo, si rem ecclesiae non
sibi deputatam, sed alteri, sibi usurparet, puta si episcopus usurparet sibi rem capituli. Et tunc planum est quod
debet restituere ponendo in manus eorum ad quos de iure pertinet.
Alio modo, si rem ecclesiae suae custodiae deputatam in alterius dominium transferat, puta consanguinei vel
amici. Et tunc debet ecclesiae restituere, et sub sua cura habere ut ad successorem perveniat. Alio modo potest
praelatus surripere rem ecclesiae solo animo, dum scilicet incipit habere animum possidendi eam ut suam, et non
nomine ecclesiae.
Et tunc debet restituere talem animum deponendo.
|a6 Articulus 6
AG1
Ad sextum sic proceditur. Videtur quod non teneatur semper restituere ille qui accepit. Per restitutionem enim
reparatur aequalitas iustitiae, quae consistit in hoc quod subtrahatur ei qui plus habet et detur ei qui minus habet.
Sed contingit quandoque quod ille qui rem aliquam subtraxit alicui non habet eam, sed devenit ad manus
alterius. Ergo non tenetur ille restituere qui accepit, sed alius qui rem habet.
AG2
Praeterea, nullus tenetur crimen suum detegere. Sed aliquando aliquis restitutionem faciendo crimen suum
detegit, ut patet in furto. Ergo non semper tenetur ille qui abstulit restituere.
1484

