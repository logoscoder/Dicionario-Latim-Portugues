ad eius gloriam. Et de hac decentia gaudium quoddam habuit, non quidem quod tunc de novo de hoc gaudere
inciperet quando in caelum ascendit; sed quia novo modo de hoc gavisus est, sicut de re impleta.
Unde super illud Psalmi, delectationes in dextera tua usque in finem, dicit Glossa, delectatio et laetitia erit mihi
in consessu tuo humanis obtutibus subtracto.
RA3
Ad tertium dicendum quod, licet praesentia corporalis Christi fuerit subtracta fidelibus per ascensionem,
praesentia tamen divinitatis ipsius semper adest fidelibus, secundum quod ipse dicit, Matth. Ult., ecce, ego
vobiscum sunt omnibus diebus usque ad consummationem saeculi.
Qui enim ascendit in caelos, non deserit adoptatos, ut leo Papa dicit.
Sed ipsa ascensio Christi in caelum, qua corporalem suam praesentiam nobis subtraxit, magis fuit utilis nobis
quam praesentia corporalis fuisset. Primo quidem, propter fidei augmentum, quae est de non visis. Unde ipse
Dominus dicit Ioan. XVI, quod spiritus sanctus adveniens arguet mundum de iustitia, scilicet eorum qui credunt,
ut Augustinus dicit, super Ioan., ipsa quippe fidelium comparatio infidelium est vituperatio.
Unde subdit, quia ad patrem vado, et iam non videbitis me, beati enim qui non vident, et credunt. Erit itaque
nostra iustitia de qua mundus arguitur, quoniam in me, quem non videbitis, credetis.
Secundo, ad spei sublevationem.
Unde ipse dicit, Ioan. XIV, si abiero et praeparavero vobis locum, iterum veniam, et accipiam vos ad meipsum,
ut ubi ego sum, et vos sitis.
Per hoc enim quod Christus humanam naturam assumptam in caelo collocavit, dedit nobis spem illuc
perveniendi, quia ubi fuerit corpus, illuc congregabuntur et aquilae, ut dicitur Matth. XXIV. Unde et Mich. II
dicitur, ascendit pandens iter ante eos.
Tertio, ad erigendum caritatis affectum in caelestia.
Unde dicit apostolus, Coloss. III, quae sursum sunt quaerite, ubi Christus est in dextera Dei sedens, quae sursum
sunt sapite, non quae super terram.
Ut enim dicitur Matth. VI, ubi est thesaurus tuus, ibi est et cor tuum.
Et quia spiritus sanctus est amor nos in caelestia rapiens, ideo Dominus dicit discipulis, Ioan. XVI, expedit vobis
ut ego vadam. Si enim non abiero, Paraclitus non veniet ad vos, si autem abiero, mittam eum ad vos.
Quod exponens Augustinus, super Ioan., dicit, non potestis capere spiritum quandiu secundum carnem nosse
persistitis Christum. Christo autem discedente corporaliter, non solum spiritus sanctus, sed et pater et filius illis
affuit spiritualiter.
RA4
Ad quartum dicendum quod, licet Christo resurgenti in vitam immortalem congrueret locus caelestis, tamen
ascensionem distulit, ut veritas resurrectionis comprobaretur.
Unde dicitur Act. I, quod post passionem suam praebuit seipsum vivum discipulis in multis argumentis per dies
quadraginta.
Ubi dicit Glossa quaedam quod, quia quadraginta horas mortuus fuerat, quadraginta diebus se vivere confirmat.
Vel per quadraginta dies tempus praesentis saeculi, quo Christus in ecclesia conversatur, potest intelligi,
secundum quod homo constat ex quatuor elementis, et eruditur contra transgressionem Decalogi.
|a2 Articulus 2
AG1
Ad secundum sic proceditur. Videtur quod ascendere in caelum conveniat Christo secundum naturam divinam.
Dicitur enim in Psalmo, ascendit Deus in iubilatione; et Deut. XXXIII, ascensor caeli auxiliator tuus.
Sed ista dicuntur de Deo etiam ante Christi incarnationem. Ergo Christo convenit ascendere in caelum secundum
quod Deus.
AG2
Praeterea, eiusdem est ascendere in caelum cuius est descendere de caelo, secundum illud Ioan. III, nemo
ascendit in caelum nisi qui de caelo descendit; et Ephes. IV, qui descendit, ipse est et qui ascendit.
Sed Christus descendit de caelo, non secundum quod homo, sed secundum quod Deus, non enim humana eius
natura ante in caelo fuerat, sed divina. Ergo videtur quod Christus ascendit in caelum secundum quod Deus.
AG3
Praeterea, Christus sua ascensione ascendit ad patrem. Sed ad patris aequalitatem non pervenit secundum quod
homo, sic enim dicit, maior me est, ut habetur Ioan. XIV.
Ergo videtur quod Christus ascendit secundum quod Deus.
SC
Sed contra est quod, Ephes. IV, super illud, quod autem ascendit, quid est nisi quia descendit, dicit Glossa,
constat quod secundum humanitatem Christus descendit et ascendit.
CO

2356

