AG2
Praeterea, medium differt specie ab extremo, sicut pallidum ab albo et nigro. Sed hyperdulia videtur esse
medium inter latriam et duliam, exhibetur enim creaturis quae habent specialem affinitatem ad Deum, sicut
beatae virgini inquantum est mater Dei. Ergo videtur quod duliae sint species differentes, una quidem dulia
simpliciter, alia vero hyperdulia.
AG3
Praeterea, sicut in creatura rationali invenitur imago Dei, ratione cuius honoratur, ita etiam in creatura irrationali
invenitur vestigium Dei. Sed alia ratio similitudinis importatur in nomine imaginis, et in nomine vestigii. Ergo
etiam oportet secundum hoc diversas species duliae attendi, praesertim cum quibusdam irrationabilibus creaturis
honor exhibeatur, sicut ligno sanctae crucis, et aliis huiusmodi.
SC
Sed contra est quod dulia contra latriam dividitur.
Latria autem non dividitur per diversas species.
Ergo nec dulia.
CO
Respondeo dicendum quod dulia potest accipi dupliciter. Uno modo, communiter, secundum quod exhibet
reverentiam cuicumque homini, ratione cuiuscumque excellentiae. Et sic continet sub se pietatem et
observantiam, et quamcumque huiusmodi virtutem quae homini reverentiam exhibet. Et secundum hoc habebit
partes specie diversas. Alio modo potest accipi stricte, prout secundum eam servus reverentiam exhibet Domino,
nam dulia servitus dicitur, ut dictum est.
Et secundum hoc non dividitur in diversas species, sed est una specierum observantiae, quam tullius ponit, eo
quod alia ratione servus reveretur Dominum, miles ducem, discipulus magistrum, et sic de aliis huiusmodi.
RA1
Ad primum ergo dicendum quod ratio illa procedit de dulia communiter sumpta.
RA2
Ad secundum dicendum quod hyperdulia est potissima species duliae communiter sumptae. Maxima enim
reverentia debetur homini ex affinitate quam habet ad Deum.
RA3
Ad tertium dicendum quod creaturae irrationali in se consideratae non debetur ab homine aliqua subiectio vel
honor, quin potius omnis talis creatura est naturaliter homini subiecta.
Quod autem crux Christi honoretur, hoc fit eodem honore quo Christus honoratur, sicut purpura regis honoratur
eodem honore quo rex, ut Damascenus dicit, in IV libro.
|q104 Quaestio 104
|a0 Prologus
Deinde considerandum est de obedientia. Et circa hoc quaeruntur sex. Primo, utrum homo debeat homini
obedire. Secundo, utrum obedientia sit specialis virtus. Tertio, de comparatione eius ad alias virtutes. Quarto,
utrum Deo sit in omnibus obediendum.
Quinto, utrum subditi suis praelatis teneantur in omnibus obedire. Sexto, utrum fideles teneantur saecularibus
potestatibus obedire.
|a1 Articulus 1
AG1
Ad primum sic proceditur. Videtur quod unus homo non teneatur alii obedire. Non enim est aliquid faciendum
contra institutionem divinam. Sed hoc habet divina institutio, ut homo suo consilio regatur, secundum illud
Eccli. XV, Deus ab initio constituit hominem, et reliquit illum in manu consilii sui.
Ergo non tenetur unus homo alteri obedire.
AG2
Praeterea, si aliquis alicui teneretur obedire, oporteret quod haberet voluntatem praecipientis tanquam regulam
suae actionis.
Sed sola divina voluntas, quae semper est recta, est regula humanae actionis. Ergo non tenetur homo obedire nisi
Deo.
AG3
Praeterea, servitia, quanto sunt magis gratuita, tanto sunt magis accepta. Sed illud quod homo ex debito facit non
est gratuitum.
Si ergo homo ex debito teneretur aliis obedire in bonis operibus faciendis, ex hoc ipso redderetur minus
acceptabile opus bonum quod ex obedientia fieret. Non ergo tenetur homo alteri obedire.
SC
Sed contra est quod praecipitur ad Heb. Ult., obedite praepositis vestris, et subiacete eis.
1670

