Potest tamen dici quod Christus in triduo fuit homo mortuus.
Quidam tamen confessi sunt Christum in triduo hominem fuisse, dicentes quidem verba erronea, sed sensum
erroris non habentes in fide, sicut Hugo de sancto victore, qui ea ratione dixit Christum in triduo mortis fuisse
hominem, quia dicebat animam esse hominem.
Quod tamen est falsum, ut in prima parte ostensum est.
Magister etiam sententiarum, in XXII distinctione III libri, posuit quod Christus in triduo mortis fuit homo, alia
ratione, quia credidit quod unio animae et carnis non esset de ratione hominis, sed sufficit ad hoc quod aliquid sit
homo, quod habeat animam humanam et corpus, sive coniuncta sive non coniuncta.
Quod etiam patet esse falsum ex his quae dicta sunt in prima parte, et ex his quae dicta sunt circa modum
unionis.
RA1
Ad primum ergo dicendum quod verbum Dei suscepit animam et carnem unitam, et ideo illa susceptio fecit
Deum hominem et hominem Deum. Non autem cessavit illa susceptio per separationem verbi ab anima vel a
carne, cessavit tamen unio carnis et animae.
RA2
Ad secundum dicendum quod homo dicitur esse suus intellectus, non quia intellectus sit totus homo, sed quia
intellectus est principalior pars hominis, in quo virtualiter existit tota dispositio hominis, sicut si rector civitatis
dicatur tota civitas, quia in eo consistit tota dispositio civitatis.
RA3
Ad tertium dicendum quod esse sacerdotem convenit homini ratione animae, in qua est ordinis character. Unde
per mortem homo non perdit ordinem sacerdotalem. Et multo minus Christus, qui est totius sacerdotii origo.
|a5 Articulus 5
AG1
Ad quintum sic proceditur. Videtur quod non fuit idem numero corpus Christi viventis et mortui. Christus enim
vere mortuus fuit, sicut et alii homines moriuntur. Sed corpus cuiuscumque alterius hominis non est simpliciter
idem numero mortuum et vivum quia differunt essentiali differentia. Ergo neque corpus Christi est idem numero
mortuum et vivum simpliciter.
AG2
Praeterea, secundum Philosophum, in V metaphys., quaecumque sunt diversa specie, sunt diversa etiam numero.
Sed corpus Christi vivum et mortuum fuit diversum specie, quia non dicitur oculus aut caro mortui nisi
aequivoce, ut patet per Philosophum, et in II de anima et VII metaphys..
Ergo corpus Christi non fuit simpliciter idem numero vivum et mortuum.
AG3
Praeterea, mors est corruptio quaedam. Sed illud quod corrumpitur corruptione substantiali, postquam corruptum
est, iam non est, quia corruptio est mutatio de esse in non esse. Corpus igitur Christi, postquam mortuum fuit,
non remansit idem numero, cum mors sit substantialis corruptio.
SC
Sed contra est quod Athanasius dicit, in epistola ad epictetum, circumciso corpore, et potato et manducante et
laborante, et in ligno affixo, erat impassibile et incorporeum Dei verbum, hoc erat in sepulcro positum.
Sed corpus Christi vivum fuit circumcisum et in ligno affixum, corpus autem Christi mortuum fuit positum in
sepulcro. Ergo hoc idem corpus quod fuit vivum, fuit et mortuum.
CO
Respondeo dicendum quod hoc quod dico simpliciter, potest dupliciter accipi. Uno modo, quod simpliciter idem
est quod absolute, sicut simpliciter dicitur quod nullo addito dicitur, ut Philosophus dicit.
Et hoc modo corpus Christi mortuum et vivum simpliciter fuit idem numero. Dicitur enim aliquid esse idem
numero simpliciter, quia est supposito idem. Corpus autem Christi vivum et mortuum fuit supposito idem, quia
non habuit aliam hypostasim vivum et mortuum, praeter hypostasim Dei verbi, ut supra dictum est.
Et hoc modo loquitur Athanasius in auctoritate inducta. Alio modo, simpliciter idem est quod omnino vel
totaliter. Et sic corpus Christi mortuum et vivum non fuit simpliciter idem numero. Quia non fuit totaliter idem,
cum vita sit aliquid de essentia corporis viventis, est enim praedicatum essentiale, non accidentale; unde
consequens est quod corpus quod desinit esse vivum, non totaliter idem remaneat.
Si autem diceretur quod corpus Christi mortuum totaliter idem remaneret, sequeretur quod non esset corruptum,
corruptione dico mortis.
Quod est haeresis Gaianitarum, ut Isidorus dicit, et habetur in decretis, XXIV, qu. III. Et Damascenus dicit, in III
libro quod corruptionis nomen duo significat, uno modo, separationem animae a corpore, et alia huiusmodi; alio
modo, perfectam dissolutionem in elementa. Ergo incorruptibile dicere corpus Domini, secundum Iulianum et
Gaianum, secundum primum corruptionis modum, ante resurrectionem, est impium, quia corpus Christi non
esset consubstantiale nobis; nec in veritate mortuum esset; nec secundum veritatem salvati essemus. Secundo
autem modo, corpus Christi fuit incorruptum.
2324

