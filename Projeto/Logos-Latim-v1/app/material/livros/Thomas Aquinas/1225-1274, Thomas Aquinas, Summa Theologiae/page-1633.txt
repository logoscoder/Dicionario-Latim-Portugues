Ad primum ergo dicendum quod, sicut beda dicit, Luc. VIII, non velut inscius Dominus inquirit, sed ut, confessa
peste quam tolerabat, virtus curantis gratior emicaret.
Aliud autem est quaerere aliquid a Daemone sponte occurrente, quod quandoque licet propter utilitatem aliorum,
maxime quando virtute divina potest compelli ad vera dicendum, et aliud est Daemonem invocare ad
cognitionem occultorum acquirendum ab ipso.
RA2
Ad secundum dicendum quod, sicut Augustinus dicit, ad simplicianum, non est absurdum credere aliqua
dispensatione permissum fuisse ut, non dominante arte magica vel potentia, sed dispensatione occulta, quae
pythonissam et Saulem latebat, se ostenderet spiritus iusti aspectibus regis, divina eum sententia percussurus.
Vel, non vere spiritus Samuelis a requie sua excitatus est, sed aliquod phantasma et illusio imaginaria, diaboli
machinationibus facta, quam Scriptura Samuelem appellat, sicut solent imagines rerum suarum nominibus
appellari.
RA3
Ad tertium dicendum quod nulla utilitas temporalis potest comparari detrimento spiritualis salutis, quod imminet
ex inquisitione occultorum per Daemonum invocationem.
|a5 Articulus 5
AG1
Ad quintum sic proceditur. Videtur quod divinatio quae fit per astra non sit illicita. Licitum enim est ex
consideratione causarum praenuntiare effectus, sicut medici ex dispositione aegritudinis praenuntiant mortem.
Sed corpora caelestia sunt causa eorum quae fiunt in hoc mundo, ut etiam dionysius dicit, IV cap. De div. Nom..
Ergo divinatio quae fit per astra non est illicita.
AG2
Praeterea, scientia humana ex experimentis originem sumit, ut patet per Philosophum, in principio metaphys..
Sed per multa experimenta aliqui compererunt ex consideratione siderum aliqua futura posse praenosci.
Ergo non videtur esse illicitum tali divinatione uti.
AG3
Praeterea, divinatio dicitur esse illicita inquantum innititur pacto cum Daemonibus inito. Sed hoc non fit in
divinatione quae fit per astra, sed solum consideratur dispositio creaturarum Dei.
Ergo videtur quod huiusmodi divinatio non sit illicita.
SC
Sed contra est quod Augustinus dicit, in IV confess., illos planetarios quos mathematicos vocant, consulere non
desistebam, quod quasi nullum esset eis sacrificium, et nullae preces ad aliquem spiritum ob divinationem
dirigerentur. Quod tamen christiana et vera pietas expellit et damnat.
CO
Respondeo dicendum quod, sicut dictum est, divinationi quae ex opinione falsa vel vana procedit, ingerit se
operatio Daemonis, ut hominum animos implicet vanitati aut falsitati. Vana autem aut falsa opinione utitur si
quis ex consideratione stellarum futura velit praecognoscere quae per ea praecognosci non possunt. Est igitur
considerandum quid per caelestium corporum inspectionem de futuris possit praenosci.
Et de his quidem quae ex necessitate eveniunt, manifestum est quod per considerationem stellarum possunt
praenosci, sicut astrologi praenuntiant eclipses futuras. Circa praecognitionem vero futurorum eventuum ex
consideratione stellarum, diversi diversa dixerunt.
Fuerunt enim qui dicerent quod stellae significant potius quam faciant ea quae ex earum consideratione
praenuntiantur.
Sed hoc irrationabiliter dicitur. Omne enim corporale signum vel est effectus eius cuius est signum, sicut fumus
significat ignem, a quo causatur, vel procedit ab eadem causa, et sic, dum significat causam, per consequens
significat effectum, sicut iris quandoque significat serenitatem, inquantum causa eius est causa serenitatis. Non
autem potest dici quod dispositiones caelestium corporum et motus sint effectus futurorum eventuum.
Nec iterum possunt reduci in aliquam superiorem causam communem quae sit corporalis. Possunt autem reduci
in unam causam communem quae est providentia divina, sed alia ratione disponuntur a divina providentia motus
et situs caelestium corporum, et alia ratione eventus contingentium futurorum; quia illa disponuntur secundum
rationem necessitatis, ut semper eodem modo proveniant; haec autem secundum rationem contingentiae, ut
variabiliter contingant. Unde non potest esse quod ex inspectione siderum accipiatur praecognitio futurorum nisi
sicut ex causis praecognoscuntur effectus.
Duplices autem effectus subtrahuntur causalitati caelestium corporum. Primo quidem, omnes effectus per
accidens contingentes, sive in rebus humanis sive in rebus naturalibus.
Quia, ut probatur in VI metaphys., ens per accidens non habet causam, et praecipue naturalem, cuiusmodi est
virtus caelestium corporum. Quia quod per accidens fit neque est ens proprie neque unum, sicut quod, lapide
cadente, fiat terraemotus, vel quod, homine fodiente sepulcrum, inveniatur thesaurus; haec enim, et huiusmodi,
non sunt unum, sed simpliciter multa.
1633

