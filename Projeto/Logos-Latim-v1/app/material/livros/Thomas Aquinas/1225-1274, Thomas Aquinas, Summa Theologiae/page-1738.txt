Secundo, utrum sit virtus specialis. Tertio, utrum sit circa timores et audacias. Quarto, utrum sit solum circa
timorem mortis. Quinto, utrum sit solum in rebus bellicis. Sexto, utrum sustinere sit praecipuus actus eius.
Septimo, utrum operetur propter proprium bonum. Octavo, utrum habeat delectationem in suo actu. Nono, utrum
fortitudo maxime consistat in repentinis. Decimo, utrum utatur ira in sua operatione. Undecimo, utrum sit virtus
cardinalis.
Duodecimo, de comparatione eius ad alias virtutes cardinales.
|a1 Articulus 1
AG1
Ad primum sic proceditur. Videtur quod fortitudo non sit virtus.
Dicit enim apostolus, II ad Cor. XII, virtus in infirmitate perficitur.
Sed fortitudo infirmitati opponitur.
Ergo fortitudo non est virtus.
AG2
Praeterea, si est virtus, aut est theologica, aut intellectualis, aut moralis. Sed fortitudo neque continetur inter
virtutes theologicas, neque inter intellectuales, ut ex supra dictis patet.
Neque etiam videtur esse virtus moralis.
Quia, ut Philosophus dicit, in III ethic., videntur aliqui esse fortes propter ignorantiam, aut etiam propter
experientiam, sicut milites, quae magis pertinent ad artem quam ad virtutem moralem, quidam etiam dicuntur
esse fortes propter aliquas passiones, puta propter timorem comminationum vel dehonorationis, aut etiam propter
tristitiam vel iram, seu spem; virtus autem moralis non operatur ex passione, sed ex electione, ut supra habitum
est.
Ergo fortitudo non est virtus.
AG3
Praeterea, virtus humana maxime consistit in anima, est enim bona qualitas mentis, ut supra iam dictum est.
Sed fortitudo videtur consistere in corpore, vel saltem corporis complexionem sequi.
Ergo videtur quod fortitudo non sit virtus.
SC
Sed contra est quod Augustinus, in libro de moribus Eccle., fortitudinem inter virtutes numerat.
CO
Respondeo dicendum quod, secundum Philosophum, in II ethic., virtus est quae bonum facit habentem, et opus
eius bonum reddit, unde virtus hominis, de qua loquimur, est quae bonum facit hominem, et opus eius bonum
reddit. Bonum autem hominis est secundum rationem esse, secundum dionysium, IV cap. De div. Nom..
Et ideo ad virtutem humanam pertinet ut faciat hominem et opus eius secundum rationem esse. Quod quidem
tripliciter contingit.
Uno modo, secundum quod ipsa ratio rectificatur, quod fit per virtutes intellectuales. Alio modo, secundum quod
ipsa rectitudo rationis in rebus humanis instituitur, quod pertinet ad iustitiam. Tertio, secundum quod tolluntur
impedimenta huius rectitudinis in rebus humanis ponendae. Dupliciter autem impeditur voluntas humana ne
rectitudinem rationis sequatur.
Uno modo, per hoc quod attrahitur ab aliquo delectabili ad aliud quam rectitudo rationis requirat, et hoc
impedimentum tollit virtus temperantiae. Alio modo, per hoc quod voluntatem repellit ab eo quod est secundum
rationem, propter aliquid difficile quod incumbit. Et ad hoc impedimentum tollendum requiritur fortitudo mentis,
qua scilicet huiusmodi difficultatibus resistat, sicut et homo per fortitudinem corporalem impedimenta corporalia
superat et repellit. Unde manifestum est quod fortitudo est virtus, inquantum facit hominem secundum rationem
esse.
RA1
Ad primum ergo dicendum quod virtus animae non perficitur in infirmitate animae, sed in infirmitate carnis, de
qua apostolus loquebatur.
Hoc autem ad fortitudinem mentis pertinet, quod infirmitatem carnis fortiter ferat, quod pertinet ad virtutem
patientiae vel fortitudinis. Et quod homo propriam infirmitatem recognoscat, pertinet ad perfectionem quae
dicitur humilitas.
RA2
Ad secundum dicendum quod exteriorem virtutis actum quandoque aliqui efficiunt non habentes virtutem, ex
aliqua alia causa quam ex virtute.
Et ideo Philosophus, in III ethic., ponit quinque modos eorum qui similitudinarie dicuntur fortes, quasi
exercentes actum fortitudinis praeter virtutem. Quod quidem contingit tripliciter.
Primo quidem, quia feruntur in id quod est difficile ac si non esset difficile. Quod in tres modos dividitur.
Quandoque enim hoc accidit propter ignorantiam, quia scilicet homo non percipit magnitudinem periculi.
Quandoque autem hoc accidit propter hoc quod homo est bonae spei ad pericula vincenda, puta cum expertus est
se saepe pericula evasisse. Quandoque autem hoc accidit propter scientiam et artem quandam, sicut contingit in
1738

