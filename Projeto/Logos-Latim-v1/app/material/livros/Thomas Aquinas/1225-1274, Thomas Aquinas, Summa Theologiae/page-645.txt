conveniens et bonum quod extra passionem existens non iudicaret. Huiusmodi autem immutatio hominis per
passionem duobus modis contingit. Uno modo, sic quod totaliter ratio ligatur, ita quod homo usum rationis non
habet, sicut contingit in his qui propter vehementem iram vel concupiscentiam furiosi vel amentes fiunt, sicut et
propter aliquam aliam perturbationem corporalem; huiusmodi enim passiones non sine corporali transmutatione
accidunt. Et de talibus eadem est ratio sicut et de animalibus brutis, quae ex necessitate sequuntur impetum
passionis, in his enim non est aliquis rationis motus, et per consequens nec voluntatis. Aliquando autem ratio non
totaliter absorbetur a passione, sed remanet quantum ad aliquid iudicium rationis liberum. Et secundum hoc
remanet aliquid de motu voluntatis. Inquantum ergo ratio manet libera et passioni non subiecta, intantum
voluntatis motus qui manet, non ex necessitate tendit ad hoc ad quod passio inclinat.
Et sic aut motus voluntatis non est in homine, sed sola passio dominatur, aut, si motus voluntatis sit, non ex
necessitate sequitur passionem.
RA1
Ad primum ergo dicendum quod, etsi voluntas non possit facere quin motus concupiscentiae insurgat, de quo
apostolus dicit Rom. VII, quod odi malum, illud facio, idest concupisco; tamen potest voluntas non velle
concupiscere, aut concupiscentiae non consentire.
Et sic non ex necessitate sequitur concupiscentiae motum.
RA2
Ad secundum dicendum quod, cum in homine duae sint naturae, intellectualis scilicet et sensitiva, quandoque
quidem est homo aliqualis uniformiter secundum totam animam, quia scilicet vel pars sensitiva totaliter
subiicitur rationi, sicut contingit in virtuosis; vel e converso ratio totaliter absorbetur a passione sicut accidit in
amentibus. Sed aliquando, etsi ratio obnubiletur a passione, remanet tamen aliquid rationis liberum. Et secundum
hoc potest aliquis vel totaliter passionem repellere; vel saltem se tenere ne passionem sequatur. In tali enim
dispositione, quia homo secundum diversas partes animae diversimode disponitur, aliud ei videtur secundum
rationem, et aliud secundum passionem.
RA3
Ad tertium dicendum quod voluntas non solum movetur a bono universali apprehenso per rationem, sed etiam a
bono apprehenso per sensum. Et ideo potest moveri ad aliquod particulare bonum absque passione appetitus
sensitivi. Multa enim volumus et operamur absque passione, per solam electionem, ut maxime patet in his in
quibus ratio renititur passioni.
|a4 Articulus 4
AG1
Ad quartum sic proceditur. Videtur quod voluntas ex necessitate moveatur a Deo. Omne enim agens cui resisti
non potest, ex necessitate movet. Sed Deo, cum sit infinitae virtutis, resisti non potest, unde dicitur Rom. IX,
voluntati eius quis resistit? ergo Deus ex necessitate movet voluntatem.
AG2
Praeterea, voluntas ex necessitate movetur in illa quae naturaliter vult, ut dictum est.
Sed hoc est unicuique rei naturale, quod Deus in ea operatur, ut Augustinus dicit, XXVI contra faustum.
Ergo voluntas ex necessitate vult omne illud ad quod a Deo movetur.
AG3
Praeterea, possibile est quo posito non sequitur impossibile.
Sequitur autem impossibile, si ponatur quod voluntas non velit hoc ad quod Deus eam movet, quia secundum
hoc, operatio Dei esset inefficax. Non ergo est possibile voluntatem non velle hoc ad quod Deus eam movet.
Ergo necesse est eam hoc velle.
SC
Sed contra est quod dicitur Eccli. XV, Deus ab initio constituit hominem, et reliquit eum in manu consilii sui.
Non ergo ex necessitate movet voluntatem eius.
CO
Respondeo dicendum quod, sicut dionysius dicit, IV cap. De div. Nom., ad providentiam divinam non pertinet
naturam rerum corrumpere, sed servare.
Unde omnia movet secundum eorum conditionem, ita quod ex causis necessariis per motionem divinam
consequuntur effectus ex necessitate; ex causis autem contingentibus sequuntur effectus contingenter. Quia igitur
voluntas est activum principium non determinatum ad unum, sed indifferenter se habens ad multa, sic Deus
ipsam movet, quod non ex necessitate ad unum determinat, sed remanet motus eius contingens et non
necessarius, nisi in his ad quae naturaliter movetur.
RA1
Ad primum ergo dicendum quod voluntas divina non solum se extendit ut aliquid fiat per rem quam movet, sed
ut etiam eo modo fiat quo congruit naturae ipsius.
Et ideo magis repugnaret divinae motioni, si voluntas ex necessitate moveretur, quod suae naturae non competit;
quam si moveretur libere, prout competit suae naturae.
645

