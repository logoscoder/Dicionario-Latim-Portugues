summum hominis bonum est beatitudo. Cum ergo Angelus naturae ordine sit supra hominem, ut in primo
habitum est; videtur quod beatitudo hominis consistat in hoc quod aliquo modo attingit ad Angelum.
AG2
Praeterea, ultimus finis cuiuslibet rei est in suo perfecto, unde pars est propter totum, sicut propter finem. Sed
tota universitas creaturarum, quae dicitur maior mundus, comparatur ad hominem, qui in VIII physic. Dicitur
minor mundus, sicut perfectum ad imperfectum. Ergo beatitudo hominis consistit in tota universitate
creaturarum.
AG3
Praeterea, per hoc homo efficitur beatus, quod eius naturale desiderium quietat. Sed naturale desiderium hominis
non extenditur ad maius bonum quam quod ipse capere potest. Cum ergo homo non sit capax boni quod excedit
limites totius creaturae, videtur quod per aliquod bonum creatum homo beatus fieri possit.
Et ita beatitudo hominis in aliquo bono creato consistit.
SC
Sed contra est quod Augustinus dicit, XIX de CIV. Dei, ut vita carnis anima est, ita beata vita hominis Deus est;
de quo dicitur, beatus populus cuius Dominus Deus eius.
CO
Respondeo dicendum quod impossibile est beatitudinem hominis esse in aliquo bono creato. Beatitudo enim est
bonum perfectum, quod totaliter quietat appetitum, alioquin non esset ultimus finis, si adhuc restaret aliquid
appetendum. Obiectum autem voluntatis, quae est appetitus humanus, est universale bonum; sicut obiectum
intellectus est universale verum. Ex quo patet quod nihil potest quietare voluntatem hominis, nisi bonum
universale. Quod non invenitur in aliquo creato, sed solum in Deo, quia omnis creatura habet bonitatem
participatam. Unde solus Deus voluntatem hominis implere potest; secundum quod dicitur in Psalmo CII, qui
replet in bonis desiderium tuum.
In solo igitur Deo beatitudo hominis consistit.
RA1
Ad primum ergo dicendum quod superius hominis attingit quidem infimum angelicae naturae per quandam
similitudinem; non tamen ibi sistit sicut in ultimo fine, sed procedit usque ad ipsum universalem fontem boni,
qui est universale obiectum beatitudinis omnium beatorum, tanquam infinitum et perfectum bonum existens.
RA2
Ad secundum dicendum quod, si totum aliquod non sit ultimus finis, sed ordinetur ad finem ulteriorem, ultimus
finis partis non est ipsum totum, sed aliquid aliud. Universitas autem creaturarum, ad quam comparatur homo ut
pars ad totum, non est ultimus finis, sed ordinatur in Deum sicut in ultimum finem. Unde bonum universi non est
ultimus finis hominis, sed ipse Deus.
RA3
Ad tertium dicendum quod bonum creatum non est minus quam bonum cuius homo est capax ut rei intrinsecae et
inhaerentis, est tamen minus quam bonum cuius est capax ut obiecti, quod est infinitum.
Bonum autem quod participatur ab Angelo, et a toto universo, est bonum finitum et contractum.
|q3 Quaestio 3
|a0 Prologus
Deinde considerandum est quid sit beatitudo; et quae requirantur ad ipsam. Circa primum quaeruntur octo.
Primo, utrum beatitudo sit aliquid increatum. Secundo, si est aliquid creatum, utrum sit operatio. Tertio, utrum
sit operatio sensitivae partis, an intellectivae tantum. Quarto, si est operatio intellectivae partis, utrum sit operatio
intellectus, an voluntatis. Quinto, si est operatio intellectus, utrum sit operatio intellectus speculativi, aut practici.
Sexto, si est operatio intellectus speculativi, utrum consistat in speculatione scientiarum speculativarum.
Septimo, utrum consistat in speculatione substantiarum separatarum, scilicet Angelorum. Octavo, utrum in sola
speculatione Dei qua per essentiam videtur.
|a1 Articulus 1
AG1
Ad primum sic proceditur. Videtur quod beatitudo sit aliquid increatum.
Dicit enim boetius, in III de consol., Deum esse ipsam beatitudinem necesse est confiteri.
AG2
Praeterea, beatitudo est summum bonum. Sed esse summum bonum convenit Deo. Cum ergo non sint plura
summa bona, videtur quod beatitudo sit idem quod Deus.
AG3
Praeterea, beatitudo est ultimus finis, in quem naturaliter humana voluntas tendit. Sed in nullum aliud voluntas
tanquam in finem tendere debet nisi in Deum; quo solo fruendum est, ut Augustinus dicit.
Ergo beatitudo est idem quod Deus.
602

