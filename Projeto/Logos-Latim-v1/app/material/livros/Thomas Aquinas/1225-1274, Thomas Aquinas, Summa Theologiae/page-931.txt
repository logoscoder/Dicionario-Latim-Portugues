virtus fuerit maior, tanto etiam minora peccata cohibet, sicut etiam sanitas, quanto fuerit maior, tanto etiam
minores distemperantias excludit. Et per hunc modum maiori virtuti minus peccatum opponitur ex parte effectus.
RA1
Ad primum ergo dicendum quod ratio illa procedit de oppositione quae attenditur secundum cohibitionem
peccati, sic enim abundans iustitia etiam minora peccata cohibet.
RA2
Ad secundum dicendum quod maiori virtuti, quae est circa bonum magis difficile, contrariatur directe peccatum
quod est circa malum magis difficile. Utrobique enim invenitur quaedam eminentia, ex hoc quod ostenditur
voluntas proclivior in bonum vel in malum, ex hoc quod difficultate non vincitur.
RA3
Ad tertium dicendum quod caritas non est quicumque amor, sed amor Dei. Unde non opponitur ei quodcumque
odium directe, sed odium Dei, quod est gravissimum peccatorum.
|a5 Articulus 5
AG1
Ad quintum sic proceditur. Videtur quod peccata carnalia non sint minoris culpae quam peccata spiritualia.
Adulterium enim gravius peccatum est quam furtum, dicitur enim Prov. VI, non grandis est culpae cum quis
furatus fuerit. Qui autem adulter est, propter cordis inopiam perdet animam suam.
Sed furtum pertinet ad avaritiam, quae est peccatum spirituale; adulterium autem ad luxuriam, quae est peccatum
carnale.
Ergo peccata carnalia sunt maioris culpae.
AG2
Praeterea, Augustinus dicit, super Levit., quod diabolus maxime gaudet de peccato luxuriae et idololatriae.
Sed de maiori culpa magis gaudet. Ergo, cum luxuria sit peccatum carnale, videtur quod peccata carnalia sint
maximae culpae.
AG3
Praeterea, Philosophus probat, in VII ethic., quod incontinens concupiscentiae est turpior quam incontinens irae.
Sed ira est peccatum spirituale, secundum Gregorium, XXXI Moral.; concupiscentia autem pertinet ad peccata
carnalia. Ergo peccatum carnale est gravius quam peccatum spirituale.
SC
Sed contra est quod Gregorius dicit, quod peccata carnalia sunt minoris culpae, et maioris infamiae.
CO
Respondeo dicendum quod peccata spiritualia sunt maioris culpae quam peccata carnalia. Quod non est sic
intelligendum quasi quodlibet peccatum spirituale sit maioris culpae quolibet peccato carnali, sed quia,
considerata hac sola differentia spiritualitatis et carnalitatis, graviora sunt quam cetera peccata, ceteris paribus.
Cuius ratio triplex potest assignari. Prima quidem ex parte subiecti. Nam peccata spiritualia pertinent ad
spiritum, cuius est converti ad Deum et ab eo averti, peccata vero carnalia consummantur in delectatione carnalis
appetitus, ad quem principaliter pertinet ad bonum corporale converti. Et ideo peccatum carnale, inquantum
huiusmodi, plus habet de conversione, propter quod etiam est maioris adhaesionis, sed peccatum spirituale habet
plus de aversione, ex qua procedit ratio culpae. Et ideo peccatum spirituale, inquantum huiusmodi, est maioris
culpae. Secunda ratio potest sumi ex parte eius in quem peccatur. Nam peccatum carnale, inquantum huiusmodi,
est in corpus proprium; quod est minus diligendum, secundum ordinem caritatis, quam Deus et proximus, in
quos peccatur per peccata spiritualia.
Et ideo peccata spiritualia, inquantum huiusmodi, sunt maioris culpae. Tertia ratio potest sumi ex parte motivi.
Quia quanto est gravius impulsivum ad peccandum, tanto homo minus peccat, ut infra dicetur.
Peccata autem carnalia habent vehementius impulsivum, idest ipsam concupiscentiam carnis nobis innatam. Et
ideo peccata spiritualia, inquantum huiusmodi, sunt maioris culpae.
RA1
Ad primum ergo dicendum quod adulterium non solum pertinet ad peccatum luxuriae, sed etiam pertinet ad
peccatum iniustitiae.
Et quantum ad hoc, potest ad avaritiam reduci; ut Glossa dicit, ad Ephes., super illud, omnis fornicator, aut
immundus, aut avarus.
Et tunc gravius est adulterium quam furtum, quanto homini carior est uxor quam res possessa.
RA2
Ad secundum dicendum quod diabolus dicitur maxime gaudere de peccato luxuriae, quia est maximae
adhaerentiae, et difficile ab eo homo potest eripi, insatiabilis est enim delectabilis appetitus ut Philosophus dicit,
in III ethic..
RA3
Ad tertium dicendum quod Philosophus dicit, turpiorem esse incontinentem concupiscentiae quam
incontinentem irae, quia minus participat de ratione.
931

