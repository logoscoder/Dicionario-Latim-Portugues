Et propter hoc dicitur quod numerus speciem praebet, quia definitiones significantes speciem sunt sicut numeri,
secundum Philosophum in VIII metaphys.; sicut enim unitas addita vel subtracta variat speciem numeri, ita in
definitionibus differentia apposita vel subtracta. Ad formam autem consequitur inclinatio ad finem, aut ad
actionem, aut ad aliquid huiusmodi, quia unumquodque, inquantum est actu, agit, et tendit in id quod sibi
convenit secundum suam formam. Et hoc pertinet ad pondus et ordinem. Unde ratio boni, secundum quod
consistit in perfectione, consistit etiam in modo, specie et ordine.
RA1
Ad primum ergo dicendum quod ista tria non consequuntur ens, nisi inquantum est perfectum, et secundum hoc
est bonum.
RA2
Ad secundum dicendum quod modus, species et ordo eo modo dicuntur bona, sicut et entia, non quia ipsa sint
quasi subsistentia, sed quia eis alia sunt et entia et bona. Unde non oportet quod ipsa habeant aliqua alia, quibus
sint bona. Non enim sic dicuntur bona, quasi formaliter aliis sint bona; sed quia ipsis formaliter aliqua sunt bona;
sicut albedo non dicitur ens quia ipsa aliquo sit, sed quia ipsa aliquid est secundum quid, scilicet album.
RA3
Ad tertium dicendum quod quodlibet esse est secundum formam aliquam, unde secundum quodlibet esse rei,
consequuntur ipsam modus, species et ordo, sicut homo habet speciem, modum et ordinem, inquantum est homo;
et similiter inquantum est albus, habet similiter modum, speciem et ordinem; et inquantum est virtuosus, et
inquantum est sciens, et secundum omnia quae de ipso dicuntur.
Malum autem privat quodam esse, sicut caecitas privat esse visus, unde non tollit omnem modum, speciem et
ordinem; sed solum modum, speciem et ordinem quae consequuntur esse visus.
RA4
Ad quartum dicendum quod, sicut dicit Augustinus in libro de natura boni, omnis modus, inquantum modus,
bonus est (et sic potest dici de specie et ordine), sed malus modus, vel mala species, vel malus ordo, aut ideo
dicuntur quia minora sunt quam esse debuerunt; aut quia non his rebus accommodantur, quibus accommodanda
sunt; ut ideo dicantur mala, quia sunt aliena et incongrua.
RA5
Ad quintum dicendum quod natura lucis dicitur esse sine numero et pondere et mensura, non simpliciter, sed per
comparationem ad corporalia, quia virtus lucis ad omnia corporalia se extendit, inquantum est qualitas activa
primi corporis alterantis, scilicet caeli.
|a6 Articulus 6
AG1
Ad sextum sic proceditur. Videtur quod non convenienter dividatur bonum per honestum, utile et delectabile.
Bonum enim, sicut dicit Philosophus in I ethic., dividitur per decem praedicamenta.
Honestum autem, utile et delectabile inveniri possunt in uno praedicamento. Ergo non convenienter per haec
dividitur bonum.
AG2
Praeterea, omnis divisio fit per opposita. Sed haec tria non videntur esse opposita, nam honesta sunt delectabilia,
nullumque inhonestum est utile (quod tamen oportet, si divisio fieret per opposita, ut opponerentur honestum et
utile), ut etiam dicit tullius, in libro de officiis.
Ergo praedicta divisio non est conveniens.
AG3
Praeterea, ubi unum propter alterum, ibi unum tantum est.
Sed utile non est bonum nisi propter delectabile vel honestum.
Ergo non debet utile dividi contra delectabile et honestum.
SC
Sed contra est quod Ambrosius, in libro de officiis, utitur ista divisione boni.
CO
Respondeo dicendum quod haec divisio proprie videtur esse boni humani. Si tamen altius et communius
rationem boni consideremus, invenitur haec divisio proprie competere bono, secundum quod bonum est. Nam
bonum est aliquid, inquantum est appetibile, et terminus motus appetitus. Cuius quidem motus terminatio
considerari potest ex consideratione motus corporis naturalis.
Terminatur autem motus corporis naturalis, simpliciter quidem ad ultimum; secundum quid autem etiam ad
medium, per quod itur ad ultimum quod terminat motum, et dicitur aliquis terminus motus, inquantum aliquam
partem motus terminat. Id autem quod est ultimus terminus motus, potest accipi dupliciter, vel ipsa res in quam
tenditur, utpote locus vel forma; vel quies in re illa.
Sic ergo in motu appetitus, id quod est appetibile terminans motum appetitus secundum quid, ut medium per
quod tenditur in aliud, vocatur utile. Id autem quod appetitur ut ultimum, terminans totaliter motum appetitus,

26

