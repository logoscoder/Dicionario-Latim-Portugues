Praeterea, poenitentia ordinatur contra peccatum.
Sed peccatum potest perfici solum in corde per consensum, ut in secunda parte habitum est.
Ergo et poenitentia. Non ergo debent poenitentiae partes poni confessio oris et satisfactio operis.
SC
Sed contra, videtur quod debeant poni plures partes poenitentiae.
Pars enim hominis ponitur non solum corpus, quasi materia, sed etiam anima, quae est forma. Sed tria praedicta,
cum sint actus poenitentis, se habent sicut materia, absolutio autem sacerdotis se habet per modum formae. Ergo
absolutio sacerdotis debet poni quarta pars poenitentiae.
CO
Respondeo dicendum quod duplex est pars, ut dicitur in V metaphys.
Scilicet pars essentiae, et pars quantitatis.
Partes quidem essentiae sunt, naturaliter quidem, forma et materia, logice autem, genus et differentia. Hoc autem
modo quodlibet sacramentum distinguitur in materiam et formam sicut in partes essentiae, unde et supra dictum
est quod sacramenta consistunt in rebus et verbis. Sed quia quantitas se tenet ex parte materiae, partes quantitatis
sunt partes materiae. Et hoc modo sacramento poenitentiae specialiter assignantur partes, ut supra dictum est,
quantum ad actus poenitentis, qui sunt materia huius sacramenti.
Dictum est autem supra quod alio modo fit recompensatio offensae in poenitentia, et in vindicativa iustitia. Nam
in vindicativa iustitia fit recompensatio secundum arbitrium iudicis, non secundum voluntatem offendentis vel
offensi, sed in poenitentia fit recompensatio offensae secundum voluntatem peccantis, et secundum arbitrium
Dei, in quem peccatur; quia hic non quaeritur sola reintegratio aequalitatis iustitiae, sicut in iustitia vindicativa,
sed magis reconciliatio amicitiae, quod fit dum offendens recompensat secundum voluntatem eius quem offendit.
Sic igitur requiritur ex parte poenitentis, primo quidem, voluntas recompensandi, quod fit per contritionem;
secundo, quod se subiiciat arbitrio sacerdotis loco Dei, quod fit in confessione; tertio, quod recompenset
secundum arbitrium ministri Dei, quod fit in satisfactione. Et ideo contritio, confessio et satisfactio ponuntur
partes poenitentiae.
RA1
Ad primum ergo dicendum quod contritio secundum essentiam quidem est in corde, et pertinet ad interiorem
poenitentiam, virtualiter autem pertinet ad poenitentiam exteriorem, inquantum scilicet implicat propositum
confitendi et satisfaciendi.
RA2
Ad secundum dicendum quod satisfactio confert gratiam prout est in proposito, et auget eam prout est in
executione, sicut baptismus in adultis, ut supra dictum est.
RA3
Ad tertium dicendum quod satisfactio est pars poenitentiae sacramenti; fructus autem poenitentiae virtutis.
RA4
Ad quartum dicendum quod plura requiruntur ad bonum, quod procedit ex integra causa, quam ad malum, quod
procedit ex singularibus defectibus, secundum dionysium, IV cap. De div. Nom..
Et ideo, licet peccatum perficiatur in consensu cordis, ad perfectionem tamen poenitentiae requiritur et contritio
cordis, et confessio oris, et satisfactio operis.
RA5
Ad contrarium patet solutio per ea quae dicta sunt.
|a3 Articulus 3
AG1
Ad tertium sic proceditur. Videtur quod praedicta tria non sint partes integrales poenitentiae. Poenitentia enim, ut
dictum est, contra peccatum ordinatur. Sed peccatum cordis, oris et operis sunt partes subiectivae peccati, et non
partes integrales, quia peccatum de quolibet horum praedicatur. Ergo etiam in poenitentia contritio cordis et
confessio oris et satisfactio operis non sunt partes integrales.
AG2
Praeterea, nulla pars integralis in se continet aliam sibi condivisam. Sed contritio continet in se confessionem et
satisfactionem in proposito. Ergo non sunt partes integrales.
AG3
Praeterea, ex partibus integralibus simul et aequaliter constituitur totum, sicut linea ex suis partibus.
Sed hoc non contingit hic.
Ergo praedicta non sunt partes integrales poenitentiae.
SC
Sed contra, illae dicuntur partes integrales ex quibus integratur perfectio totius. Sed ex tribus praedictis integratur
perfectio poenitentiae. Ergo sunt partes integrales poenitentiae.
CO
Respondeo dicendum quod quidam dixerunt haec tria esse partes subiectivas poenitentiae.
2594

