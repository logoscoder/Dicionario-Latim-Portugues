Ad secundum dicendum quod illud quod est apprehensum per sensum vel imaginationem, non ex necessitate
movet voluntatem, si homo habeat usum rationis.
Nec semper huiusmodi apprehensio ligat rationem.
RA3
Ad tertium dicendum quod concupiscentia carnis contra spiritum, quando ratio ei actualiter resistit, non est
peccatum, sed materia exercendae virtutis. Quod autem ratio ei non resistat, non est in potestate diaboli.
Et ideo non potest inducere necessitatem peccati.
|a4 Articulus 4
AG1
Ad quartum sic proceditur. Videtur quod omnia peccata hominum sint ex suggestione diaboli.
Dicit enim dionysius, IV cap. De div. Nom., quod multitudo Daemonum causa est omnium malorum et sibi et
aliis.
AG2
Praeterea, quicumque peccat mortaliter, efficitur servus diaboli; secundum illud Ioan. VIII, qui facit peccatum,
servus est peccati.
Sed ei aliquis in servitutem addicitur, a quo superatus est, ut dicitur II Petr. II.
Ergo quicumque facit peccatum, superatus est a diabolo.
AG3
Praeterea, Gregorius dicit quod peccatum diaboli est irreparabile, quia cecidit nullo suggerente.
Si igitur aliqui homines peccarent per liberum arbitrium, nullo suggerente, eorum peccatum esset irremediabile,
quod patet esse falsum. Ergo omnia peccata humana a diabolo suggeruntur.
SC
Sed contra est quod dicitur in libro de ecclesiasticis dogmatibus, non omnes cogitationes nostrae malae a diabolo
excitantur, sed aliquoties ex nostri arbitrii motu emergunt.
CO
Respondeo dicendum quod occasionaliter quidem et indirecte diabolus est causa omnium peccatorum nostrorum,
inquantum induxit primum hominem ad peccandum, ex cuius peccato intantum vitiata est humana natura, ut
omnes simus ad peccandum proclives, sicut diceretur esse causa combustionis lignorum qui ligna siccaret, ex
quo sequeretur quod facile incenderentur. Directe autem non est causa omnium peccatorum humanorum, ita
quod singula peccata persuadeat.
Quod Origenes probat ex hoc, quia etiam si diabolus non esset, homines haberent appetitum cibi et venereorum
et similium, qui posset esse inordinatus nisi ratione ordinaretur, quod subiacet libero arbitrio.
RA1
Ad primum ergo dicendum quod multitudo Daemonum est causa omnium malorum nostrorum secundum
primam originem, ut dictum est.
RA2
Ad secundum dicendum quod non solum fit servus alicuius qui ab eo superatur, sed etiam qui se ei voluntarie
subiicit. Et hoc modo fit servus diaboli qui motu proprio peccat.
RA3
Ad tertium dicendum quod peccatum diaboli fuit irremediabile, quia nec aliquo suggerente peccavit, nec habuit
aliquam pronitatem ad peccandum ex praecedenti suggestione causatam.
Quod de nullo hominis peccato dici potest.
|q81 Quaestio 81
|a0 Prologus
Deinde considerandum est de causa peccati ex parte hominis.
Cum autem homo sit causa peccati alteri homini exterius suggerendo, sicut et diabolus, habet quendam
specialem modum causandi peccatum in alterum per originem. Unde de peccato originali dicendum est. Circa
quod tria consideranda occurrunt, primo, de eius traductione; secundo, de eius essentia; tertio, de eius subiecto.
Circa primum quaeruntur quinque.
Primo, utrum primum peccatum hominis derivetur per originem in posteros. Secundo, utrum omnia alia peccata
primi parentis, vel etiam aliorum parentum, per originem in posteros deriventur. Tertio, utrum peccatum
originale derivetur ad omnes qui ex Adam per viam seminis generantur. Quarto, utrum derivaretur ad illos qui
miraculose ex aliqua parte humani corporis formarentur. Quinto, utrum si femina peccasset, viro non peccante,
traduceretur originale peccatum.
|a1 Articulus 1
AG1
971

