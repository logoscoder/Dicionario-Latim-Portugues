derivantur, sicut voluntas animae movet omnia membra ad actum. Unde peccatum quod sic a primo parente in
posteros derivatur, dicitur originale, sicut peccatum quod ab anima derivatur ad membra corporis, dicitur actuale.
Et sicut peccatum actuale quod per membrum aliquod committitur, non est peccatum illius membri nisi
inquantum illud membrum est aliquid ipsius hominis, propter quod vocatur peccatum humanum; ita peccatum
originale non est peccatum huius personae, nisi inquantum haec persona recipit naturam a primo parente. Unde
et vocatur peccatum naturae; secundum illud Ephes. II, eramus natura filii irae.
RA1
Ad primum ergo dicendum quod filius dicitur non portare peccatum patris, quia non punitur pro peccato patris,
nisi sit particeps culpae. Et sic est in proposito, derivatur enim per originem culpa a patre in filium, sicut et
peccatum actuale per imitationem.
RA2
Ad secundum dicendum quod, etsi anima non traducatur, quia virtus seminis non potest causare animam
rationalem; movet tamen ad ipsam dispositive. Unde per virtutem seminis traducitur humana natura a parente in
prolem, et simul cum natura naturae infectio, ex hoc enim fit iste qui nascitur consors culpae primi parentis, quod
naturam ab eo sortitur per quandam generativam motionem.
RA3
Ad tertium dicendum quod, etsi culpa non sit actu in semine, est tamen ibi virtute humana natura, quam
concomitatur talis culpa.
RA4
Ad quartum dicendum quod semen est principium generationis, quae est proprius actus naturae, eius
propagationi deserviens.
Et ideo magis inficitur anima per semen quam per carnem iam perfectam, quae iam determinata est ad personam.
RA5
Ad quintum dicendum quod illud quod est per originem, non est increpabile, si consideretur iste qui nascitur
secundum se.
Sed si consideretur prout refertur ad aliquod principium, sic potest esse ei increpabile, sicut aliquis qui nascitur
patitur ignominiam generis ex culpa alicuius progenitorum causatam.
|a2 Articulus 2
AG1
Ad secundum sic proceditur. Videtur quod etiam alia peccata vel ipsius primi parentis, vel proximorum
parentum, traducantur in posteros.
Poena enim nunquam debetur nisi culpae. Sed aliqui puniuntur iudicio divino pro peccato proximorum
parentum; secundum illud Exod. XX, ego sum Deus zelotes, visitans iniquitatem patrum in filios, in tertiam et
quartam generationem.
Iudicio etiam humano, in crimine laesae maiestatis, filii exheredantur pro peccato parentum. Ergo etiam culpa
proximorum parentum transit ad posteros.
AG2
Praeterea, magis potest transferre in alterum id quod habet aliquis a seipso, quam id quod habet ex alio, sicut
ignis magis potest calefacere quam aqua calefacta, sed homo transfert in prolem per originem peccatum quod
habet ab Adam.
Ergo multo magis peccatum quod ipse commisit.
AG3
Praeterea, ideo contrahimus a primo parente peccatum originale, quia in eo fuimus sicut in principio naturae,
quam ipse corrupit. Sed similiter fuimus in proximis parentibus sicut in quibusdam principiis naturae, quae etsi
sit corrupta, potest adhuc magis corrumpi per peccatum, secundum illud Apoc. Ult., qui in sordibus est, sordescat
adhuc.
Ergo filii contrahunt peccata proximorum parentum per originem, sicut et primi parentis.
SC
Sed contra, bonum est magis diffusivum sui quam malum.
Sed merita proximorum parentum non traducuntur ad posteros.
Ergo multo minus peccata.
CO
Respondeo dicendum quod Augustinus hanc quaestionem movet in enchiridio, et insolutam relinquit. Sed si quis
diligenter attendit, impossibile est quod aliqua peccata proximorum parentum, vel etiam primi parentis praeter
primum, per originem traducantur. Cuius ratio est quia homo generat sibi idem in specie, non autem secundum
individuum. Et ideo ea quae directe pertinent ad individuum, sicut personales actus et quae ad eos pertinent, non
traducuntur a parentibus in filios, non enim grammaticus traducit in filium scientiam grammaticae, quam proprio
studio acquisivit. Sed ea quae pertinent ad naturam speciei, traducuntur a parentibus in filios, nisi sit defectus
naturae, sicut oculatus generat oculatum, nisi natura deficiat. Et si natura sit fortis, etiam aliqua accidentia
973

