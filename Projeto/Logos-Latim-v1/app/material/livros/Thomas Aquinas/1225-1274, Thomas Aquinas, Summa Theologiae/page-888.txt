Non enim prudentia habet se intromittere de altissimis, quae considerat sapientia, sed imperat de his quae
ordinantur ad sapientiam, scilicet quomodo homines debeant ad sapientiam pervenire. Unde in hoc est prudentia,
seu politica, ministra sapientiae, introducit enim ad eam, praeparans ei viam, sicut ostiarius ad regem.
RA2
Ad secundum dicendum quod prudentia considerat ea quibus pervenitur ad felicitatem, sed sapientia considerat
ipsum obiectum felicitatis, quod est altissimum intelligibile. Et si quidem esset perfecta consideratio sapientiae
respectu sui obiecti, esset perfecta felicitas in actu sapientiae. Sed quia actus sapientiae in hac vita est
imperfectus respectu principalis obiecti, quod est Deus; ideo actus sapientiae est quaedam inchoatio seu
participatio futurae felicitatis.
Et sic propinquius se habet ad felicitatem quam prudentia.
RA3
Ad tertium dicendum quod, sicut Philosophus dicit, in I de anima, una notitia praefertur alteri aut ex eo quod est
nobiliorum, aut propter certitudinem.
Si igitur subiecta sint aequalia in bonitate et nobilitate, illa quae est certior, erit maior virtus. Sed illa quae est
minus certa de altioribus et maioribus, praefertur ei quae est magis certa de inferioribus rebus.
Unde Philosophus dicit, in II de caelo, quod magnum est de rebus caelestibus aliquid posse cognoscere etiam
debili et topica ratione.
Et in I de partibus animal., dicit quod amabile est magis parvum aliquid cognoscere de rebus nobilioribus quam
multa cognoscere de rebus ignobilioribus.
Sapientia igitur ad quam pertinet Dei cognitio, homini, maxime in statu huius vitae, non potest perfecte advenire,
ut sit quasi eius possessio; sed hoc solius Dei est, ut dicitur in I metaphys..
Sed tamen illa modica cognitio quae per sapientiam de Deo haberi potest, omni alii cognitioni praefertur.
RA4
Ad quartum dicendum quod veritas et cognitio principiorum indemonstrabilium dependet ex ratione terminorum,
cognito enim quid est totum et quid pars, statim cognoscitur quod omne totum est maius sua parte. Cognoscere
autem rationem entis et non entis, et totius et partis, et aliorum quae consequuntur ad ens, ex quibus sicut ex
terminis constituuntur principia indemonstrabilia, pertinet ad sapientiam, quia ens commune est proprius effectus
causae altissimae, scilicet Dei. Et ideo sapientia non solum utitur principiis indemonstrabilibus, quorum est
intellectus, concludendo ex eis, sicut aliae scientiae; sed etiam iudicando de eis, et disputando contra negantes.
Unde sequitur quod sapientia sit maior virtus quam intellectus.
|a6 Articulus 6
AG1
Ad sextum sic proceditur. Videtur quod caritas non sit maxima inter virtutes theologicas. Cum enim fides sit in
intellectu, spes autem et caritas in VI appetitiva, ut supra dictum est; videtur quod fides comparetur ad spem et
caritatem, sicut virtus intellectualis ad moralem. Sed virtus intellectualis est maior morali, ut ex dictis patet.
Ergo fides est maior spe et caritate.
AG2
Praeterea, quod se habet ex additione ad aliud, videtur esse maius eo. Sed spes, ut videtur, se habet ex additione
ad caritatem, praesupponit enim spes amorem, ut Augustinus dicit in enchirid.; addit autem quendam motum
protensionis in rem amatam. Ergo spes est maior caritate.
AG3
Praeterea, causa est potior effectu. Sed fides et spes sunt causa caritatis, dicitur enim Matth. I, in Glossa, quod
fides generat spem, et spes caritatem.
Ergo fides et spes sunt maiores caritate.
SC
Sed contra est quod apostolus dicit, I ad Cor. XIII, nunc autem manent fides, spes, caritas, tria haec; maior autem
horum est caritas.
CO
Respondeo dicendum quod, sicut supra dictum est, magnitudo virtutis secundum suam speciem, consideratur ex
obiecto.
Cum autem tres virtutes theologicae respiciant Deum sicut proprium obiectum, non potest una earum dici maior
altera ex hoc quod sit circa maius obiectum; sed ex eo quod una se habet propinquius ad obiectum quam alia. Et
hoc modo caritas est maior aliis. Nam aliae important in sui ratione quandam distantiam ab obiecto, est enim
fides de non visis, spes autem de non habitis. Sed amor caritatis est de eo quod iam habetur, est enim amatum
quodammodo in amante, et etiam amans per affectum trahitur ad unionem amati; propter quod dicitur I Ioan. IV,
qui manet in caritate, in Deo manet, et Deus in eo.
RA1
Ad primum ergo dicendum quod non hoc modo se habent fides et spes ad caritatem, sicut prudentia ad virtutem
moralem. Et hoc propter duo. Primo quidem, quia virtutes theologicae habent obiectum quod est supra animam
888

