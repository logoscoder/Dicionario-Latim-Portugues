Cui cultus exhibetur non quasi actus quibus Deus colitur ipsum Deum attingunt, sicut cum credimus Deo,
credendo Deum attingimus (propter quod supra dictum est quod Deus est fidei obiectum non solum inquantum
credimus Deum, sed inquantum credimus Deo), affertur autem Deo debitus cultus inquantum actus quidam,
quibus Deus colitur, in Dei reverentiam fiunt, puta sacrificiorum oblationes et alia huiusmodi. Unde manifestum
est quod Deus non comparatur ad virtutem religionis sicut materia vel obiectum, sed sicut finis. Et ideo religio
non est virtus theologica, cuius obiectum est ultimus finis, sed est virtus moralis, cuius est esse circa ea quae sunt
ad finem.
RA1
Ad primum ergo dicendum quod semper potentia vel virtus quae operatur circa finem, per imperium movet
potentiam vel virtutem operantem ea quae ordinantur in finem illum. Virtutes autem theologicae, scilicet fides,
spes et caritas, habent actum circa Deum sicut circa proprium obiectum. Et ideo suo imperio causant actum
religionis, quae operatur quaedam in ordine ad Deum.
Et ideo Augustinus dicit quod Deus colitur fide, spe et caritate.
RA2
Ad secundum dicendum quod religio ordinat hominem in Deum non sicut in obiectum, sed sicut in finem.
RA3
Ad tertium dicendum quod religio non est virtus theologica neque intellectualis, sed moralis, cum sit pars
iustitiae.
Et medium in ipsa accipitur non quidem inter passiones, sed secundum quandam aequalitatem inter operationes
quae sunt ad Deum. Dico autem aequalitatem non absolute, quia Deo non potest tantum exhiberi quantum ei
debetur, sed secundum considerationem humanae facultatis et divinae acceptationis. Superfluum autem in his
quae ad divinum cultum pertinent esse potest, non secundum circumstantiam quanti, sed secundum alias
circumstantias, puta quia cultus divinus exhibetur cui non debet exhiberi, vel quando non debet, vel secundum
alias circumstantias prout non debet.
|a6 Articulus 6
AG1
Ad sextum sic proceditur. Videtur quod religio non sit praeferenda aliis virtutibus moralibus.
Perfectio enim virtutis moralis consistit in hoc quod attingit medium, ut patet in II ethic..
Sed religio deficit in attingendo medium iustitiae, quia non reddit Deo omnino aequale. Ergo religio non est
potior aliis virtutibus moralibus.
AG2
Praeterea, in his quae hominibus exhibentur, tanto videtur aliquid esse laudabilius quanto magis indigenti
exhibetur, unde dicitur Isaiae LVIII, frange esurienti panem tuum.
Sed Deus non indiget aliquo quod ei a nobis exhibeatur, secundum illud psalm., dixi, Deus meus es tu, quoniam
bonorum meorum non eges.
Ergo religio videtur minus laudabilis aliis virtutibus, per quas hominibus subvenitur.
AG3
Praeterea, quanto aliquid fit ex maiori necessitate, tanto minus est laudabile, secundum illud I ad Cor. IX, si
evangelizavero, non est mihi gloria, necessitas mihi incumbit.
Ubi autem est maius debitum, ibi est maior necessitas. Cum igitur Deo maxime sit debitum quod ei ab homine
exhibetur, videtur quod religio sit minus laudabilis inter virtutes humanas.
SC
Sed contra est quod Exod. XX ponuntur primo praecepta ad religionem pertinentia, tanquam praecipua. Ordo
autem praeceptorum proportionatur ordini virtutum, quia praecepta legis dantur de actibus virtutum.
Ergo religio est praecipua inter virtutes morales.
CO
Respondeo dicendum quod ea quae sunt ad finem sortiuntur bonitatem ex ordine in finem, et ideo quanto sunt
fini propinquiora, tanto sunt meliora. Virtutes autem morales, ut supra habitum est, sunt circa ea quae ordinantur
in Deum sicut in finem. Religio autem magis de propinquo accedit ad Deum quam aliae virtutes morales,
inquantum operatur ea quae directe et immediate ordinantur in honorem divinum.
Et ideo religio praeeminet inter alias virtutes morales.
RA1
Ad primum ergo dicendum quod laus virtutis in voluntate consistit, non autem in potestate. Et ideo deficere ab
aequalitate, quae est medium iustitiae, propter defectum potestatis, non diminuit laudem virtutis, si non fuerit
defectus ex parte voluntatis.
RA2
Ad secundum dicendum quod in his quae exhibentur alteri propter eorum utilitatem, est exhibitio laudabilior
quae fit magis indigenti, quia est utilior. Deo autem non exhibetur aliquid propter eius utilitatem, sed propter eius
gloriam, nostram autem utilitatem.
1559

