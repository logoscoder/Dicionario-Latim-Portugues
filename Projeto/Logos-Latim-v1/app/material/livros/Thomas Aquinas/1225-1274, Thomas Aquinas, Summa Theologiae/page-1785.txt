Sicut iustitia non erit in patria circa emptiones et venditiones, et alia quae pertinent ad vitam praesentem, sed in
hoc quod est subditum esse Deo. Similiter actus patientiae in patria non erit in sustinendo aliqua, sed in fruitione
bonorum in quae pervenire volebamus patiendo.
Unde Augustinus dicit, in XIV de CIV. Dei, quod in patria non erit ipsa patientia, quae necessaria non est nisi
ubi toleranda sunt mala, sed aeternum erit id quo per patientiam pervenitur.
RA2
Ad secundum dicendum quod, sicut Augustinus dicit, in libro de patientia, patientes proprie dicuntur qui mala
malunt non committendo ferre, quam non ferendo committere. In illis autem qui mala sustinent ut mala faciant,
nec miranda nec laudanda est patientia, quae nulla est, sed miranda duritia, neganda patientia.
RA3
Ad tertium dicendum quod, sicut supra dictum est, fructus in sui ratione importat quandam delectationem.
Sunt autem operationes virtutum delectabiles secundum seipsas, ut dicitur in I ethic..
Consuetum est autem ut nomine virtutum etiam virtutum actus significentur. Et ideo patientia, quantum ad
habitum, ponitur virtus quantum autem ad delectationem quam habet in actu, ponitur fructus et praecipue
quantum ad hoc quod per patientiam animus praeservatur ne obruatur tristitia.
|a2 Articulus 2
AG1
Ad secundum sic proceditur. Videtur quod patientia sit potissima virtutum. Id enim quod est perfectum est
potissimum in unoquoque genere. Sed patentia habet opus perfectum, ut dicitur Iac. I.
Ergo patientia est potissima virtutum.
AG2
Praeterea, omnes virtutes ad bonum animae ordinantur. Sed hoc praecipue videtur pertinere ad patientiam, dicitur
enim Luc. XXI, in patientia vestra possidebitis animas vestras.
Ergo patientia est maxima virtutum.
AG3
Praeterea, illud quod est conservativum et causa aliorum, videtur potius esse.
Sed sicut Gregorius dicit, in quadam homilia, patientia est radix et custos omnium virtutum.
SC
Sed contra est quod non enumeratur inter quatuor virtutes quas Gregorius, XXII Moral., et Augustinus, in libro
de moribus Eccle., vocat principales.
CO
Respondeo dicendum quod virtutes secundum suam rationem ordinantur ad bonum, est enim virtus quae bonum
facit habentem et opus eius bonum reddit, ut dicitur in II ethic..
Unde oportet quod tanto principalior sit virtus et potior, quanto magis et directius ordinat in bonum. Directius
autem ad bonum ordinant hominem virtutes quae sunt constitutivae boni, quam illae quae sunt impeditivae
eorum quae abducunt a bono. Et sicut inter illas quae sunt constitutivae boni tanto aliqua potior est quanto in
maiori bono statuit hominem, sicut fides, spes et caritas quam prudentia et iustitia; ita etiam inter illas quae sunt
impeditivae retrahentium a bono, tanto aliqua est potior quanto id quod ab ea impeditur magis a bono retrahit.
Plus autem a bono retrahunt pericula mortis, circa quae est fortitudo, vel delectationes tactus, circa quae est
temperantia, quam quaevis adversa, circa quae est patientia. Et ideo patientia non est potissima virtutum, sed
deficit non solum a virtutibus theologicis et prudentia et iustitia, quae directe statuunt hominem in bono; sed
etiam a fortitudine et temperantia, quae retrahunt a maioribus impedimentis.
RA1
Ad primum ergo dicendum quod patientia dicitur habere opus perfectum in adversis tolerandis, ex quibus primo
procedit tristitia, quam moderatur patientia; secundo ira, quam moderatur mansuetudo; tertio odium, quod tollit
caritas; quarto iniustum nocumentum, quod prohibet iustitia. Tollere enim principium uniuscuiusque est
perfectius. Nec tamen sequitur, si in hoc patientia est perfectior, quod sit perfectior simpliciter.
RA2
Ad secundum dicendum quod possessio importat quietum dominium. Et ideo per patientiam dicitur homo suam
animam possidere, inquantum radicitus evellit passiones adversitatum, quibus anima inquietatur.
RA3
Ad tertium dicendum quod patientia dicitur esse radix et custos omnium virtutum, non quasi directe eas
causando et conservando, sed solum removendo prohibens.
|a3 Articulus 3
AG1
Ad tertium sic proceditur. Videtur quod patientia possit haberi sine gratia. Illud enim ad quod ratio magis
inclinat, magis potest implere rationalis creatura. Sed magis est rationabile quod aliquis patiatur mala propter
bonum quam propter malum. Aliqui autem patiuntur mala propter malum ex propria virtute, sine auxilio gratiae,
1785

