Praeterea, eadem ratio distinctionis est potentiarum sensitivae partis et intellectivae. Sed memoria in parte
sensitiva est alia potentia a sensu, ut supra dictum est.
Ergo memoria partis intellectivae est alia potentia ab intellectu.
AG3
Praeterea, secundum Augustinum, memoria, intelligentia et voluntas sunt sibi invicem aequalia, et unum eorum
ab alio oritur.
Hoc autem esse non posset, si memoria esset eadem potentia cum intellectu. Non est ergo eadem potentia.
SC
Sed contra, de ratione memoriae est, quod sit thesaurus vel locus conservativus specierum. Hoc autem
Philosophus, in III de anima, attribuit intellectui, ut dictum est. Non ergo in parte intellectiva est alia potentia
memoria ab intellectu.
CO
Respondeo dicendum quod, sicut supra dictum est, potentiae animae distinguuntur secundum diversas rationes
obiectorum; eo quod ratio cuiuslibet potentiae consistit in ordine ad id ad quod dicitur, quod est eius obiectum.
Dictum est etiam supra quod, si aliqua potentia secundum propriam rationem ordinetur ad aliquod obiectum
secundum communem rationem obiecti, non diversificabitur illa potentia secundum diversitates particularium
differentiarum, sicut potentia visiva, quae respicit suum obiectum secundum rationem colorati, non diversificatur
per diversitatem albi et nigri.
Intellectus autem respicit suum obiectum secundum communem rationem entis; eo quod intellectus possibilis est
quo est omnia fieri. Unde secundum nullam differentiam entium, diversificatur differentia intellectus possibilis.
Diversificatur tamen potentia intellectus agentis, et intellectus possibilis, quia respectu eiusdem obiecti, aliud
principium oportet esse potentiam activam, quae facit obiectum esse in actu; et aliud potentiam passivam, quae
movetur ab obiecto in actu existente. Et sic potentia activa comparatur ad suum obiectum, ut ens in actu ad ens in
potentia, potentia autem passiva comparatur ad suum obiectum e converso, ut ens in potentia ad ens in actu. Sic
igitur nulla alia differentia potentiarum in intellectu esse potest, nisi possibilis et agentis. Unde patet quod
memoria non est alia potentia ab intellectu, ad rationem enim potentiae passivae pertinet conservare, sicut et
recipere.
RA1
Ad primum ergo dicendum quod, quamvis in III dist. I sent.
Dicatur quod memoria, intelligentia et voluntas sint tres vires; tamen hoc non est secundum intentionem
Augustini, qui expresse dicit in XIV de Trin., quod si accipiatur memoria, intelligentia et voluntas, secundum
quod semper praesto sunt animae, sive cogitentur sive non cogitentur, ad solam memoriam pertinere videntur.
Intelligentiam autem nunc dico qua intelligimus cogitantes; et eam voluntatem, sive amorem vel dilectionem,
quae istam prolem parentemque coniungit.
Ex quo patet quod ista tria non accipit Augustinus pro tribus potentiis; sed memoriam accipit pro habituali
animae retentione, intelligentiam autem pro actu intellectus, voluntatem autem pro actu voluntatis.
RA2
Ad secundum dicendum quod praeteritum et praesens possunt esse propriae differentiae potentiarum
sensitivarum diversificativae; non autem potentiarum intellectivarum, ratione supra dicta.
RA3
Ad tertium dicendum quod intelligentia oritur ex memoria, sicut actus ex habitu. Et hoc modo etiam aequatur ei;
non autem sicut potentia potentiae.
|a8 Articulus 8
AG1
Ad octavum sic proceditur. Videtur quod ratio sit alia potentia ab intellectu.
In libro enim de spiritu et anima dicitur, cum ab inferioribus ad superiora ascendere volumus, prius occurrit
nobis sensus, deinde imaginatio, deinde ratio, deinde intellectus.
Est ergo alia potentia ratio ab intellectu, sicut imaginatio a ratione.
AG2
Praeterea, boetius dicit, in libro de consol., quod intellectus comparatur ad rationem sicut aeternitas ad tempus.
Sed non est eiusdem virtutis esse in aeternitate et esse in tempore. Ergo non est eadem potentia ratio et
intellectus.
AG3
Praeterea, homo communicat cum Angelis in intellectu, cum brutis vero in sensu. Sed ratio, quae est propria
hominis, qua animal rationale dicitur, est alia potentia a sensu.
Ergo pari ratione est alia potentia ab intellectu, qui proprie convenit Angelis, unde et intellectuales dicuntur.
SC
Sed contra est quod Augustinus dicit, III super Gen. Ad litt., quod illud quo homo irrationabilibus animalibus
antecellit, est ratio, vel mens, vel intelligentia, vel si quo alio vocabulo commodius appellatur.
405

