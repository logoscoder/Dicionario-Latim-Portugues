Quia igitur gratiam per baptismum consequimur, in transfiguratione autem praemonstrata est claritas futurae
gloriae, ideo tam in baptismo quam in transfiguratione conveniens fuit manifestare naturalem Christi filiationem
testimonio patris, quia solus est perfecte conscius illius perfectae generationis, simul cum filio et spiritu sancto.
RA1
Ad primum ergo dicendum quod illud verbum referendum est ad aeternam Dei locutionem, qua Deus pater
verbum unicum protulit sibi coaeternum. Et tamen potest dici quod idem corporali voce Deus bis protulerit, non
tamen propter idem, sed ad ostendendum diversum modum quo homines participare possunt similitudinem
filiationis aeternae.
RA2
Ad secundum dicendum quod sicut in baptismo, ubi declaratum fuit mysterium primae regenerationis, ostensa
est operatio totius trinitatis, per hoc quod fuit ibi filius incarnatus, apparuit spiritus sanctus in specie columbae, et
pater fuit ibi declaratus in voce; ita etiam in transfiguratione, quae est sacramentum secundae regenerationis, tota
trinitas apparuit, pater in voce, filius in homine, spiritus sanctus in nube clara; quia sicut in baptismo dat
innocentiam, quae per simplicitatem columbae designatur, ita in resurrectione dabit electis suis claritatem gloriae
et refrigerium ab omni malo, quae designantur in nube lucida.
RA3
Ad tertium dicendum quod Christus venerat gratiam actualiter dare, gloriam vero verbo promittere. Et ideo
convenienter in transfiguratione inducuntur homines ut ipsum audiant, non autem in baptismo.
RA4
Ad quartum dicendum quod conveniens fuit discipulos voce paterna terreri et prosterni, ut ostenderetur quod
excellentia illius gloriae quae tunc demonstrabatur, excedit omnem sensum et facultatem mortalium, secundum
illud Exod. XXXIII, non videbit me homo et vivet.
Et hoc est quod Hieronymus dicit, super Matth., quod humana fragilitas conspectum maioris gloriae ferre non
sustinet.
Ab hac autem fragilitate sanantur homines per Christum, eos in gloriam adducendo.
Quod significatur per hoc quod dixit eis, surgite, nolite timere.
|q46 Quaestio 46
|a0 Prologus
Consequenter considerandum est de his quae pertinent ad exitum Christi de mundo. Et primo, de passione eius;
secundo, de morte; tertio, de sepultura; quarto, de descensu ad inferos. Circa passionem occurrit triplex
consideratio, prima, de ipsa passione; secunda, de causa efficiente passionis; tertia, de fructu passionis. Circa
primum quaeruntur duodecim. Primo, utrum necesse fuerit Christum pati pro liberatione hominum. Secundo,
utrum fuerit alius modus possibilis liberationis humanae. Tertio, utrum iste modus fuerit convenientior. Quarto,
utrum fuerit conveniens quod in cruce pateretur. Quinto, de generalitate passionis eius. Sexto, utrum dolor quem
in passione sustinuit, fuerit maximus. Septimo, utrum tota anima eius pateretur. Octavo, utrum passio eius
impediverit gaudium fruitionis. Nono, de tempore passionis. Decimo, de loco.
Undecimo, utrum conveniens fuerit ipsum cum latronibus crucifigi.
Duodecimo, utrum passio ipsius Christi sit divinitati attribuenda.
|a1 Articulus 1
AG1
Ad primum sic proceditur. Videtur quod non fuerit necessarium Christum pati pro humani generis liberatione.
Humanum enim genus liberari non poterat nisi a Deo, secundum illud Isaiae XLV, nunquid non ego Dominus, et
non est ultra Deus absque me? Deus iustus et salvans non est praeter me.
In Deum autem non cadit aliqua necessitas, quia hoc repugnaret omnipotentiae ipsius. Ergo non fuit necessarium
Christum pati.
AG2
Praeterea, necessarium voluntario opponitur. Sed Christus propria voluntate est passus, dicitur enim Isaiae LIII,
oblatus est quia ipse voluit.
Ergo non necessarium fuit eum pati.
AG3
Praeterea, sicut in Psalmo dicitur, universae viae Domini misericordia et veritas.
Sed non videtur necessarium quod pateretur ex parte misericordiae divinae, quae, sicut gratis dona tribuit, ita
videtur quod gratis debita relaxet, absque satisfactione. Neque etiam ex parte divinae iustitiae, secundum quam
homo aeternam damnationem meruerat.
Ergo videtur non fuisse necessarium quod Christus pro liberatione hominum pateretur.
AG4
Praeterea, angelica natura est excellentior quam humana, ut patet per dionysium, IV cap. De div. Nom..
2291

