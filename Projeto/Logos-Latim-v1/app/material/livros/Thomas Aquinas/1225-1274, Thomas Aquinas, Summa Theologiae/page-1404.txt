Ergo sapientia non est in intellectu sicut in subiecto.
AG2
Praeterea, Eccli. VI dicitur, sapientia doctrinae secundum nomen eius est.
Dicitur autem sapientia quasi sapida scientia, quod videtur ad affectum pertinere, ad quem pertinet experiri
spirituales delectationes sive dulcedines.
Ergo sapientia non est in intellectu, sed magis in affectu.
AG3
Praeterea, potentia intellectiva sufficienter perficitur per donum intellectus. Sed ad id quod potest fieri per unum
superfluum esset plura ponere. Ergo non est in intellectu.
SC
Sed contra est quod Gregorius dicit, in II Moral., quod sapientia contrariatur stultitiae.
Sed stultitia est in intellectu. Ergo et sapientia.
CO
Respondeo dicendum quod, sicut supra dictum est, sapientia importat quandam rectitudinem iudicii secundum
rationes divinas. Rectitudo autem iudicii potest contingere dupliciter, uno modo, secundum perfectum usum
rationis; alio modo, propter connaturalitatem quandam ad ea de quibus iam est iudicandum. Sicut de his quae ad
castitatem pertinent per rationis inquisitionem recte iudicat ille qui didicit scientiam moralem, sed per quandam
connaturalitatem ad ipsa recte iudicat de eis ille qui habet habitum castitatis. Sic igitur circa res divinas ex
rationis inquisitione rectum iudicium habere pertinet ad sapientiam quae est virtus intellectualis, sed rectum
iudicium habere de eis secundum quandam connaturalitatem ad ipsa pertinet ad sapientiam secundum quod
donum est spiritus sancti, sicut dionysius dicit, in II cap. De div. Nom., quod Hierotheus est perfectus in divinis
non solum discens, sed et patiens divina.
Huiusmodi autem compassio sive connaturalitas ad res divinas fit per caritatem, quae quidem unit nos Deo,
secundum illud I ad Cor. VI, qui adhaeret Deo unus spiritus est.
Sic igitur sapientia quae est donum causam quidem habet in voluntate, scilicet caritatem, sed essentiam habet in
intellectu, cuius actus est recte iudicare, ut supra habitum est.
RA1
Ad primum ergo dicendum quod Augustinus loquitur de sapientia quantum ad suam causam.
Ex qua etiam sumitur nomen sapientiae, secundum quod saporem quendam importat.
RA2
Unde patet responsio ad secundum. Si tamen iste sit intellectus illius auctoritatis. Quod non videtur, quia talis
expositio non convenit nisi secundum nomen quod habet sapientia in Latina lingua. In Graeco autem non
competit; et forte nec in aliis linguis. Unde potius videtur nomen sapientiae ibi accipi pro eius fama, qua a
cunctis commendatur.
RA3
Ad tertium dicendum quod intellectus habet duos actus, scilicet percipere, et iudicare. Ad quorum primum
ordinatur donum intellectus, ad secundum autem, secundum rationes divinas, donum sapientiae; sed secundum
rationes humanas, donum scientiae.
|a3 Articulus 3
AG1
Ad tertium sic proceditur. Videtur quod sapientia non sit practica, sed speculativa tantum. Donum enim
sapientiae est excellentius quam sapientia secundum quod est intellectualis virtus. Sed sapientia secundum quod
est intellectualis virtus est speculativa tantum. Ergo multo magis sapientia quae est donum est speculativa, et non
practica.
AG2
Praeterea, practicus intellectus est circa operabilia, quae sunt contingentia. Sed sapientia est circa divina, quae
sunt aeterna et necessaria. Ergo sapientia non potest esse practica.
AG3
Praeterea, Gregorius dicit, in VI Moral., quod in contemplatione principium, quod Deus est, quaeritur, in
operatione autem sub gravi necessitatis fasce laboratur.
Sed ad sapientiam pertinet divinorum visio, ad quam non pertinet sub aliquo fasce laborare, quia ut dicitur Sap.
VIII, non habet amaritudinem conversatio eius, nec taedium convictus illius.
Ergo sapientia est contemplativa tantum, non autem practica sive activa.
SC
Sed contra est quod dicitur ad Coloss. IV, in sapientia ambulate ad eos qui foris sunt.
Hoc autem pertinet ad actionem.
Ergo sapientia non solum est speculativa, sed etiam practica.
CO

1404

