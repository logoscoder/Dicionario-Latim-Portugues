Et inde est quod omnis sanctificatio quae fit per sacerdotium eius, est perpetua, re consecrata manente. Quod
patet etiam in rebus inanimatis, nam ecclesiae vel altaris manet consecratio semper, nisi destruatur. Cum igitur
anima sit subiectum characteris secundum intellectivam partem, in qua est fides, ut dictum est; manifestum est
quod, sicut intellectus perpetuus est et incorruptibilis, ita character indelebiliter manet in anima.
RA1
Ad primum ergo dicendum quod aliter est in anima gratia, et aliter character. Nam gratia est in anima sicut
quaedam forma habens esse completum in ea, character autem est in anima sicut quaedam virtus instrumentalis,
ut supra dictum est.
Forma autem completa est in subiecto secundum conditionem subiecti. Et quia anima est mutabilis secundum
liberum arbitrium quandiu est in statu viae, consequens est quod insit animae mutabiliter.
Sed virtus instrumentalis magis attenditur secundum conditionem principalis agentis. Et ideo character
indelebiliter inest animae, non propter sui perfectionem, sed propter perfectionem sacerdotii Christi, a quo
derivatur character sicut quaedam instrumentalis virtus.
RA2
Ad secundum dicendum quod, sicut ibidem Augustinus dicit, nec ipsos apostatas videmus carere baptismate,
quibus per poenitentiam redeuntibus non restituitur, et ideo amitti non potuisse iudicatur.
Et huius ratio est quia character est virtus instrumentalis, ut dictum est, ratio autem instrumenti consistit in hoc
quod ab alio moveatur, non autem in hoc quod ipsum se moveat, quod pertinet ad voluntatem. Et ideo,
quantumcumque voluntas moveatur in contrarium, character non removetur, propter immobilitatem principalis
moventis.
RA3
Ad tertium dicendum quod, quamvis post hanc vitam non remaneat exterior cultus, remanet tamen finis illius
cultus. Et ideo post hanc vitam remanet character, et in bonis ad eorum gloriam, et in malis ad eorum
ignominiam, sicut etiam militaris character remanet in militibus post adeptam victoriam, et in his qui vicerunt ad
gloriam, et in his qui sunt victi ad poenam.
|a6 Articulus 6
AG1
Ad sextum sic proceditur. Videtur quod per omnia sacramenta novae legis imprimatur character. Per omnia enim
sacramenta novae legis fit aliquis particeps sacerdotii Christi. Sed character sacramentalis nihil est aliud quam
participatio sacerdotii Christi, ut dictum est.
Ergo videtur quod per omnia sacramenta novae legis imprimatur character.
AG2
Praeterea, character se habet ad animam in qua est, sicut consecratio ad res consecratas. Sed per quodlibet
sacramentum novae legis homo recipit gratiam sanctificantem, ut supra dictum est.
Ergo videtur quod per quodlibet sacramentum novae legis imprimatur character.
AG3
Praeterea, character est res et sacramentum. Sed in quolibet sacramento novae legis est aliquid quod est res
tantum, et aliquid quod est sacramentum tantum, et aliquid quod est res et sacramentum. Ergo per quodlibet
sacramentum novae legis imprimitur character.
SC
Sed contra est quod sacramenta in quibus imprimitur character, non reiterantur, eo quod character est indelebilis,
ut dictum est.
Quaedam autem sacramenta iterantur, sicut patet de poenitentia et matrimonio. Ergo non omnia sacramenta
imprimunt characterem.
CO
Respondeo dicendum quod, sicut supra dictum est, sacramenta novae legis ad duo ordinantur, scilicet in
remedium peccati, et ad cultum divinum. Est autem omnibus sacramentis commune quod per ea exhibetur
aliquod remedium contra peccatum, per hoc quod gratiam conferunt. Non autem omnia sacramenta ordinantur
directe ad divinum cultum, sicut patet de poenitentia, per quam homo liberatur a peccato, non autem per hoc
sacramentum exhibetur homini aliquid de novo pertinens ad divinum cultum, sed restituitur in statum pristinum.
Pertinet autem aliquod sacramentum ad divinum cultum tripliciter, uno modo, per modum ipsius actionis; alio
modo, per modum agentis; tertio modo, per modum recipientis. Per modum quidem ipsius actionis pertinet ad
divinum cultum eucharistia, in qua principaliter divinus cultus consistit, inquantum est ecclesiae sacrificium. Et
per hoc idem sacramentum non imprimitur homini character, quia per hoc sacramentum non ordinatur homo ad
aliquid aliud ulterius agendum vel recipiendum in sacramentis, cum potius sit finis et consummatio omnium
sacramentorum, ut dionysius dicit, III cap. Eccles. Hier..
Continet tamen in seipso Christum, in quo non est character, sed tota sacerdotii plenitudo. Sed ad agentes in
sacramentis pertinet sacramentum ordinis, quia per hoc sacramentum deputantur homines ad sacramenta aliis
tradenda. Sed ad recipientes pertinet sacramentum baptismi, per quod homo accipit potestatem recipiendi alia
2391

