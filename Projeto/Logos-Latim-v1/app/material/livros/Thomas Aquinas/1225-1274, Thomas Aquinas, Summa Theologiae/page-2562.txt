Respondeo dicendum quod aliquid est necessarium ad salutem dupliciter, uno modo, absolute; alio modo, ex
suppositione. Absolute quidem necessarium est illud sine quo nullus salutem consequi potest, sicut gratia Christi,
et sacramentum baptismi, per quod aliquis in Christo renascitur. Ex suppositione autem est necessarium
sacramentum poenitentiae, quod quidem necessarium non est omnibus, sed peccato subiacentibus; dicitur enim
in II Paralip. Ult., et tu, Domine iustorum, non posuisti poenitentiam iustis, Abraham, Isaac et Iacob, his qui tibi
non peccaverunt.
Peccatum autem, cum consummatum fuerit, generat mortem, ut dicitur Iac. I.
Et ideo necessarium est ad salutem peccatoris quod peccatum removeatur ab eo. Quod quidem fieri non potest
sine poenitentiae sacramento, in quo operatur virtus passionis Christi per absolutionem sacerdotis simul cum
opere poenitentis, qui cooperatur gratiae ad destructionem peccati, sicut enim dicit Augustinus, super Ioan., qui
creavit te sine te, non iustificabit te sine te.
Unde patet quod sacramentum poenitentiae est necessarium ad salutem post peccatum, sicut medicatio corporalis
postquam homo in morbum periculosum inciderit.
RA1
Ad primum ergo dicendum quod Glossa illa videtur intelligenda de eo cui adest bona voluntas sine interpolatione
quae fit per peccatum, tales autem non habent tristitiae causam.
Sed ex quo bona voluntas tollitur per peccatum, non potest restitui sine tristitia, qua quis dolet de peccato
praeterito, quod pertinet ad poenitentiam.
RA2
Ad secundum dicendum quod ex quo aliquis peccatum incurrit, caritas et fides et misericordia non liberant
hominem a peccato sine poenitentia. Requirit enim caritas quod homo doleat de offensa in amicum commissa, et
quod amico homo reconciliari studeat. Requirit etiam ipsa fides ut per virtutem passionis Christi, quae in
sacramentis ecclesiae operatur, quaerat iustificari a peccatis. Requirit etiam ipsa misericordia ordinata ut homo
subveniat poenitendo suae miseriae, quam per peccatum incurrit, secundum illud Proverb. XIV, miseros facit
populos peccatum, unde et Eccli. XXX dicitur, miserere animae tuae placens Deo.
RA3
Ad tertium dicendum quod ad potestatem excellentiae, quam solus Christus habuit, ut supra dictum est, pertinuit
quod Christus effectum sacramenti poenitentiae, qui est remissio peccatorum, contulit mulieri adulterae sine
poenitentiae sacramento, licet non sine interiori poenitentia, quam ipse in ea per gratiam est operatus.
|a6 Articulus 6
AG1
Ad sextum sic proceditur. Videtur quod poenitentia non sit secunda tabula post naufragium.
Quia super illud Isaiae III, peccatum suum sicut sodoma praedicaverunt, dicit Glossa, secunda tabula post
naufragium est peccata abscondere.
Poenitentia autem non abscondit peccata, sed magis ea revelat.
Ergo poenitentia non est secunda tabula.
AG2
Praeterea, fundamentum in aedificio non tenet secundum, sed primum locum. Poenitentia autem in spirituali
aedificio est fundamentum, secundum illud Heb. VI, non rursum iacientes fundamentum poenitentiae ab
operibus mortuis.
Unde et praecedit ipsum baptismum, secundum illud Act. II, poenitentiam agite, et baptizetur unusquisque
vestrum.
Ergo poenitentia non debet dici secunda tabula.
AG3
Praeterea, omnia sacramenta sunt quaedam tabulae, idest remedia contra peccatum. Sed poenitentia non tenet
secundum locum inter sacramenta, sed magis quartum, ut ex supra dictis patet.
Ergo poenitentia non debet dici secunda tabula post naufragium.
SC
Sed contra est quod Hieronymus dicit quod secunda tabula post naufragium est poenitentia.
CO
Respondeo dicendum quod id quod est per se, naturaliter prius est eo quod est per accidens, sicut et substantia
prior est accidente. Sacramenta autem quaedam per se ordinantur ad salutem hominis, sicut baptismus, qui est
spiritualis generatio, et confirmatio, quae est spirituale augmentum, et eucharistia, quae est spirituale
nutrimentum. Poenitentia autem ordinatur ad salutem hominis quasi per accidens, supposito quodam, scilicet ex
suppositione peccati. Nisi enim homo peccaret actualiter, poenitentia non indigeret, indigeret tamen baptismo et
confirmatione et eucharistia, sicut et in vita corporali non indigeret homo medicatione nisi infirmaretur, indiget
autem homo per se ad vitam generatione, augmento et nutrimento. Et ideo poenitentia tenet secundum locum
respectu status integritatis, qui confertur et conservatur per sacramenta praedicta.
Unde metaphorice dicitur secunda tabula post naufragium.
2562

