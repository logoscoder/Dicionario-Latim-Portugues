Ipse est etiam spiritus sanctificationis, ut dicitur Rom. I.
Sicut ergo alii per spiritum sanctum sanctificantur spiritualiter ut sint filii Dei adoptivi, ita Christus per spiritum
sanctum est in sanctitate conceptus ut esset filius Dei naturalis.
Unde Rom. I, secundum unam Glossam, quod praemittitur, qui praedestinatus est filius Dei in virtute,
manifestatur per id quod immediate sequitur, secundum spiritum sanctificationis, idest, per hoc quod est
conceptus de spiritu sancto. Et ipse Angelus annuntians, per hoc quod praemiserat, spiritus sanctus superveniet
in te, concludit, ideoque et quod nascetur ex te sanctum, vocabitur filius Dei.
RA1
Ad primum ergo dicendum quod opus conceptionis commune quidem est toti trinitati, secundum tamen modum
aliquem attribuitur singulis personis. Nam patri attribuitur auctoritas respectu personae filii, qui per huiusmodi
conceptionem sibi assumpsit; filio autem attribuitur ipsa carnis assumptio; sed spiritui sancto attribuitur formatio
corporis quod assumitur a filio. Nam spiritus sanctus est spiritus filii, secundum illud Galat. IV, misit Deus
spiritum filii sui.
Sicut autem virtus animae quae est in semine, per spiritum qui in semine concluditur, format corpus in
generatione aliorum hominum; ita virtus Dei, quae est ipse filius, secundum illud I ad Cor. I, Christum Dei
virtutem, per spiritum sanctum corpus formavit quod assumpsit. Et hoc etiam verba Angeli demonstrant dicentis,
spiritus sanctus superveniet in te, quasi ad praeparandam et formandam materiam corporis Christi; et virtus
altissimi, idest Christus, obumbrabit tibi, idest, corpus humanitatis in te accipiet incorporeum lumen divinitatis,
umbra enim a lumine formatur et corpore, ut Gregorius dicit, XVIII Moral..
Altissimus autem intelligitur pater, cuius virtus est filius.
RA2
Ad secundum dicendum quod missio refertur ad personam assumentem, quae a patre mittitur, sed conceptio
refertur ad corpus assumptum, quod operatione spiritus sancti formatur. Et ideo, licet missio et conceptio sint
idem subiecto, quia tamen differunt ratione, missio attribuitur patri, efficere autem conceptionem spiritui sancto,
sed carnem assumere filio attribuitur.
RA3
Ad tertium dicendum quod, sicut Augustinus dicit, in libro de quaest. Vet. Et nov. Test., quaestio ista gemina
ratione potest intelligi. Primo enim domus Christi ecclesia est, quam aedificavit sibi sanguine suo. Deinde potest
et corpus eius dici domus eius, sicut dicitur templum eius. Factum autem spiritus sancti filii Dei est, propter
naturae et voluntatis unitatem.
|a2 Articulus 2
AG1
Ad secundum sic proceditur. Videtur quod Christus non debeat dici conceptus de spiritu sancto. Quia super illud
Rom. XI, ex ipso et per ipsum et in ipso sunt omnia, dicit Glossa Augustini, attendendum quod non ait de ipso,
sed ex ipso. Ex ipso enim caelum sunt et terra, quia fecit ea. Non autem de ipso, quia non de substantia sua.
Sed spiritus sanctus non formavit corpus Christi de substantia sua. Ergo Christus non debet dici conceptus de
spiritu sancto.
AG2
Praeterea, principium activum de quo aliquid concipitur, se habet sicut semen in generatione. Sed spiritus
sanctus non se habuit sicut semen in conceptione Christi.
Dicit enim Hieronymus, in exposit. Catholicae fidei, non, sicut quidam sceleratissimi opinantur, spiritum
sanctum dicimus fuisse pro semine, sed potentia et virtute creatoris dicimus esse operatum, idest formatum,
corpus Christi.
Non ergo debet dici quod Christus sit conceptus de spiritu sancto.
AG3
Praeterea, nihil unum de duobus formatur nisi aliquo modo commixtis. Sed corpus Christi formatum est de
virgine maria.
Si ergo Christus dicatur conceptus de spiritu sancto, videtur quod facta sit commixtio quaedam spiritus sancti et
materiae quam virgo ministravit, quod patet esse falsum. Non ergo Christus debet dici conceptus de spiritu
sancto.
SC
Sed contra est quod dicitur Matth. I, antequam convenirent, inventa est in utero habens de spiritu sancto.
CO
Respondeo dicendum quod conceptio non attribuitur soli corpori Christi, sed etiam ipsi Christo ratione ipsius
corporis. In spiritu autem sancto duplex habitudo consideratur respectu Christi. Nam ad ipsum filium Dei, qui
dicitur esse conceptus, habet habitudinem consubstantialitatis, ad corpus autem eius habet habitudinem causae
efficientis. Haec autem praepositio de utramque habitudinem designat, sicut cum dicimus hominem aliquem de
suo patre. Et ideo convenienter dicere possumus Christum esse conceptum de spiritu sancto, hoc modo quod
efficacia spiritus sancti referatur ad corpus assumptum, consubstantialitas ad personam assumentem.
2220

