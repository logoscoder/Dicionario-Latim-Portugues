Ad tertium sic proceditur. Videtur quod inconvenienter fuerit Christus in templo oblatus.
Dicitur enim Exod. XIII, sanctifica mihi omne primogenitum quod aperit vulvam in filiis Israel.
Sed Christus exivit de clauso virginis utero, et ita matris vulvam non aperuit. Ergo Christus ex hac lege non
debuit in templo offerri.
AG2
Praeterea, illud quod est semper praesens alicui, non potest ei praesentari. Sed Christi humanitas semper fuit Deo
maxime praesens, utpote ei semper coniuncta in unitate personae.
Ergo non oportuit quod coram Domino sisteretur.
AG3
Praeterea, Christus est hostia principalis, ad quam omnes hostiae veteris legis referuntur sicut figura ad
veritatem. Sed hostiae non debet esse alia hostia. Ergo non fuit conveniens ut pro Christo alia hostia offerretur.
AG4
Praeterea, inter legales hostias praecipue fuit agnus, qui erat iuge sacrificium, ut habetur Num. XXVIII.
Unde etiam Christus dicitur agnus, Ioan. I, ecce agnus Dei.
Magis ergo fuit conveniens quod pro Christo offerretur agnus quam par turturum vel duo pulli columbarum.
SC
Sed in contrarium est auctoritas Scripturae, quae hoc factum esse testatur, Luc. II.
CO
Respondeo dicendum quod, sicut dictum est, Christus voluit sub lege fieri, ut eos qui sub lege erant redimeret, et
ut iustificatio legis in suis membris spiritualiter impleretur.
De prole autem nata duplex praeceptum in lege traditur. Unum quidem generale quantum ad omnes, ut scilicet,
completis diebus purificationis matris, offerretur sacrificium pro filio sive pro filia, ut habetur Levit. XII.
Et hoc quidem sacrificium erat et ad expiationem peccati, in quo proles erat concepta et nata, et etiam ad
consecrationem quandam ipsius, quia tunc primo praesentabatur in templo. Et ideo aliquid offerebatur in
holocaustum, et aliquid pro peccato.
Aliud autem praeceptum erat speciale in lege de primogenitis tam in hominibus quam in iumentis, sibi enim
Dominus deputaverat omne primogenitum in Israel, pro eo quod, ad liberationem populi Israel, percusserat
primogenita Aegypti ab homine usque ad pecus, primogenitis filiorum Israel reservatis.
Et hoc mandatum ponitur Exod. XIII.
In quo etiam praefigurabatur Christus, qui est primogenitus in multis fratribus, ut dicitur Rom. VIII.
Quia igitur Christus, ex muliere natus, erat primogenitus; et voluit fieri sub lege, haec duo evangelista Lucas
circa eum fuisse observata ostendit.
Primo quidem, id quod pertinet ad primogenitos, cum dicit, tulerunt illum in ierusalem, ut sisterent eum Domino,
sicut scriptum est in lege Domini, quia omne masculinum adaperiens vulvam sanctum Domino vocabitur.
Secundo, id quod pertinet communiter ad omnes, cum dicit, et ut darent hostiam, secundum quod dictum erat in
lege Domini, par turturum aut duos pullos columbarum.
RA1
Ad primum ergo dicendum quod, sicut Gregorius Nyssenus dicit, illud legis praeceptum in solo incarnato Deo
singulariter et ab aliis differenter impleri videtur. Ipse namque solus, ineffabiliter conceptus ac
incomprehensibiliter editus, virginalem uterum aperuit, non antea connubio reseratum, servans et post partum
inviolabiliter signaculum castitatis.
Unde quod dicit, aperiens vulvam, designat quod nihil antea inde intraverat vel exiverat. Et per hoc etiam
specialiter dicitur masculinus, quia nihil de femineitate culpae portavit.
Singulariter etiam sanctus, qui terrenae contagia corruptelae, immaculati partus novitate, non sensit.
RA2
Ad secundum dicendum quod, sicut filius Dei non propter seipsum factus est homo et circumcisus in carne, sed
ut nos per gratiam faceret deos, et ut spiritualiter circumcidamur; sic propter nos sistitur Domino, ut discamus
Deo praesentare nosipsos.
Et hoc post circumcisionem eius factum est, ut ostendat neminem nisi circumcisum vitiis, dignum esse divinis
conspectibus.
RA3
Ad tertium dicendum quod propter hoc ipsum voluit hostias legales pro se offerri, qui erat vera hostia, ut figura
veritati coniungeretur, et per veritatem figura approbaretur, contra illos qui Deum legis negant a Christo fuisse in
evangelio praedicatum.
Non enim putandum est, ut Origenes dicit, quod filium suum bonus Deus sub lege inimici fecerit, quam ipse non
dederat.
RA4
Ad quartum dicendum quod Levit. XII praecipitur ut qui possent, agnum pro filio aut filia, simul et turturem sive
columbam offerrent, qui vero non sufficerent ad offerendum agnum, duos turtures aut duos columbae pullos
offerrent. Dominus ergo, qui, cum dives esset, propter nos egenus factus est, ut illius inopia divites essemus, ut
2248

