requiritur aliquis motus voluntatis contrarius primo motui. Sicut si aliquis sit distans alicui per aliquem motum,
non statim cessante motu fit ei propinquus, sed oportet quod appropinquet rediens per motum contrarium.
RA1
Ad primum ergo dicendum quod post actum peccati nihil positive remanet in anima nisi dispositio vel habitus,
remanet tamen aliquid privative, scilicet privatio coniunctionis ad divinum lumen.
RA2
Ad secundum dicendum quod, transeunte obstaculo corporis, remanet corpus diaphanum in aequali propinquitate
et habitudine ad corpus illuminans, et ideo statim umbra transit.
Sed remoto actu peccati, non remanet anima in eadem habitudine ad Deum. Unde non est similis ratio.
RA3
Ad tertium dicendum quod actus peccati facit distantiam a Deo, quam quidem distantiam sequitur defectus
nitoris, hoc modo sicut motus localis facit localem distantiam.
Unde sicut, cessante motu, non tollitur distantia localis; ita nec, cessante actu peccati, tollitur macula.
|q87 Quaestio 87
|a0 Prologus
Deinde considerandum est de reatu poenae. Et primo, de ipso reatu; secundo, de mortali et veniali peccato, quae
distinguuntur secundum reatum. Circa primum quaeruntur octo. Primo, utrum reatus poenae sit effectus peccati.
Secundo, utrum peccatum possit esse poena alterius peccati. Tertio, utrum aliquod peccatum faciat reum aeterna
poena. Quarto, utrum faciat reum poena infinita secundum quantitatem. Quinto, utrum omne peccatum faciat
reum aeterna et infinita poena. Sexto, utrum reatus poenae possit remanere post peccatum. Septimo, utrum omnis
poena inferatur pro aliquo peccato.
Octavo, utrum unus sit reus poenae pro peccato alterius.
|a1 Articulus 1
AG1
Ad primum sic proceditur. Videtur quod reatus poenae non sit effectus peccati. Quod enim per accidens se habet
ad aliquid, non videtur esse proprius effectus eius. Sed reatus poenae per accidens se habet ad peccatum, cum sit
praeter intentionem peccantis. Ergo reatus poenae non est effectus peccati.
AG2
Praeterea, malum non est causa boni. Sed poena bona est, cum sit iusta, et a Deo. Ergo non est effectus peccati,
quod est malum.
AG3
Praeterea, Augustinus dicit, in I confess., quod omnis inordinatus animus sibi ipsi est poena.
Sed poena non causat reatum alterius poenae, quia sic iretur in infinitum. Ergo peccatum non causat reatum
poenae.
SC
Sed contra est quod dicitur Rom. II, tribulatio et angustia in animam omnem operantis malum.
Sed operari malum est peccare. Ergo peccatum inducit poenam, quae nomine tribulationis et angustiae
designatur.
CO
Respondeo dicendum quod ex rebus naturalibus ad res humanas derivatur ut id quod contra aliquid insurgit, ab
eo detrimentum patiatur. Videmus enim in rebus naturalibus quod unum contrarium vehementius agit, altero
contrario superveniente, propter quod aquae calefactae magis congelantur, ut dicitur in I meteor.. Unde in
hominibus hoc ex naturali inclinatione invenitur, ut unusquisque deprimat eum qui contra ipsum insurgit.
Manifestum est autem quod quaecumque continentur sub aliquo ordine, sunt quodammodo unum in ordine ad
principium ordinis. Unde quidquid contra ordinem aliquem insurgit, consequens est ut ab ipso ordine, vel
principe ordinis, deprimatur. Cum autem peccatum sit actus inordinatus, manifestum est quod quicumque peccat,
contra aliquem ordinem agit. Et ideo ab ipso ordine consequens est quod deprimatur. Quae quidem depressio
poena est. Unde secundum tres ordines quibus subditur humana voluntas, triplici poena potest homo puniri.
Primo quidem enim subditur humana natura ordini propriae rationis; secundo, ordini exterioris hominis
gubernantis vel spiritualiter vel temporaliter, politice seu oeconomice; tertio, subditur universali ordini divini
regiminis. Quilibet autem horum ordinum per peccatum pervertitur, dum ille qui peccat, agit et contra rationem,
et contra legem humanam, et contra legem divinam. Unde triplicem poenam incurrit, unam quidem a seipso,
quae est conscientiae remorsus, aliam vero ab homine, tertiam vero a Deo.
RA1
Ad primum ergo dicendum quod poena consequitur peccatum inquantum malum est, ratione suae inordinationis.
Unde sicut malum est per accidens in actu peccantis, praeter intentionem ipsius, ita et reatus poenae.
RA2
995

