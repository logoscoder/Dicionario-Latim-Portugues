CO
Respondeo dicendum quod in revelatione prophetica movetur mens prophetae a spiritu sancto sicut
instrumentum deficiens respectu principalis agentis. Movetur autem mens prophetae non solum ad aliquid
apprehendendum, sed etiam ad aliquid loquendum vel ad aliquid faciendum, et quandoque quidem ad omnia tria
simul, quandoque autem ad duo horum, quandoque vero ad unum tantum.
Et quodlibet horum contingit esse cum aliquo cognitionis defectu. Nam cum mens prophetae movetur ad aliquid
aestimandum vel apprehendendum, quandoque quidem inducitur ad hoc quod solum apprehendat rem illam,
quandoque autem ulterius ad hoc quod cognoscat haec sibi esse divinitus revelata. Similiter etiam quandoque
movetur mens prophetae ad aliquid loquendum, ita quod intelligat id quod per haec verba spiritus sanctus
intendit, sicut David, qui dicebat, II Reg. XXIII, spiritus Domini locutus est per me, quandoque autem ille cuius
mens movetur ad aliqua verba depromenda, non intelligit quid spiritus sanctus per haec verba intendat, sicut
patet de caipha, Ioan. XI.
Similiter etiam cum spiritus sanctus movet mentem alicuius ad aliquid faciendum quandoque quidem intelligit
quid hoc significet, sicut patet de ieremia, qui abscondit lumbare in euphraten, ut habetur Ierem. XIII, quandoque
vero non intelligunt, sicut milites dividentes vestimenta Christi non intelligebant quid significaret. Cum ergo
aliquis cognoscit se moveri a spiritu sancto ad aliquid aestimandum, vel significandum verbo vel facto, hoc
proprie ad prophetiam pertinet. Cum autem movetur, sed non cognoscit, non est perfecta prophetia, sed quidam
instinctus propheticus.
Sciendum tamen quod, quia mens prophetae est instrumentum deficiens, sicut dictum est et veri prophetae non
omnia cognoscunt quae in eorum visis aut verbis aut etiam factis spiritus sanctus intendit.
RA
Et per hoc patet responsio ad obiecta. Nam primae rationes loquuntur de veris prophetis, quorum mens divinitus
illustratur perfecte.
|q174 Quaestio 174
|a0 Prologus
Deinde considerandum est de divisione prophetiae. Et circa hoc quaeruntur sex. Primo, de divisione prophetiae
in suas species.
Secundo, utrum sit altior prophetia quae est sine imaginaria visione. Tertio, de diversitate graduum prophetiae.
Quarto, utrum Moyses fuit eximius prophetarum. Quinto, utrum aliquis comprehensor possit esse propheta.
Sexto, utrum prophetia creverit per temporis processum.
|a1 Articulus 1
AG1
Ad primum sic proceditur. Videtur quod inconvenienter dividatur prophetia in Glossa super Matth. I, ecce virgo
in utero habebit, ubi dicitur quod prophetia alia est ex praedestinatione Dei, quam necesse est omnibus modis
evenire, ut sine nostro impleatur arbitrio, ut haec de qua hic agitur; alia est ex praescientia Dei, cui nostrum
admiscetur arbitrium; alia est quae comminatio dicitur quae fit ob signum divinae animadversionis.
Illud enim quod consequitur omnem prophetiam, non debet poni ut membrum dividens prophetiam. Sed omnis
prophetia est secundum praescientiam divinam, quia prophetae legunt in libro praescientiae, ut dicit Glossa,
Isaiae XXXVIII.
Ergo videtur quod non debeat poni una species prophetiae quae est secundum praescientiam.
AG2
Praeterea, sicuti aliquid prophetatur secundum comminationem, ita etiam secundum promissionem, et utraque
variatur.
Dicitur enim Ierem. XVIII, repente loquar adversum gentem et adversum regnum, ut eradicem et destruam et
disperdam illud, si poenitentiam egerit gens illa a malo suo, agam et ego poenitentiam, et hoc pertinet ad
prophetiam comminationis.
Et postea subdit de prophetia promissionis, subito loquar de gente et de regno, ut aedificem et plantem illud, si
fecerit malum in oculis meis, poenitentiam agam super bono quod locutus sum ut facerem ei.
Ergo, sicut ponitur prophetia comminationis, ita debet poni prophetia promissionis.
AG3
Praeterea, Isidorus dicit, in libro etymol., prophetiae genera sunt septem. Primum genus, extasis, quod est mentis
excessus, sicut vidit Petrus vas submissum de caelo cum variis animalibus. Secundum genus, visio, sicut apud
Isaiam dicentem, vidi Dominum sedentem, etc.. Tertium genus est somnium, sicut Iacob scalam dormiens vidit.
Quartum genus est per nubem, sicut ad Moysen loquitur Deus. Quintum genus, vox de caelo, sicut ad Abraham
sonuit dicens, ne mittas manum in puerum. Sextum genus, accepta parabola, sicut apud Balaam. Septimum
genus, repletio spiritus sancti, sicut pene apud omnes prophetas.

1941

