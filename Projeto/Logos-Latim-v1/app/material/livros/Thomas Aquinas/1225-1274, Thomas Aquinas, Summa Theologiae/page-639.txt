scilicet ex conditione eius quod proponitur, et eius cui proponitur. Conveniens enim secundum relationem
dicitur, unde ex utroque extremorum dependet.
Et inde est quod gustus diversimode dispositus, non eodem modo accipit aliquid ut conveniens et ut non
conveniens.
Unde, ut Philosophus dicit in III ethic., qualis unusquisque est, talis finis videtur ei.
Manifestum est autem quod secundum passionem appetitus sensitivi, immutatur homo ad aliquam dispositionem.
Unde secundum quod homo est in passione aliqua, videtur sibi aliquid conveniens, quod non videtur extra
passionem existenti, sicut irato videtur bonum, quod non videtur quieto. Et per hunc modum, ex parte obiecti,
appetitus sensitivus movet voluntatem.
RA1
Ad primum ergo dicendum quod nihil prohibet id quod est simpliciter et secundum se praestantius, quoad aliquid
esse debilius. Voluntas igitur simpliciter praestantior est quam appetitus sensitivus, sed quoad istum in quo
passio dominatur, inquantum subiacet passioni, praeeminet appetitus sensitivus.
RA2
Ad secundum dicendum quod actus et electiones hominum sunt circa singularia. Unde ex hoc ipso quod
appetitus sensitivus est virtus particularis, habet magnam virtutem ad hoc quod per ipsum sic disponatur homo,
ut ei aliquid videatur sic vel aliter, circa singularia.
RA3
Ad tertium dicendum quod, sicut Philosophus dicit in I polit., ratio, in qua est voluntas, movet suo imperio
irascibilem et concupiscibilem, non quidem despotico principatu, sicut movetur servus a Domino; sed principatu
regali seu politico, sicut liberi homines reguntur a gubernante, qui tamen possunt contra movere.
Unde et irascibilis et concupiscibilis possunt in contrarium movere ad voluntatem. Et sic nihil prohibet
voluntatem aliquando ab eis moveri.
|a3 Articulus 3
AG1
Ad tertium sic proceditur. Videtur quod voluntas non moveat seipsam. Omne enim movens, inquantum
huiusmodi, est in actu, quod autem movetur, est in potentia, nam motus est actus existentis in potentia,
inquantum huiusmodi.
Sed non est idem in potentia et in actu respectu eiusdem. Ergo nihil movet seipsum. Neque ergo voluntas
seipsam movere potest.
AG2
Praeterea, mobile movetur ad praesentiam moventis. Sed voluntas semper sibi est praesens. Si ergo ipsa seipsam
moveret, semper moveretur. Quod patet esse falsum.
AG3
Praeterea, voluntas movetur ab intellectu, ut dictum est.
Si igitur voluntas movet seipsam, sequitur quod idem simul moveatur a duobus motoribus immediate, quod
videtur inconveniens.
Non ergo voluntas movet seipsam.
SC
Sed contra est quia voluntas domina est sui actus, et in ipsa est velle et non velle. Quod non esset, si non haberet
in potestate movere seipsam ad volendum. Ergo ipsa movet seipsam.
CO
Respondeo dicendum quod, sicut supra dictum est, ad voluntatem pertinet movere alias potentias ex ratione finis,
qui est voluntatis obiectum. Sed sicut dictum est, hoc modo se habet finis in appetibilibus, sicut principium in
intelligibilibus.
Manifestum est autem quod intellectus per hoc quod cognoscit principium, reducit seipsum de potentia in actum,
quantum ad cognitionem conclusionum, et hoc modo movet seipsum.
Et similiter voluntas per hoc quod vult finem, movet seipsam ad volendum ea quae sunt ad finem.
RA1
Ad primum ergo dicendum quod voluntas non secundum idem movet et movetur. Unde nec secundum idem est
in actu et in potentia. Sed inquantum actu vult finem, reducit se de potentia in actum respectu eorum quae sunt
ad finem, ut scilicet actu ea velit.
RA2
Ad secundum dicendum quod potentia voluntatis semper actu est sibi praesens, sed actus voluntatis, quo vult
finem aliquem, non semper est in ipsa voluntate. Per hunc autem movet seipsam.
Unde non sequitur quod semper seipsam moveat.
RA3

639

