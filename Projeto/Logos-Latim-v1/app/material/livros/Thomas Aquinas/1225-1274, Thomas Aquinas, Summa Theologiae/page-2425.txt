Cuius contrarium habetur in decreto leonis Papae, non plures, inquit, ad suscipiendum de baptismo infantem
quam unus accedant, sive vir sive mulier.
SC
Sed contra est quod Augustinus dicit, in quodam sermone paschali, vos ante omnia, tam viros quam mulieres,
qui filios in baptismate suscepistis, moneo ut vos cognoscatis fideiussores apud Deum exstitisse pro illis quos
visi estis de sacro fonte suscipere.
CO
Respondeo dicendum quod unusquisque obligatur ad exequendum officium quod accipit.
Dictum est autem quod ille qui suscipit aliquem de sacro fonte, assumit sibi officium paedagogi. Et ideo
obligatur ad habendam curam de ipso, si necessitas immineret, sicut eo tempore et loco in quo baptizati inter
infideles nutriuntur. Sed ubi nutriuntur inter catholicos christianos, satis possunt ab hac cura excusari,
praesumendo quod a suis parentibus diligenter instruantur. Si tamen quocumque modo sentirent contrarium,
tenerentur secundum suum modum saluti spiritualium filiorum curam impendere.
RA1
Ad primum ergo dicendum quod, ubi immineret periculum, oporteret esse aliquem doctum in divinis, sicut
dionysius dicit, qui baptizandum de sacro fonte susciperet. Sed ubi hoc periculum non imminet, propter hoc
quod pueri nutriuntur inter catholicos, admittuntur quicumque ad hoc officium, quia ea quae pertinent ad
christianam vitam et fidem, publice omnibus nota sunt. Et tamen ille qui non est baptizatus non potest suscipere
baptizatum, ut est declaratum in Concilio maguntino, licet nonbaptizatus possit baptizare, quia persona
baptizantis est de necessitate sacramenti, non autem persona suscipientis, sicut dictum est.
RA2
Ad secundum dicendum quod, sicut est alia generatio spiritualis a carnali, ita etiam debet esse alia disciplina,
secundum illud Heb. XII, patres quidem carnis nostrae habuimus eruditores, et reverebamur eos. Non multo
magis obtemperabimus patri spirituum, et vivemus? et ideo alius debet esse pater spiritualis a patre carnali, nisi
necessitas contrarium exigat.
RA3
Ad tertium dicendum quod confusio disciplinae esset nisi esset unus principalis instructor. Et ideo in baptismo
unus debet esse principalis susceptor. Alii tamen possunt admitti quasi coadiutores.
|q68 Quaestio 68
|a0 Prologus
Deinde considerandum est de suscipientibus baptismum. Et circa hoc quaeruntur duodecim. Primo, utrum omnes
teneantur ad suscipiendum baptismum. Secundo, utrum aliquis possit salvari sine baptismo. Tertio, utrum
baptismus sit differendus. Quarto, utrum peccatores sint baptizandi. Quinto, utrum peccatoribus baptizatis sint
imponenda opera satisfactoria. Sexto, utrum requiratur confessio peccatorum. Septimo, utrum requiratur intentio
ex parte baptizati. Octavo, utrum requiratur fides. Nono, utrum pueri sint baptizandi. Decimo, utrum pueri
Iudaeorum sint baptizandi invitis parentibus. Undecimo, utrum aliqui sint baptizandi in maternis uteris
existentes. Duodecimo, utrum furiosi et amentes sint baptizandi.
|a1 Articulus 1
AG1
Ad primum sic proceditur. Videtur quod non teneantur omnes ad susceptionem baptismi. Per Christum enim non
est hominibus arctata via salutis. Sed ante Christi adventum poterant homines salvari sine baptismo. Ergo etiam
post Christi adventum.
AG2
Praeterea, baptismus maxime videtur esse institutus in remedium peccati originalis. Sed ille qui est baptizatus,
cum non habeat originale peccatum, non videtur quod possit transfundere in prolem. Ergo filii baptizatorum non
videntur esse baptizandi.
AG3
Praeterea, baptismus datur ad hoc quod aliquis per gratiam a peccato mundetur. Sed hoc consequuntur illi qui
sunt sanctificati in utero, sine baptismo.
Ergo non tenentur ad suscipiendum baptismum.
SC
Sed contra est quod dicitur Ioan. III, nisi quis renatus fuerit ex aqua et spiritu sancto, non potest introire in
regnum Dei.
Et in libro de ecclesiasticis dogmatibus dicitur, baptizatis tantum iter salutis esse credimus.
CO
Respondeo dicendum quod ad illud homines tenentur sine quo salutem consequi non possunt. Manifestum est
autem quod nullus salutem potest consequi nisi per Christum, unde et apostolus dicit, Rom. V, sicut per unius
2425

