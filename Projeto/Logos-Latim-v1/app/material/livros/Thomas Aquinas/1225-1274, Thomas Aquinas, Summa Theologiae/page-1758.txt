|a2 Articulus 2
AG1
Ad secundum sic proceditur. Videtur quod audacia non opponatur fortitudini. Superfluitas enim audaciae videtur
ex animi praesumptione procedere. Sed praesumptio pertinet ad superbiam, quae opponitur humilitati. Ergo
audacia magis opponitur humilitati quam fortitudini.
AG2
Praeterea, audacia non videtur esse vituperabilis nisi inquantum ex ea provenit vel nocumentum aliquod ipsi
audaci, qui se periculis inordinate ingerit; vel etiam aliis, quos per audaciam aggreditur vel in pericula
praecipitat. Sed hoc videtur ad iniustitiam pertinere. Ergo audacia, secundum quod est peccatum, non opponitur
fortitudini, sed iustitiae.
AG3
Praeterea, fortitudo est et circa timores et circa audacias, ut supra habitum est.
Sed quia timiditas opponitur fortitudini secundum excessum timoris, habet aliud vitium oppositum timiditati
secundum defectum timoris. Si ergo audacia opponatur fortitudini propter excessum audaciae, pari ratione
opponetur ei aliquod vitium propter audaciae defectum. Sed hoc non invenitur. Ergo nec audacia debet poni
vitium oppositum fortitudini.
SC
Sed contra est quod Philosophus, in II et III ethic., ponit audaciam fortitudini oppositam.
CO
Respondeo dicendum quod, sicut supra dictum est, ad virtutem moralem pertinet modum rationis observare in
materia circa quam est. Et ideo omne vitium quod importat immoderantiam circa materiam alicuius virtutis
moralis, opponitur illi virtuti morali sicut immoderatum moderato.
Audacia autem, secundum quod sonat in vitium, importat excessum passionis quae audacia dicitur. Unde
manifestum est quod opponitur virtuti fortitudinis, quae est circa timores et audacias, ut supra dictum est.
RA1
Ad primum ergo dicendum quod oppositio vitii ad virtutem non attenditur principaliter secundum causam vitii,
sed secundum ipsam vitii speciem. Et ideo non oportet quod audacia opponatur eidem virtuti cui opponitur
praesumptio, quae est causa ipsius.
RA2
Ad secundum dicendum quod sicut directa oppositio vitii non attenditur circa eius causam, ita etiam non
attenditur secundum eius effectum. Nocumentum autem quod provenit ex audacia est effectus ipsius. Unde nec
etiam secundum hoc attenditur oppositio audaciae.
RA3
Ad tertium dicendum quod motus audaciae consistit in invadendo id quod est homini contrarium, ad quod natura
inclinat, nisi inquantum talis inclinatio impeditur per timorem patiendi nocumentum ab eo. Et ideo vitium quod
excedit in audacia non habet contrarium defectum nisi timiditatem tantum. Sed audacia non semper concomitatur
tantum defectum timiditatis.
Quia sicut Philosophus dicit, in III ethic., audaces sunt praevolantes et volentes ante pericula, sed in ipsis
discedunt, scilicet prae timore.
|q128 Quaestio 128
|a0 Prologus
Deinde considerandum est de partibus fortitudinis. Et primo considerandum est quae sint fortitudinis partes;
secundo, de singulis partibus est agendum.
AG1
Ad primum sic proceditur. Videtur quod inconvenienter partes fortitudinis enumerentur.
Tullius enim, in sua rhetorica, ponit fortitudinis quatuor partes, scilicet magnificentiam, fiduciam, patientiam et
perseverantiam.
Et videtur quod inconvenienter.
Magnificentia enim videtur ad liberalitatem pertinere, quia utraque est circa pecunias, et necesse est magnificum
liberalem esse, ut Philosophus dicit, in IV ethic..
Sed liberalitas est pars iustitiae, ut supra habitum est.
Ergo magnificentia non debet poni pars fortitudinis.
AG2
Praeterea, fiducia nihil aliud esse videtur quam spes. Sed spes non videtur ad fortitudinem pertinere, sed ponitur
per se virtus.
Ergo fiducia non debet poni pars fortitudinis.
AG3
1758

