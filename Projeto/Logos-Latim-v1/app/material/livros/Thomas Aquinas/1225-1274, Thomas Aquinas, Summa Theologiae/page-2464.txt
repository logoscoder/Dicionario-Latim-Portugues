Christum, aqua vero baptismi continet aliquid sacrum in ordine ad aliud, scilicet virtutem ad sanctificandum, et
eadem ratio est de chrismate et similibus.
Et ideo sacramentum eucharistiae perficitur in ipsa consecratione materiae, alia vero sacramenta perficiuntur in
applicatione materiae ad hominem sanctificandum. Et ex hoc etiam consequitur alia differentia. Nam in
sacramento eucharistiae id quod est res et sacramentum, est in ipsa materia; id autem quod est res tantum, est in
suscipiente, scilicet gratia quae confertur. In baptismo autem utrumque est in suscipiente, et character, qui est res
et sacramentum; et gratia remissionis peccatorum, quae est res tantum. Et eadem ratio est de aliis sacramentis.
|a2 Articulus 2
AG1
Ad secundum sic proceditur. Videtur quod eucharistia non sit unum sacramentum, sed plura.
Dicitur enim in collecta, purificent nos, quaesumus, Domine, sacramenta quae sumpsimus, quod quidem dicitur
propter eucharistiae sumptionem.
Ergo eucharistia non est unum sacramentum, sed plura.
AG2
Praeterea, impossibile est, multiplicato genere, non multiplicari speciem, sicut quod unus homo sit plura
animalia. Sed signum est genus sacramenti, ut supra dictum est.
Cum igitur in eucharistia sint plura signa, scilicet panis et vini, videtur consequens esse quod sint plura
sacramenta.
AG3
Praeterea, hoc sacramentum perficitur in consecratione materiae, sicut dictum est.
Sed in hoc sacramento est duplex materiae consecratio. Ergo est duplex sacramentum.
SC
Sed contra est quod apostolus dicit, I Cor. X, unus panis et unum corpus multi sumus, omnes qui de uno pane et
uno calice participamus.
Ex quo patet quod eucharistia sit sacramentum ecclesiasticae unitatis. Sed sacramentum similitudinem gerit rei
cuius est sacramentum. Ergo eucharistia est unum sacramentum.
CO
Respondeo dicendum quod, sicut dicitur V metaphys., unum dicitur non solum quod est indivisibile vel quod est
continuum, sed etiam quod est perfectum, sicut cum dicitur una domus, et unus homo.
Est autem unum perfectione ad cuius integritatem concurrunt omnia quae requiruntur ad finem eiusdem, sicut
homo integratur ex omnibus membris necessariis operationi animae, et domus ex partibus quae sunt necessariae
ad inhabitandum. Et sic hoc sacramentum dicitur unum. Ordinatur enim ad spiritualem refectionem, quae
corporali conformatur. Ad corporalem autem refectionem duo requiruntur, scilicet cibus, qui est alimentum
siccum; et potus, qui est alimentum humidum. Et ideo etiam ad integritatem huius sacramenti duo concurrunt,
scilicet spiritualis cibus et spiritualis potus, secundum illud Ioan. VI, caro mea vere est cibus, et sanguis meus
vere est potus.
Ergo hoc sacramentum multa quidem materialiter est, sed unum formaliter et perfective.
RA1
Ad primum ergo dicendum quod in collecta eadem et pluraliter dicitur primo, purificent nos sacramenta quae
sumpsimus; et postea singulariter subditur, hoc tuum sacramentum non sit nobis reatus ad poenam, ad
ostendendum quod hoc sacramentum quodammodo est multa, simpliciter autem unum.
RA2
Ad secundum dicendum quod panis et vinum materialiter quidem sunt plura signa, formaliter vero et perfective
unum, inquantum ex eis perficitur una refectio.
RA3
Ad tertium dicendum quod ex hoc quod est duplex consecratio huius sacramenti, non potest plus haberi nisi quod
hoc sacramentum materialiter est multa, ut dictum est.
|a3 Articulus 3
AG1
Ad tertium sic proceditur. Videtur quod hoc sacramentum sit de necessitate salutis.
Dicit enim Dominus, Ioan. VI, nisi manducaveritis carnem filii hominis et biberitis eius sanguinem, non
habebitis vitam in vobis.
Sed in hoc sacramento manducatur caro Christi et bibitur sanguis eius. Ergo sine hoc sacramento non potest
homo habere salutem spiritualis vitae.
AG2
Praeterea, hoc sacramentum est quoddam spirituale alimentum.
Sed alimentum corporale est de necessitate corporalis salutis.
Ergo etiam hoc sacramentum est de necessitate salutis spiritualis.
2464

