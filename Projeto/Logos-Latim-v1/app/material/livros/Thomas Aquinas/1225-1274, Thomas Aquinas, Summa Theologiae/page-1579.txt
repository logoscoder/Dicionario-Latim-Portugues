Quia per fidem habet homo notitiam omnipotentiae divinae et misericordiae, ex quibus oratio impetrat quod
petit.
|a16 Articulus 16
AG1
Ad sextumdecimum sic proceditur. Videtur quod peccatores orando non impetrent aliquid a Deo.
Dicitur enim Ioan. IX, scimus quia peccatores Deus non audit.
Quod consonat ei quod dicitur Prov. XXVIII, qui declinat aures suas ne audiat legem, oratio eius erit execrabilis,
oratio autem execrabilis non impetrat aliquid a Deo.
Ergo peccatores non impetrant aliquid a Deo.
AG2
Praeterea, iusti impetrant a Deo illud quod merentur, ut supra habitum est.
Sed peccatores nihil possunt mereri, quia gratia carent, et etiam caritate, quae est virtus pietatis, ut dicit Glossa,
II ad Tim. III, super illud, habentes quidem speciem pietatis, virtutem autem eius abnegantes; et ita non pie orant,
quod requiritur ad hoc quod oratio impetret, ut supra dictum est.
Ergo peccatores nihil impetrant orando.
AG3
Praeterea, chrysostomus dicit, super Matth., pater non libenter exaudit orationem quam filius non dictavit.
Sed in oratione quam Christus dictavit dicitur, dimitte nobis debita nostra, sicut et nos dimittimus debitoribus
nostris, quod peccatores non faciunt. Ergo vel mentiuntur hoc dicentes, et sic non sunt exauditione digni, vel, si
non dicant, non exaudiuntur, quia formam orandi a Christo institutam non servant.
SC
Sed contra est quod Augustinus dicit, super Ioan., si peccatores non exaudiret Deus, frustra publicanus dixisset,
Domine, propitius esto mihi peccatori.
Et chrysostomus dicit, super Matth., omnis qui petit accipit, idest, sive iustus sit sive peccator.
CO
Respondeo dicendum quod in peccatore duo sunt consideranda, scilicet natura, quam diligit Deus; et culpa, quam
odit. Si ergo peccator orando aliquid petit inquantum peccator, idest secundum desiderium peccati, hoc a Deo
non auditur ex misericordia, sed quandoque auditur ad vindictam, dum Deus permittit peccatorem adhuc amplius
ruere in peccata, Deus enim quaedam negat propitius quae concedit iratus, ut Augustinus dicit.
Orationem vero peccatoris ex bono naturae desiderio procedentem Deus audit, non quasi ex iustitia, quia
peccator hoc non meretur, sed ex pura misericordia, observatis tamen quatuor praemissis conditionibus, ut
scilicet pro se petat, necessaria ad salutem, pie et perseveranter.
RA1
Ad primum ergo dicendum quod, sicut Augustinus dicit, super Ioan., illud verbum est caeci adhuc inuncti, idest
nondum perfecte illuminati. Et ideo non est ratum. Quamvis possit verificari si intelligatur de peccatore
inquantum est peccator.
Per quem etiam modum oratio eius dicitur execrabilis.
RA2
Ad secundum dicendum quod peccator non potest pie orare quasi eius oratio ex habitu virtutis informetur. Potest
tamen eius oratio esse pia quantum ad hoc quod petit aliquid ad pietatem pertinens, sicut ille qui non habet
habitum iustitiae, potest aliquid iustum velle, ut ex supradictis patet.
Et quamvis eius oratio non sit meritoria, potest tamen esse impetrativa, quia meritum innititur iustitiae, sed
impetratio gratiae.
RA3
Ad tertium dicendum quod, sicut dictum est, oratio dominica profertur ex persona communi totius ecclesiae.
Et ideo si aliquis nolens dimittere debita proximo dicat orationem dominicam, non mentitur, quamvis hoc quod
dicit non sit verum quantum ad suam personam, est enim verum quantum ad personam ecclesiae. Extra quam est
merito, et ideo fructu orationis caret.
Quandoque tamen aliqui peccatores parati sunt debitoribus suis remittere. Et ideo ipsi orantes exaudiuntur,
secundum illud Eccli. XXVIII, relinque proximo tuo nocenti te, et tunc deprecanti tibi peccata solventur.
|a17 Articulus 17
AG1
Ad septimumdecimum sic proceditur. Videtur quod inconvenienter dicantur esse orationis partes obsecrationes,
orationes, postulationes, gratiarum actiones.
Obsecratio enim videtur esse quaedam adiuratio.
Sed, sicut Origenes dicit, super Matth., non oportet ut vir qui vult secundum evangelium vivere, adiuret alium, si
enim iurare non licet, nec adiurare.
Ergo inconvenienter ponitur obsecratio orationis pars.
1579

