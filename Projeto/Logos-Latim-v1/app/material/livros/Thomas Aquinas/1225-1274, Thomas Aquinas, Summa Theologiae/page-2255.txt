Ad quartum dicendum quod non est tota causa quare illi fuerunt baptizati post baptismum ioannis, quia spiritum
sanctum non cognoverant, sed quia non erant baptismo Christi baptizati.
RA5
Ad quintum dicendum quod, sicut Augustinus dicit, contra faustum, sacramenta nostra sunt signa praesentis
gratiae, sacramenta vero veteris legis fuerunt signa gratiae futurae.
Unde ex hoc ipso quod ioannes baptizavit in nomine venturi, datur intelligi quod non dabat baptismum Christi,
qui est sacramentum novae legis.
|q39 Quaestio 39
|a0 Prologus
Deinde considerandum est de baptizatione Christi. Et circa hoc quaeruntur octo. Primo, utrum Christus debuerit
baptizari. Secundo, utrum debuerit baptizari baptismo ioannis. Tertio, de tempore baptismi. Quarto, de loco.
Quinto, de hoc quod sunt ei caeli aperti.
Sexto, de spiritu sancto apparente in specie columbae. Septimo, utrum illa columba fuerit verum animal.
Octavo, de voce paterni testimonii.
|a1 Articulus 1
AG1
Ad primum sic proceditur. Videtur quod non fuerit conveniens Christum baptizari. Baptizari enim est ablui. Sed
Christo non convenit ablui, in quo nulla fuit impuritas.
Ergo videtur quod Christum non decuerit baptizari.
AG2
Praeterea, Christus circumcisionem suscepit ut impleret legem.
Sed baptismus non pertinebat ad legem. Ergo non debebat baptizari.
AG3
Praeterea, primum movens in quolibet genere est immobile secundum illum motum, sicut caelum, quod est
primum alterans, non est alterabile.
Sed Christus est primum baptizans, secundum illud, super quem videris spiritum descendentem et manentem, hic
est qui baptizat.
Ergo Christum non decuit baptizari.
SC
Sed contra est quod dicitur Matth. III, quod venit Iesus a Galilaea in iordanem ad ioannem, ut baptizaretur ab eo.
CO
Respondeo dicendum quod conveniens fuit Christum baptizari.
Primo quidem quia, ut Ambrosius dicit, super Luc., baptizatus est Dominus, non mundari volens, sed mundare
aquas, ut, ablutae per carnem Christi, quae peccatum non cognovit, baptismatis vim haberent, et ut sanctificatas
relinqueret postmodum baptizandis, sicut chrysostomus dicit.
Secundo, sicut chrysostomus dicit, super Matth., quamvis Christus non esset peccator, tamen naturam suscepit
peccatricem, et similitudinem carnis peccati. Propterea, etsi pro se baptismate non indigebat, tamen in aliis
carnalis natura opus habebat.
Et, sicut Gregorius Nazianzenus dicit, baptizatus est Christus ut totum veteranum Adam immergat aquae.
Tertio, baptizari voluit, sicut Augustinus dicit, in sermone de epiphania, quia voluit facere quod faciendum
omnibus imperavit.
Et hoc est quod ipse dicit, sic decet nos adimplere omnem iustitiam.
Ut enim Ambrosius dicit, super Luc., haec est iustitia, ut quod alterum facere velis, prius ipse incipias, et tuo
alios horteris exemplo.
RA1
Ad primum ergo dicendum quod Christus non fuit baptizatus ut ablueretur, sed ut ablueret, sicut dictum est.
RA2
Ad secundum dicendum quod Christus non solum debebat implere ea quae sunt legis veteris, sed etiam inchoare
ea quae sunt novae.
Et ideo non solum voluit circumcidi, sed etiam baptizari.
RA3
Ad tertium dicendum quod Christus est primum baptizans spiritualiter. Et sic non est baptizatus, sed solum in
aqua.
|a2 Articulus 2
AG1

2255

