|q58 Quaestio 58
|a0 Prologus
Deinde considerandum est de virtutibus moralibus.
Et primo, de distinctione earum a virtutibus intellectualibus; secundo, de distinctione earum ab invicem,
secundum propriam materiam; tertio, de distinctione principalium, vel cardinalium, ab aliis. Circa primum
quaeruntur quinque. Primo, utrum omnis virtus sit virtus moralis. Secundo, utrum virtus moralis distinguatur ab
intellectuali. Tertio, utrum sufficienter dividatur virtus per intellectualem et moralem. Quarto, utrum moralis
virtus possit esse sine intellectuali. Quinto, utrum e converso, intellectualis virtus possit esse sine morali.
|a1 Articulus 1
AG1
Ad primum sic proceditur. Videtur quod omnis virtus sit moralis.
Virtus enim moralis dicitur a more, idest consuetudine.
Sed omnium virtutum actus consuescere possumus.
Ergo omnis virtus est moralis.
AG2
Praeterea, Philosophus dicit, in II ethic., quod virtus moralis est habitus electivus in medietate rationis
consistens.
Sed omnis virtus videtur esse habitus electivus, quia actus cuiuslibet virtutis possumus ex electione facere.
Omnis etiam virtus aliqualiter in medio rationis consistit, ut infra patebit.
Ergo omnis virtus est moralis.
AG3
Praeterea, tullius dicit, in sua rhetorica, quod virtus est habitus in modum naturae, rationi consentaneus.
Sed cum omnis virtus humana ordinetur ad bonum hominis, oportet quod sit consentanea rationi, cum bonum
hominis sit secundum rationem esse, ut dionysius dicit.
SC
Sed contra est quod Philosophus dicit, in I ethic., dicentes de moribus, non dicimus quoniam sapiens vel
intelligens; sed quoniam mitis vel sobrius.
Sic igitur sapientia et intellectus non sunt morales.
Quae tamen sunt virtutes, sicut supra dictum est.
Non ergo omnis virtus est moralis.
CO
Respondeo dicendum quod ad huius evidentiam, considerare oportet quid sit mos, sic enim scire poterimus quid
sit moralis virtus.
Mos autem duo significat. Quandoque enim significat consuetudinem, sicut dicitur Act. XV, nisi circumcidamini
secundum morem Moysi, non poteritis salvi fieri.
Quandoque vero significat inclinationem quandam naturalem, vel quasi naturalem, ad aliquid agendum, unde
etiam et brutorum animalium dicuntur aliqui mores; unde dicitur II machab. XI, quod leonum more irruentes in
hostes, prostraverunt eos.
Et sic accipitur mos in Psalmo LXVII, ubi dicitur, qui habitare facit unius moris in domo.
Et hae quidem duae significationes in nullo distinguuntur, apud Latinos, quantum ad vocem. In Graeco autem
distinguuntur, nam ethos, quod apud nos morem significat, quandoque habet primam longam, et scribitur per eta,
Graecam litteram; quandoque habet primam correptam, et scribitur per epsilon.
Dicitur autem virtus moralis a more, secundum quod mos significat quandam inclinationem naturalem, vel quasi
naturalem, ad aliquid agendum. Et huic significationi moris propinqua est alia significatio, qua significat
consuetudinem, nam consuetudo quodammodo vertitur in naturam, et facit inclinationem similem naturali.
Manifestum est autem quod inclinatio ad actum proprie convenit appetitivae virtuti, cuius est movere omnes
potentias ad agendum, ut ex supradictis patet.
Et ideo non omnis virtus dicitur moralis, sed solum illa quae est in VI appetitiva.
RA1
Ad primum ergo dicendum quod obiectio illa procedit de more, secundum quod significat consuetudinem.
RA2
Ad secundum dicendum quod omnis actus virtutis potest ex electione agi, sed electionem rectam agit sola virtus
quae est in appetitiva parte animae, dictum est enim supra quod eligere est actus appetitivae partis.
Unde habitus electivus, qui scilicet est electionis principium, est solum ille qui perficit vim appetitivam, quamvis
etiam aliorum habituum actus sub electione cadere possint.
RA3
Ad tertium dicendum quod natura est principium motus, sicut dicitur in II physic..
849

