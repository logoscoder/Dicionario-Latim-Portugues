Ad octavum sic proceditur. Videtur quod admiratio non sit causa delectationis.
Admirari enim est ignorantis naturae, ut Damascenus dicit.
Sed ignorantia non est delectabilis, sed magis scientia. Ergo admiratio non est causa delectationis.
AG2
Praeterea, admiratio est principium sapientiae, quasi via ad inquirendum veritatem, ut dicitur in principio
metaphys..
Sed delectabilius est contemplari iam cognita, quam inquirere ignota, ut Philosophus dicit in X ethic., cum hoc
habeat difficultatem et impedimentum, illud autem non habeat; delectatio autem causatur ex operatione non
impedita, ut dicitur in VII ethic..
Ergo admiratio non est causa delectationis, sed magis delectationem impedit.
AG3
Praeterea, unusquisque in consuetis delectatur, unde operationes habituum per consuetudinem acquisitorum, sunt
delectabiles.
Sed consueta non sunt admirabilia, ut dicit Augustinus, super Ioan..
Ergo admiratio contrariatur causae delectationis.
SC
Sed contra est quod Philosophus dicit, in I rhetoric., quod admiratio est delectationis causa.
CO
Respondeo dicendum quod adipisci desiderata est delectabile, ut supra dictum est.
Et ideo quanto alicuius rei amatae magis crescit desiderium, tanto magis per adeptionem crescit delectatio.
Et etiam in ipso augmento desiderii fit augmentum delectationis, secundum quod fit etiam spes rei amatae; sicut
supra dictum est quod ipsum desiderium ex spe est delectabile. Est autem admiratio desiderium quoddam
sciendi, quod in homine contingit ex hoc quod videt effectum et ignorat causam, vel ex hoc quod causa talis
effectus excedit cognitionem aut facultatem ipsius. Et ideo admiratio est causa delectationis inquantum habet
adiunctam spem consequendi cognitionem eius quod scire desiderat. Et propter hoc omnia mirabilia sunt
delectabilia, sicut quae sunt rara, et omnes repraesentationes rerum, etiam quae in se non sunt delectabiles;
gaudet enim anima in collatione unius ad alterum, quia conferre unum alteri est proprius et connaturalis actus
rationis, ut Philosophus dicit in sua poetica.
Et propter hoc etiam liberari a magnis periculis magis est delectabile, quia est admirabile, ut dicitur in I rhetoric..
RA1
Ad primum ergo dicendum quod admiratio non est delectabilis inquantum habet ignorantiam, sed inquantum
habet desiderium addiscendi causam; et inquantum admirans aliquid novum addiscit, scilicet talem esse quem
non aestimabat.
RA2
Ad secundum dicendum quod delectatio duo habet, scilicet quietem in bono, et huiusmodi quietis perceptionem.
Quantum igitur ad primum, cum sit perfectius contemplari veritatem cognitam quam inquirere ignotam,
contemplationes rerum scitarum, per se loquendo, sunt magis delectabiles quam inquisitiones rerum ignotarum.
Tamen per accidens, quantum ad secundum, contingit quod inquisitiones sunt quandoque delectabiliores,
secundum quod ex maiori desiderio procedunt, desiderium autem maius excitatur ex perceptione ignorantiae.
Unde maxime homo delectatur in his quae de novo invenit aut addiscit.
RA3
Ad tertium dicendum quod ea quae sunt consueta, sunt delectabilia ad operandum, inquantum sunt quasi
connaturalia. Sed tamen ea quae sunt rara, possunt esse delectabilia, vel ratione cognitionis, quia desideratur
eorum scientia, inquantum sunt mira; vel ratione operationis, quia ex desiderio magis inclinatur mens ad hoc
quod intense in novitate operetur, ut dicitur in X ethic.; perfectior enim operatio causat perfectiorem
delectationem.
|q33 Quaestio 33
|a0 Prologus
Deinde considerandum est de effectibus delectationis. Et circa hoc quaeruntur quatuor. Primo, utrum
delectationis sit dilatare.
Secundo, utrum delectatio causet sui sitim, vel desiderium.
Tertio, utrum delectatio impediat usum rationis.
Quarto, utrum delectatio perficiat operationem.
|a1 Articulus 1
AG1
Ad primum sic proceditur. Videtur quod dilatatio non sit effectus delectationis. Dilatatio enim videtur ad
amorem magis pertinere, secundum quod dicit apostolus, II ad Cor. VI, cor nostrum dilatatum est.
746

