RA2
Ad secundum dicendum quod ad bonitatem mentis pertinet ut homo ad iustitiae perfectionem tendat. Et ideo in
culpam reputat non solum si deficiat a communi iustitia, quod vere culpa est, sed etiam si deficiat a iustitiae
perfectione, quod quandoque culpa non est. Non autem culpam dicit quod pro culpa non recognoscit, quod ad
ironiae mendacium pertineret.
RA3
Ad tertium dicendum quod homo non debet unum peccatum facere ut aliud vitet. Et ideo non debet mentiri
qualitercumque ut vitet superbiam.
Unde Augustinus dicit, super Ioan., non ita caveatur arrogantia ut veritas relinquatur.
Et Gregorius dicit quod incaute sunt humiles qui se mentiendo illaqueant.
|a2 Articulus 2
AG1
Ad secundum sic proceditur. Videtur quod ironia non sit minus peccatum quam iactantia. Utrumque enim est
peccatum inquantum declinat a veritate, quae est aequalitas quaedam. Sed ab aequalitate non magis declinat qui
excedit quam qui diminuit.
Ergo ironia non est minus peccatum quam iactantia.
AG2
Praeterea, secundum Philosophum, ironia quandoque iactantia est.
Iactantia autem non est ironia.
Ergo ironia est gravius peccatum quam iactantia.
AG3
Praeterea, Prov. XXVI dicitur, quando submiserit vocem suam, ne credideris ei, quoniam septem nequitiae sunt
in corde illius.
Sed submittere vocem pertinet ad ironiam.
Ergo in ea est multiplex nequitia.
SC
Sed contra est quod Philosophus dicit, in IV ethic., quod irones et minus dicentes gratiores secundum mores
videntur.
CO
Respondeo dicendum quod, sicut supra dictum est, unum mendacium est gravius altero, quandoque quidem ex
materia de qua est, sicut mendacium quod fit in doctrina religionis est gravissimum, quandoque autem ex motivo
ad peccandum, sicut mendacium perniciosum est gravius quam officiosum vel iocosum.
Ironia autem et iactantia circa idem mentiuntur, vel verbis vel quibuscumque exterioribus signis, scilicet circa
conditionem personae. Unde quantum ad hoc aequalia sunt. Sed ut plurimum iactantia ex turpiori motivo
procedit, scilicet ex appetitu lucri vel honoris, ironia vero ex hoc quod fugit, licet inordinate, per elationem aliis
gravis esse.
Et secundum hoc Philosophus dicit quod iactantia est gravius peccatum quam ironia.
Contingit tamen quandoque quod aliquis minora de se fingit ex aliquo alio motivo, puta ad dolose decipiendum.
Et tunc ironia est gravior.
RA1
Ad primum ergo dicendum quod ratio illa procedit de ironia et iactantia secundum quod mendacii gravitas
consideratur ex seipso, vel ex materia eius.
Sic enim dictum est quod aequalitatem habent.
RA2
Ad secundum dicendum quod duplex est excellentia, una quidem in temporalibus rebus; alia vero in
spiritualibus. Contingit autem quandoque quod aliquis per exteriora signa vel per verba praetendit quidem
defectum in exterioribus rebus, puta per aliquam vestem abiectam aut per aliquid huiusmodi, et per hoc ipsum
intendit ostentare aliquam excellentiam spiritualem, sicut Dominus de quibusdam dicit, Matth. VI, quod
exterminant facies suas ut appareant hominibus ieiunantes.
Unde isti simul incurrunt vitium ironiae et iactantiae (tamen secundum diversa), et propter hoc gravius peccant.
Unde et Philosophus dicit, in IV ethic., quod et superabundantia et valde defectus iactantium est.
Propter quod et de Augustino legitur quod neque vestes nimis pretiosas, neque nimis abiectas habere volebat,
quia in utroque homines suam gloriam quaerunt.
RA3
Ad tertium dicendum quod, sicut dicitur Eccli. XIX, est qui nequiter se humiliat, et interiora eius plena sunt dolo.
Et secundum hoc, Salomon loquitur de eo qui ex dolosa humilitate vocem suam submittit.
|q114 Quaestio 114
|a0 Prologus
1707

