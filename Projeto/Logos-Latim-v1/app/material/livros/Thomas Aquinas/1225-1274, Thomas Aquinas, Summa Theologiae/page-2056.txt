Deinde considerandum est de modo unionis verbi incarnati. Et primo quantum ad ipsam unionem; secundo,
quantum ad personam assumentem; tertio, quantum ad naturam assumptam. Circa primum quaeruntur duodecim.
Primo, utrum unio verbi incarnati sit facta in natura.
Secundo, utrum sit facta in persona. Tertio, utrum sit facta in supposito vel hypostasi. Quarto, utrum persona vel
hypostasis Christi post incarnationem sit composita. Quinto, utrum sit facta aliqua unio animae et corporis in
Christo. Sexto, utrum natura humana fuerit unita verbo accidentaliter. Septimo, utrum ipsa unio sit aliquid
creatum. Octavo, utrum sit idem quod assumptio. Nono, utrum sit maxima unionum. Decimo, utrum unio
duarum naturarum in Christo fuerit facta per gratiam.
Undecimo, utrum eam aliqua merita praecesserint.
Duodecimo, utrum aliqua gratia fuerit homini Christo naturalis.
|a1 Articulus 1
AG1
Ad primum sic proceditur. Videtur quod unio verbi incarnati sit facta in una natura. Dicit enim Cyrillus, et
inducitur in gestis Concilii chalcedonensis, non oportet intelligere duas naturas, sed unam naturam Dei verbi
incarnatam.
Quod quidem non fieret nisi unio esset in natura.
Ergo unio verbi incarnati facta est in natura.
AG2
Praeterea, Athanasius dicit, sicut anima rationalis et caro conveniunt in constitutione humanae naturae, sic Deus
et homo conveniunt in constitutione alicuius unius naturae.
Ergo facta est unio in natura.
AG3
Praeterea, duarum naturarum una non denominatur ex altera nisi aliquo modo in invicem transmutentur. Sed
divina natura et humana in Christo ab invicem denominantur, dicit enim Cyrillus divinam naturam esse
incarnatam; et Gregorius Nazianzenus dicit naturam humanam esse deificatam; ut patet per Damascenum.
Ergo ex duabus naturis videtur esse facta una natura.
SC
Sed contra est quod dicitur in determinatione Concilii chalcedonensis, confitemur in novissimis diebus filium
Dei unigenitum inconfuse, immutabiliter, indivise, inseparabiliter agnoscendum, nusquam sublata differentia
naturarum propter unionem.
Ergo unio non est facta in natura.
CO
Respondeo dicendum quod ad huius quaestionis evidentiam, oportet considerare quid sit natura. Sciendum est
igitur quod nomen naturae a nascendo est dictum vel sumptum. Unde primo est impositum hoc nomen ad
significandum generationem viventium, quae nativitas vel pullulatio dicitur, ut dicatur natura quasi nascitura.
Deinde translatum est nomen naturae ad significandum principium huius generationis. Et quia principium
generationis in rebus viventibus est intrinsecum, ulterius derivatum est nomen naturae ad significandum
quodlibet principium intrinsecum motus, secundum quod Philosophus dicit, in II physic., quod natura est
principium motus in eo in quo est per se et non secundum accidens.
Hoc autem principium vel forma est, vel materia. Unde quandoque natura dicitur forma, quandoque vero
materia. Et quia finis generationis naturalis est, in eo quod generatur, essentia speciei, quam significat definitio,
inde est quod huiusmodi essentia speciei vocatur etiam natura.
Et hoc modo boetius naturam definit, in libro de duabus naturis, dicens, natura est unamquamque rem informans
specifica differentia, quae scilicet complet definitionem speciei.
Sic ergo nunc loquimur de natura, secundum quod natura significat essentiam, vel quod quid est, sive
quidditatem speciei. Hoc autem modo accipiendo naturam, impossibile est unionem verbi incarnati esse factam
in natura. Tripliciter enim aliquid unum ex duobus vel pluribus constituitur. Uno modo, ex duobus perfectis
integris remanentibus. Quod quidem fieri non potest nisi in his quorum forma est compositio, vel ordo, vel
figura, sicut ex multis lapidibus absque aliquo ordine adunatis per solam compositionem fit acervus; ex lapidibus
autem et lignis secundum aliquem ordinem dispositis, et etiam ad aliquam figuram redactis, fit domus.
Et secundum hoc, posuerunt aliqui unionem esse per modum confusionis, quae scilicet est sine ordine; vel
commensurationis, quae est cum ordine.
Sed hoc non potest esse. Primo quidem, quia compositio, ordo vel figura non est forma substantialis, sed
accidentalis. Et sic sequeretur quod unio incarnationis non esset per se, sed per accidens, quod infra
improbabitur.
Secundo, quia ex huiusmodi non fit unum simpliciter, sed secundum quid, remanent enim plura actu.
Tertio, quia forma talium non est natura, sed magis ars, sicut forma domus. Et sic non constitueretur una natura
in Christo, ut ipsi volunt. Alio modo fit aliquid ex perfectis, sed transmutatis, sicut ex elementis fit mixtum.
2056

