Ad quartum sic proceditur. Videtur quod praedictae potentiae non sint magis infectae quam aliae. Infectio enim
originalis peccati magis videtur pertinere ad illam animae partem quae prius potest esse subiectum peccati. Haec
autem est rationalis pars, et praecipue voluntas.
Ergo ipsa est magis infecta per peccatum originale.
AG2
Praeterea, nulla vis animae inficitur per culpam, nisi inquantum potest obedire rationi. Generativa autem non
potest obedire, ut dicitur in I ethic.. Ergo generativa non est maxime infecta per originale peccatum.
AG3
Praeterea, visus inter alios sensus est spiritualior et propinquior rationi, inquantum plures differentias rerum
ostendit, ut dicitur in I metaphys..
Sed infectio culpae primo est in ratione. Ergo visus magis est infectus quam tactus.
SC
Sed contra est quod Augustinus dicit, in XIV de CIV. Dei, quod infectio originalis culpae maxime apparet in
motu genitalium membrorum, qui rationi non subditur. Sed illa membra deserviunt generativae virtuti in
commixtione sexuum, in qua est delectatio secundum tactum, quae maxime concupiscentiam movet. Ergo
infectio originalis peccati maxime pertinet ad ista tria, scilicet potentiam generativam, vim concupiscibilem et
sensum tactus.
CO
Respondeo dicendum quod illa corruptio praecipue infectio nominari solet, quae nata est in aliud transferri, unde
et morbi contagiosi, sicut lepra et scabies et huiusmodi, infectiones dicuntur. Corruptio autem originalis peccati
traducitur per actum generationis, sicut supra dictum est.
Unde potentiae quae ad huiusmodi actum concurrunt, maxime dicuntur esse infectae.
Huiusmodi autem actus deservit generativae, inquantum ad generationem ordinatur, habet autem in se
delectationem tactus, quae est maximum obiectum concupiscibilis. Et ideo, cum omnes partes animae dicantur
esse corruptae per peccatum originale, specialiter tres praedictae dicuntur esse corruptae et infectae.
RA1
Ad primum ergo dicendum quod peccatum originale ex ea parte qua inclinat in peccata actualia, praecipue
pertinet ad voluntatem, ut dictum est.
Sed ex ea parte qua traducitur in prolem, pertinet propinque ad potentias praedictas, ad voluntatem autem
remote.
RA2
Ad secundum dicendum quod infectio actualis culpae non pertinet nisi ad potentias quae moventur a voluntate
peccantis. Sed infectio originalis culpae non derivatur a voluntate eius qui ipsam contrahit, sed per originem
naturae, cui deservit potentia generativa. Et ideo in ea est infectio originalis peccati.
RA3
Ad tertium dicendum quod visus non pertinet ad actum generationis nisi secundum dispositionem remotam,
prout scilicet per visum apparet species concupiscibilis. Sed delectatio perficitur in tactu. Et ideo talis infectio
magis attribuitur tactui quam visui.
|q84 Quaestio 84
|a0 Prologus
Deinde considerandum est de causa peccati secundum quod unum peccatum est causa alterius. Et circa hoc
quaeruntur quatuor.
Primo, utrum cupiditas sit radix omnium peccatorum. Secundo, utrum superbia sit initium omnis peccati. Tertio,
utrum praeter superbiam et avaritiam, debeant dici capitalia vitia aliqua specialia peccata. Quarto, quot et quae
sint capitalia vitia.
|a1 Articulus 1
AG1
Ad primum sic proceditur. Videtur quod cupiditas non sit radix omnium peccatorum. Cupiditas enim, quae est
immoderatus appetitus divitiarum, opponitur virtuti liberalitatis.
Sed liberalitas non est radix omnium virtutum.
Ergo cupiditas non est radix omnium peccatorum.
AG2
Praeterea, appetitus eorum quae sunt ad finem, procedit ex appetitu finis. Sed divitiae, quarum appetitus est
cupiditas, non appetuntur nisi ut utiles ad aliquem finem, sicut dicitur in I ethic..
Ergo cupiditas non est radix omnis peccati, sed procedit ex alia priori radice.
AG3

983

