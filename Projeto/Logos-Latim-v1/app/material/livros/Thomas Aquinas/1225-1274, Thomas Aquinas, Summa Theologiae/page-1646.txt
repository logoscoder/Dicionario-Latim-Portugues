Praeterea, illud per quod aliquid confirmatur potius esse videtur eo quod confirmatur per illud, sicut in
syllogismo principia sunt potiora conclusione. Sed in iuramento confirmatur dictum hominis per assumptionem
divini nominis. Ergo magis videtur esse periurium si aliquis iuret per falsos deos, quam si veritas desit dicto
hominis quod iuramento confirmatur.
AG3
Praeterea, Augustinus dicit, in sermone de verbis Apost. Iacobi, homines falsum iurant vel cum fallunt, vel cum
falluntur.
Et ponit tria exempla. Quorum primum est, fac illum iurare qui verum putat esse pro quo iurat. Secundum est, da
alium, scit falsum esse, et iurat. Tertium est, fac alium, putat esse falsum, et iurat tanquam sit verum, quod forte
verum est, de quo postea subdit quod periurus est.
Ergo aliquis veritatem iurans potest esse periurus.
Non ergo falsitas ad periurium requiritur.
SC
Sed contra est quod periurium definitur esse mendacium iuramento firmatum.
CO
Respondeo dicendum quod, sicut supra dictum est, morales actus ex fine speciem sortiuntur. Finis autem
iuramenti est confirmatio dicti humani. Cui quidem confirmationi falsitas opponitur, per hoc enim confirmatur
aliquod dictum, quod ostenditur firmiter esse verum; quod quidem non potest contingere de eo quod est falsum.
Unde falsitas directe evacuat finem iuramenti. Et propter hoc a falsitate praecipue specificatur perversitas
iuramenti, quae periurium dicitur.
Et ideo falsitas est de ratione periurii.
RA1
Ad primum ergo dicendum quod, sicut Hieronymus dicit, Ierem. IV, quodcumque illorum trium defuerit,
periurium est.
Non tamen eodem ordine. Sed primo quidem et principaliter periurium est quando deest veritas, ratione iam
dicta.
Secundario autem, quando deest iustitia, quicumque enim iurat illicitum, ex hoc ipso falsitatem incurrit, quia
obligatus est ad hoc quod contrarium faciat. Tertio vero, quando deest iudicium, quia cum indiscrete iurat, ex hoc
ipso periculo se committit falsitatem incurrendi.
RA2
Ad secundum dicendum quod principia in syllogismis sunt potiora tanquam habentia rationem activi principii, ut
dicitur in II physic..
Sed in moralibus actibus principalior est finis quam principium activum. Et ideo, licet sit perversum iuramentum
quando aliquis verum iurat per falsos deos, tamen ab illa perversitate iuramenti periurium nominatur quae tollit
iuramenti finem, falsum iurando.
RA3
Ad tertium dicendum quod actus morales procedunt a voluntate, cuius obiectum est bonum apprehensum. Et
ideo si falsum apprehendatur ut verum, erit quidem, relatum ad voluntatem, materialiter falsum, formaliter autem
verum. Si autem id quod est falsum accipiatur ut falsum, erit falsum et materialiter et formaliter. Si autem id
quod est verum apprehendatur ut falsum, erit verum materialiter, falsum formaliter. Et ideo in quolibet istorum
casuum salvatur aliquo modo ratio periurii, propter aliquem falsitatis modum. Sed quia in unoquoque potius est
id quod est formale quam id quod est materiale, non ita est periurus ille qui falsum iurat quod putat esse verum,
sicut ille qui verum iurat quod putat esse falsum.
Dicit enim ibi Augustinus, interest quemadmodum verbum procedat ex animo, quia ream linguam non facit nisi
rea mens.
|a2 Articulus 2
AG1
Ad secundum sic proceditur. Videtur quod non omne periurium sit peccatum. Quicumque enim non implet quod
iuramento firmavit, periurus esse videtur. Sed quandoque aliquis iurat se facturum aliquid illicitum, puta
adulterium vel homicidium, quod si faciat, peccat. Si ergo etiam non faciendo peccaret peccato periurii,
sequeretur quod esset perplexus.
AG2
Praeterea, nullus peccat faciendo quod melius est. Sed quandoque aliquis periurando facit quod melius est, sicut
cum aliquis iuravit se non intraturum religionem, vel quaecumque opera virtuosa non facturum. Ergo non omne
periurium est peccatum.
AG3
Praeterea, ille qui iurat facere alterius voluntatem, nisi eam faciat, videtur incurrere periurium. Sed quandoque
potest contingere quod non peccat si eius non impleat voluntatem, puta cum praecipit ei aliquid nimis durum et
importabile.
1646

