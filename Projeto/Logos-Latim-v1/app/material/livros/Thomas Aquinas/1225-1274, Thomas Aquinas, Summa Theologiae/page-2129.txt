Et ideo oportuit animam Christi perfectam esse quantum ad habitus scientiarum et virtutum, ut haberet
facultatem satisfaciendi, et quod corpus eius subiectum esset infirmitatibus, ut ei satisfactionis materia non
deesset.
RA2
Ad secundum dicendum quod, secundum naturalem habitudinem quae est inter animam et corpus, ex gloria
animae redundat gloria ad corpus, sed haec naturalis habitudo in Christo subiacebat voluntati divinitatis ipsius,
ex qua factum est ut beatitudo remaneret in anima et non derivaretur ad corpus, sed caro pateretur quae
conveniunt naturae passibili; secundum illud quod dicit Damascenus, quod beneplacito divinae voluntatis
permittebatur carni pati et operari quae propria.
RA3
Ad tertium dicendum quod poena semper sequitur culpam, actualem vel originalem, quandoque quidem eius qui
punitur; quandoque autem alterius, pro quo ille qui patitur poenas satisfacit. Et sic accidit in Christo, secundum
illud Isaiae LIII, ipse vulneratus est propter iniquitates nostras; attritus est propter scelera nostra.
RA4
Ad quartum dicendum quod infirmitas assumpta a Christo non impedivit finem incarnationis, sed maxime
promovit, ut dictum est.
Et quamvis per huiusmodi infirmitates absconderetur eius divinitas, manifestabatur tamen humanitas, quae est
via ad divinitatem perveniendi, secundum illud Rom. V, accessum habemus ad Deum per Iesum Christum.
Desiderabant autem antiqui patres in Christo, non quidem fortitudinem corporalem, sed spiritualem, per quam et
diabolum vicit et humanam infirmitatem sanavit.
|a2 Articulus 2
AG1
Ad secundum sic proceditur. Videtur quod Christus non ex necessitate his defectibus subiacuerit.
Dicitur enim Isaiae LIII, oblatus est quia ipse voluit, et loquitur de oblatione ad passionem. Sed voluntas
opponitur necessitati. Ergo Christus non ex necessitate subiacuit corporis defectibus.
AG2
Praeterea, Damascenus dicit, in III libro, nihil coactum in Christo consideratur, sed omnia voluntaria.
Sed quod est voluntarium, non est necessarium.
Ergo huiusmodi defectus non fuerunt ex necessitate in Christo.
AG3
Praeterea, necessitas infertur ab aliquo potentiori. Sed nulla creatura est potentior quam anima Christi, ad quam
pertinebat proprium corpus conservare. Ergo huiusmodi defectus seu infirmitates non fuerunt in Christo ex
necessitate.
SC
Sed contra est quod apostolus dicit, Rom. VIII, misit Deus filium suum in similitudinem carnis peccati.
Sed conditio carnis peccati est quod habeat necessitatem moriendi, et sustinendi alias huiusmodi passiones.
Ergo talis necessitas sustinendi hos defectus fuit in carne Christi.
CO
Respondeo dicendum quod duplex est necessitas. Una quidem coactionis, quae fit ab agente extrinseco. Et haec
quidem necessitas contrariatur et naturae et voluntati, quorum utrumque est principium intrinsecum. Alia autem
est necessitas naturalis, quae consequitur principia naturalia, puta formam, sicut necessarium est ignem
calefacere; vel materiam, sicut necessarium est corpus ex contrariis compositum dissolvi. Secundum igitur hanc
necessitatem quae consequitur materiam, corpus Christi subiectum fuit necessitati mortis, et aliorum huiusmodi
defectuum. Quia, sicut dictum est, beneplacito divinae voluntatis Christi carni permittebatur agere et pati quae
propria, haec autem necessitas causatur ex principiis humanae carnis, ut dictum est.
Si autem loquamur de necessitate coactionis secundum quod repugnat naturae corporali, sic iterum corpus
Christi, secundum conditionem propriae naturae, necessitati subiacuit et clavi perforantis et flagelli percutientis.
Secundum vero quod necessitas talis repugnat voluntati, manifestum est quod in Christo non fuit necessitas
horum defectuum, nec per respectum ad voluntatem divinam; nec per respectum ad voluntatem humanam Christi
absolute, prout sequitur rationem deliberativam; sed solum secundum naturalem motum voluntatis, prout scilicet
naturaliter refugit mortem et corporis nocumenta.
RA1
Ad primum ergo dicendum quod Christus dicitur oblatus quia voluit, et voluntate divina, et voluntate humana
deliberata, licet mors esset contra naturalem motum voluntatis humanae, ut dicit Damascenus.
RA2
Ad secundum patet responsio ex dictis.
RA3

2129

