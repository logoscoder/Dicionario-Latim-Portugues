Non ergo videtur quod Christus secundum totam animam pateretur.
AG4
Praeterea, passio dolorem causat. Sed in intellectu speculativo non est dolor, quia delectationi quae est ab eo
quod est considerare, nulla tristitia opponitur, ut Philosophus dicit, I topic..
Ergo videtur quod Christus non pateretur secundum totam animam.
SC
Sed contra est quod in Psalmo dicitur, ex persona Christi, repleta est malis anima mea, Glossa, non vitiis, sed
doloribus, quibus anima carni compatitur, vel malis, scilicet pereuntis populi, compatiendo.
Non autem fuisset anima eius his malis repleta, si non secundum totam animam passus esset. Ergo Christus
secundum totam animam passus est.
CO
Respondeo dicendum quod totum dicitur respectu partium. Partes autem animae dicuntur potentiae eius. Sic ergo
dicitur anima tota pati, inquantum patitur secundum suam essentiam, vel inquantum secundum omnes suas
potentias patitur. Sed considerandum est quod aliqua potentia animae potest pati dupliciter. Uno modo, passione
propria, quae quidem est secundum quod patitur a suo obiecto, sicut si visus patiatur ex superabundantia
visibilis. Alio modo patitur aliqua potentia passione subiecti super quod fundatur, sicut visus patitur patiente
sensu tactus in oculo, super quem fundatur visus; puta cum oculus pungitur, aut etiam distemperatur per calorem.
Sic igitur dicendum quod, si intelligamus totam animam ratione suae essentiae, sic manifestum est totam
animam Christi passam esse. Nam tota essentia animae coniungitur corpori ita quod tota est in toto, et tota in
qualibet parte eius.
Et ideo, corpore patiente et disposito ad separationem ab anima, tota anima patiebatur. Si vero intelligamus totam
animam secundum omnes potentias eius, sic, loquendo de passionibus propriis potentiarum, patiebatur quidem
secundum omnes vires inferiores, quia in singulis viribus inferioribus animae, quae circa temporalia operantur,
inveniebatur aliquid quod erat causa doloris Christi, sicut ex supra dictis patet.
Sed secundum hoc superior ratio non patiebatur in Christo ex parte sui obiecti, scilicet Dei, qui non erat animae
Christi causa doloris, sed delectationis et gaudii. Secundum autem illum modum passionis quo potentia aliqua
dicitur pati ex parte sui subiecti, sic omnes potentiae animae Christi patiebantur. Omnes enim potentiae animae
Christi radicantur in essentia eius, ad quam perveniebat passio, passo corpore, cuius est actus.
RA1
Ad primum ergo dicendum quod, licet intellectus, secundum quod est potentia quaedam, non sit corporis actus;
essentia tamen animae est corporis actus, in qua radicatur potentia intellectiva, ut in prima parte habitum est.
RA2
Ad secundum dicendum quod illa ratio procedit de passione quae est ex parte proprii obiecti, secundum quam
superior ratio in Christo passa non fuit.
RA3
Ad tertium dicendum quod dolor tunc dicitur esse passio perfecta, per quam anima perturbatur, quando passio
sensitivae partis pertingit usque ad immutandam rationem a rectitudine sui actus, ut scilicet sequatur passionem,
et non habeat liberum arbitrium super eam. Sic autem passio sensitivae partis non pervenit in Christo usque ad
rationem, sed ex parte subiecti, ut dictum est.
RA4
Ad quartum dicendum quod intellectus speculativus non potest habere dolorem vel tristitiam ex parte sui obiecti,
quod est verum absolute consideratum, quod est perfectio eius. Potest tamen ad ipsum pertinere dolor, vel causa
doloris, per modum iam dictum.
|a8 Articulus 8
AG1
Ad octavum sic proceditur. Videtur quod anima Christi, in articulo illius passionis, non tota frueretur fruitione
beata. Impossibile est enim simul dolere et gaudere, cum dolor et gaudium sint contraria. Sed anima Christi tota
patiebatur dolorem in tempore passionis, ut supra habitum est.
Non ergo poterat esse ut tota frueretur.
AG2
Praeterea, Philosophus dicit, in VII ethic., quod tristitia, si sit vehemens, non solum impedit delectationem
contrariam, sed quamcumque, et e converso.
Dolor autem passionis Christi fuit maximus, ut ostensum est, et similiter delectatio fruitionis est maxima, ut in
primo secundae partis habitum est.
Non ergo potuit esse quod anima Christi tota simul pateretur et frueretur.
AG3
Praeterea, fruitio beata est secundum cognitionem et amorem divinorum, ut patet per Augustinum, in I de doct.
Christ..
Sed non omnes vires animae attingunt ad cognoscendum et amandum Deum.
2299

