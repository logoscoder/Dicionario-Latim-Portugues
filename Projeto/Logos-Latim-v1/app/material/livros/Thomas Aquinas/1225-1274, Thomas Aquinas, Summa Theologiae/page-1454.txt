Ad tertium dicendum quod omnia praecepta de actibus iustitiae in lege data pertinent ad executionem prudentiae,
sicut et praecepta prohibitiva data de furto, calumnia et fraudulenta venditione pertinent ad executionem astutiae.
|q57 Quaestio 57
|a0 Prologus
Consequenter post prudentiam considerandum est de iustitia.
Circa quam quadruplex consideratio occurrit, prima est de iustitia; secunda, de partibus eius; tertia, de dono ad
hoc pertinente; quarta, de praeceptis ad iustitiam pertinentibus.
Circa iustitiam vero consideranda sunt quatuor, primo quidem, de iure; secundo, de ipsa iustitia; tertio, de
iniustitia; quarto, de iudicio. Circa primum quaeruntur quatuor.
Primo, utrum ius sit obiectum iustitiae. Secundo, utrum ius convenienter dividatur in ius naturale et positivum.
Tertio, utrum ius gentium sit ius naturale. Quarto, utrum ius dominativum et paternum debeat specialiter
distingui.
|a1 Articulus 1
AG1
Ad primum sic proceditur. Videtur quod ius non sit obiectum iustitiae.
Dicit enim celsus iurisconsultus quod ius est ars boni et aequi.
Ars autem non est obiectum iustitiae, sed est per se virtus intellectualis. Ergo ius non est obiectum iustitiae.
AG2
Praeterea, lex, sicut Isidorus dicit, in libro etymol., iuris est species.
Lex autem non est obiectum iustitiae, sed magis prudentiae, unde et Philosophus legispositivam partem
prudentiae ponit.
Ergo ius non est obiectum iustitiae.
AG3
Praeterea, iustitia principaliter subiicit hominem Deo, dicit enim Augustinus, libro de moribus eccles., quod
iustitia est amor Deo tantum serviens, et ob hoc bene imperans ceteris, quae homini subiecta sunt.
Sed ius non pertinet ad divina, sed solum ad humana, dicit enim Isidorus, in libro etymol., quod fas lex divina
est, ius autem lex humana.
SC
Sed contra est quod Isidorus dicit, in eodem, quod ius dictum est quia est iustum.
Sed iustum est obiectum iustitiae, dicit enim Philosophus, in V ethic., quod omnes talem habitum volunt dicere
iustitiam a quo operativi iustorum sunt.
Ergo ius est obiectum iustitiae.
CO
Respondeo dicendum quod iustitiae proprium est inter alias virtutes ut ordinet hominem in his quae sunt ad
alterum.
Importat enim aequalitatem quandam, ut ipsum nomen demonstrat, dicuntur enim vulgariter ea quae adaequantur
iustari.
Aequalitas autem ad alterum est. Aliae autem virtutes perficiunt hominem solum in his quae ei conveniunt
secundum seipsum.
Sic igitur illud quod est rectum in operibus aliarum virtutum, ad quod tendit intentio virtutis quasi in proprium
obiectum, non accipitur nisi per comparationem ad agentem.
Rectum vero quod est in opere iustitiae, etiam praeter comparationem ad agentem, constituitur per
comparationem ad alium, illud enim in opere nostro dicitur esse iustum quod respondet secundum aliquam
aequalitatem alteri, puta recompensatio mercedis debitae pro servitio impenso.
Sic igitur iustum dicitur aliquid, quasi habens rectitudinem iustitiae, ad quod terminatur actio iustitiae, etiam non
considerato qualiter ab agente fiat. Sed in aliis virtutibus non determinatur aliquid rectum nisi secundum quod
aliqualiter fit ab agente. Et propter hoc specialiter iustitiae prae aliis virtutibus determinatur secundum se
obiectum, quod vocatur iustum. Et hoc quidem est ius.
Unde manifestum est quod ius est obiectum iustitiae.
RA1
Ad primum ergo dicendum quod consuetum est quod nomina a sui prima impositione detorqueantur ad alia
significanda, sicut nomen medicinae impositum est primo ad significandum remedium quod praestatur infirmo
ad sanandum, deinde tractum est ad significandum artem qua hoc fit. Ita etiam hoc nomen ius primo impositum
est ad significandum ipsam rem iustam; postmodum autem derivatum est ad artem qua cognoscitur quid sit
iustum; et ulterius ad significandum locum in quo ius redditur, sicut dicitur aliquis comparere in iure; et ulterius
dicitur etiam ius quod redditur ab eo ad cuius officium pertinet iustitiam facere, licet etiam id quod decernit sit
iniquum.
1454

