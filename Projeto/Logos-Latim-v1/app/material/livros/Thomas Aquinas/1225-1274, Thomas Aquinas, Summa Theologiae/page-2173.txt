Et ideo omne illud quod Deo exhibetur ad hoc quod spiritus hominis feratur in Deum, potest dici sacrificium.
Indiget igitur homo sacrificio propter tria. Uno quidem modo, ad remissionem peccati, per quod a Deo avertitur.
Et ideo dicit apostolus, Heb. V, quod ad sacerdotem pertinet ut offerat dona et sacrificia pro peccatis.
Secundo, ut homo in statu gratiae conservetur, semper Deo inhaerens, in quo eius pax et salus consistit. Unde et
in veteri lege immolabatur hostia pacifica pro offerentium salute, ut habetur Levit. III.
Tertio, ad hoc quod spiritus hominis perfecte Deo uniatur, quod maxime erit in gloria.
Unde et in veteri lege offerebatur holocaustum, quasi totum incensum, ut dicitur Levit. I.
Haec autem per humanitatem Christi nobis provenerunt. Nam primo quidem, nostra peccata deleta sunt,
secundum illud Rom. IV, traditus est propter delicta nostra.
Secundo, gratiam nos salvantem per ipsum accepimus, secundum illud Heb. V, factus est omnibus
obtemperantibus sibi causa salutis aeternae.
Tertio, per ipsum perfectionem gloriae adepti sumus, secundum illud Heb. X, habemus fiduciam per sanguinem
eius in introitum sanctorum, scilicet in gloriam caelestem. Et ideo ipse Christus, inquantum homo, non solum
fuit sacerdos, sed etiam hostia perfecta, simul existens hostia pro peccato, et hostia pacificorum, et holocaustum.
RA1
Ad primum ergo dicendum quod Christus non se occidit, sed seipsum voluntarie morti exposuit, secundum illud
Isaiae LIII, oblatus est quia ipse voluit.
Et ideo dicitur seipsum obtulisse.
RA2
Ad secundum dicendum quod Christi hominis occisio potest ad duplicem voluntatem comparari. Uno modo, ad
voluntatem occidentium. Et sic non habuit rationem hostiae, non enim dicuntur occisores Christi hostiam Deo
obtulisse, sed graviter deliquisse. Et huius peccati similitudinem gerebant impia gentilium sacrificia, quibus
homines idolis immolabant. Alio modo potest considerari occisio Christi per comparationem ad voluntatem
patientis, qui voluntarie se obtulit passioni. Et ex hac parte habet rationem hostiae. In quo non convenit cum
sacrificiis gentilium.
|a3 Articulus 3
AG1
Ad tertium sic proceditur. Videtur quod effectus sacerdotii Christi non sit expiatio peccatorum. Solius enim Dei
est peccata delere, secundum illud Isaiae XLIII, ego sum qui deleo iniquitates tuas propter me.
Sed Christus non est sacerdos secundum quod Deus, sed secundum quod homo. Ergo sacerdotium Christi non est
expiativum peccatorum.
AG2
Praeterea, apostolus dicit, Heb. X, quod hostiae veteris testamenti non potuerunt perfectos facere, alioquin
cessassent offerri, eo quod nullam haberent conscientiam peccati cultores sufficienter semel mundati; sed in ipsis
commemoratio peccatorum per singulos annos fit.
Sed similiter sub sacerdotio Christi fit commemoratio peccatorum, cum dicitur, dimitte nobis debita nostra,
Matth. VI.
Offertur etiam continue sacrificium in ecclesia, unde ibidem dicitur, panem nostrum quotidianum da nobis hodie.
Ergo per sacerdotium Christi non expiantur peccata.
AG3
Praeterea, pro peccato in veteri lege maxime immolabatur hircus pro peccato principis, vel capra pro peccato
alicuius de populo, vel vitulus pro peccato sacerdotis, ut patet Levit. IV.
Sed Christus nulli horum comparatur, sed agno, secundum illud Ierem. XI ego quasi agnus mansuetus qui
portatur ad victimam.
Ergo videtur quod eius sacerdotium non sit expiativum peccatorum.
SC
Sed contra est quod dicit apostolus, Heb. IX, sanguis Christi, qui per spiritum sanctum seipsum obtulit
immaculatum Deo, emundabit conscientias nostras ab operibus mortuis, ad serviendum Deo viventi.
Opera autem mortua dicuntur peccata.
Ergo sacerdotium Christi habet virtutem emundandi peccata.
CO
Respondeo dicendum quod ad perfectam peccatorum emundationem duo requiruntur, secundum quod duo sunt
in peccato, scilicet macula culpae, et reatus poenae. Macula quidem culpae deletur per gratiam, qua cor
peccatoris in Deum convertitur, reatus autem poenae totaliter tollitur per hoc quod homo Deo satisfacit.
Utrumque autem horum efficit sacerdotium Christi. Nam virtute ipsius gratia nobis datur, qua corda nostra
convertuntur ad Deum, secundum illud Rom. III, iustificati gratis per gratiam ipsius, per redemptionem quae est
in Christo Iesu, quem proposuit Deus propitiatorem per fidem in sanguine ipsius.
Ipse etiam pro nobis plenarie satisfecit, inquantum ipse languores nostros tulit, et dolores nostros ipse portavit.
Unde patet quod Christi sacerdotium habet vim plenam expiandi peccata.
2173

