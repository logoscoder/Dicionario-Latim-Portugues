Ergo sensualitas Christi oravit.
AG3
Praeterea, magis est uniri Deo in persona quam ascendere in Deum per orationem. Sed sensualitas fuit assumpta
a Deo in unitate personae, sicut et quaelibet pars humanae naturae. Ergo multo magis potuit ascendere in Deum
orando.
SC
Sed contra est quod philipp. II dicitur quod filius Dei, secundum naturam quam assumpsit, est in similitudinem
hominum factus.
Sed alii homines non orant secundum sensualitatem. Ergo nec Christus oravit secundum sensualitatem.
CO
Respondeo dicendum quod orare secundum sensualitatem potest dupliciter intelligi. Uno modo, sic quod oratio
sit actus sensualitatis. Et hoc modo Christus secundum sensualitatem non oravit. Quia eius sensualitas eiusdem
naturae et speciei fuit in Christo et in nobis. In nobis autem non potest orare, duplici ratione. Primo quidem, quia
motus sensualitatis non potest sensualia transcendere, et ideo non potest in Deum ascendere, quod requiritur ad
orationem. Secundo, quia oratio importat quandam ordinationem, prout aliquis desiderat aliquid quasi a Deo
implendum, et hoc est solius rationis. Unde oratio est actus rationis, ut in secunda parte habitum est.
Alio modo potest dici aliquis orare secundum sensualitatem, quia scilicet eius ratio orando Deo proposuit quod
erat in appetitu sensualitatis ipsius.
Et secundum hoc, Christus oravit secundum sensualitatem, inquantum scilicet eius oratio exprimebat
sensualitatis affectum, tanquam sensualitatis advocata. Et hoc, ut nos de tribus instrueret.
Primo, ut ostenderet se veram humanam naturam assumpsisse, cum omnibus naturalibus affectibus. Secundo, ut
ostenderet quod homini licet, secundum naturalem affectum, aliquid velle quod Deus non vult. Tertio, ut
ostendat quod proprium affectum debet homo divinae voluntati subiicere.
Unde Augustinus dicit, in enchirid., sic Christus, hominem gerens, ostendit privatam quandam hominis
voluntatem, cum dicit, transeat a me calix iste. Haec enim erat humana voluntas, proprium aliquid, et tanquam
privatum, volens. Sed quia rectum vult esse hominem, et ad Deum dirigi, subdit, veruntamen non sicut ego volo,
sed sicut tu, ac si dicat, vide te in me, quia potes aliquid proprium velle, etsi Deus aliud velit.
RA1
Ad primum ergo dicendum quod caro exultat in Deum vivum, non per actum carnis ascendentem in Deum, sed
per redundantiam a corde in carnem, inquantum appetitus sensitivus sequitur motum appetitus rationalis.
RA2
Ad secundum dicendum quod, licet sensualitas hoc voluerit quod ratio petebat, hoc tamen orando petere non erat
sensualitatis, sed rationis, ut dictum est.
RA3
Ad tertium dicendum quod unio in persona est secundum esse personale, quod pertinet ad quamlibet partem
humanae naturae. Sed ascensio orationis est per actum qui non convenit nisi rationi, ut dictum est.
Unde non est similis ratio.
|a3 Articulus 3
AG1
Ad tertium sic proceditur. Videtur quod Christo non fuerit conveniens pro se orare.
Dicit enim Hilarius, in X de Trin., cum sibi non proficeret deprecationis sermo, ad profectum tamen fidei nostrae
loquebatur.
Sic ergo videtur quod Christus non sibi, sed nobis oraverit.
AG2
Praeterea, nullus orat nisi pro eo quod vult, quia, sicut dictum est oratio est quaedam explicatio voluntatis per
Deum implendae. Sed Christus volebat pati ea quae patiebatur, dicit enim Augustinus, XXVI contra faustum,
homo plerumque, etsi nolit, contristatur; etsi nolit, dormit; etsi nolit, esurit aut sitit. Ille autem, scilicet Christus,
omnia ista habuit quia voluit.
Ergo ei non competebat pro seipso orare.
AG3
Praeterea, Cyprianus dicit, in libro de oratione dominica, pacis et unitatis magister noluit sigillatim et privatim
precem fieri, ut quis, dum precatur, pro se tantum precetur.
Sed Christus illud implevit quod docuit secundum illud Act. I, coepit Iesus facere et docere.
Ergo Christus nunquam pro se solo oravit.
SC
Sed contra est quod ipse Dominus orando dicit, Ioan. XVII, clarifica filium tuum.
CO

2169

