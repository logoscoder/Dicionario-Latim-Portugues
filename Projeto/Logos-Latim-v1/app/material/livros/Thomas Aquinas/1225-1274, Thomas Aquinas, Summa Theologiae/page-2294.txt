SC
Sed contra est quod Augustinus dicit, XIII de Trin., sanandae nostrae miseriae convenientior modus alius non
fuit quam per Christi passionem.
CO
Respondeo dicendum quod tanto aliquis modus convenientior est ad assequendum finem, quanto per ipsum plura
concurrunt quae sunt expedientia fini. Per hoc autem quod homo per Christi passionem est liberatus, multa
occurrerunt ad salutem hominis pertinentia, praeter liberationem a peccato. Primo enim, per hoc homo cognoscit
quantum Deus hominem diligat, et per hoc provocatur ad eum diligendum, in quo perfectio humanae salutis
consistit.
Unde apostolus dicit, Rom. V, commendat suam caritatem Deus in nobis, quoniam, cum inimici essemus,
Christus pro nobis mortuus est.
Secundo, quia per hoc dedit nobis exemplum obedientiae, humilitatis, constantiae, iustitiae, et ceterarum
virtutum in passione Christi ostensarum, quae sunt necessariae ad humanam salutem.
Unde dicitur I Pet. II, Christus passus est pro nobis, nobis relinquens exemplum, ut sequamur vestigia eius.
Tertio, quia Christus per passionem suam non solum hominem a peccato liberavit, sed etiam gratiam
iustificantem et gloriam beatitudinis ei promeruit, ut infra dicetur.
Quarto, quia per hoc est homini indicta maior necessitas se immunem a peccato conservandi, secundum illud I
Cor. VI, empti estis pretio magno, glorificate et portate Deum in corpore vestro.
Quinto, quia hoc ad maiorem dignitatem cessit, ut, sicut homo victus fuerat et deceptus a diabolo, ita etiam homo
esset qui diabolum vinceret; et sicut homo mortem meruit, ita homo moriendo mortem superaret; ut dicitur I Cor.
XV, Deo gratias, qui dedit nobis victoriam per Iesum Christum.
Et ideo convenientius fuit quod per passionem Christi liberaremur, quam per solam Dei voluntatem.
RA1
Ad primum ergo dicendum quod natura etiam, ut aliquid convenientius faciat, plura ad unum assumit, sicut duos
oculos ad videndum. Et idem patet in aliis.
RA2
Ad secundum dicendum quod, sicut chrysostomus dicit, Christus non sui mortem, quam non habebat, cum sit
vita, sed hominum mortem venerat consumpturus. Unde non propria morte corpus deposuit, sed ab hominibus
illatam sustinuit. Sed et, si aegrotavisset corpus eius et in conspectu omnium solveretur, inconveniens erat eum
qui aliorum languores sanaret, habere proprium corpus affectum languoribus. Sed et, si absque aliquo morbo
seorsum alicubi corpus deposuisset ac deinde se offerret, non crederetur ei de resurrectione disserenti. Quomodo
enim pateret Christi in morte victoria, nisi, coram omnibus eam patiens, per incorruptionem corporis probasset
extinctam?
RA3
Ad tertium dicendum quod, licet diabolus iniuste invaserit hominem, tamen homo propter peccatum iuste erat
sub servitute diaboli derelictus a Deo. Et ideo conveniens fuit ut per iustitiam homo a servitute diaboli
liberaretur, Christo satisfaciente pro ipso per suam passionem. Fuit etiam hoc conveniens ad vincendam
superbiam diaboli, qui est desertor iustitiae et amator potentiae, ut Christus diabolum vinceret et hominem
liberaret, non per solam potentiam divinitatis, sed etiam per iustitiam et humilitatem passionis, ut Augustinus
dicit, XIII de trinitate.
|a4 Articulus 4
AG1
Ad quartum sic proceditur. Videtur quod Christus non debuerit pati in cruce. Veritas enim debet respondere
figurae. Sed in figuram Christi praecesserunt omnia sacrificia veteris testamenti, in quibus animalia gladio
necabantur, et postmodum igni cremabantur. Ergo videtur quod Christus non debuerit pati in cruce, sed magis
gladio vel igne.
AG2
Praeterea, Damascenus dicit quod Christus non debuit assumere detractibiles passiones. Sed mors crucis videtur
maxime detractibilis et ignominiosa, unde dicitur Sap. II, morte turpissima condemnemus eum.
Ergo videtur quod Christus non debuit pati mortem crucis.
AG3
Praeterea, de Christo dicitur, benedictus qui venit in nomine Domini, ut patet Matth. XXI.
Sed mors crucis erat mors maledictionis, secundum illud Deut. XXI, maledictus a Deo est qui pendet in ligno.
Ergo videtur quod non fuit conveniens Christum crucifigi.
SC
Sed contra est quod dicitur philipp. II, factus est obediens usque ad mortem, mortem autem crucis.
CO
Respondeo dicendum quod convenientissimum fuit Christum pati mortem crucis. Primo quidem, propter
exemplum virtutis.
2294

