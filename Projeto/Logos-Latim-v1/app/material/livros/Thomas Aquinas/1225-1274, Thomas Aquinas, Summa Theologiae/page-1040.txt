Sed contra est quod iurisperitus dicit, quod iura constitui oportet in his quae saepius accidunt, ex his autem quae
forte uno casu accidere possunt, iura non constituuntur.
CO
Respondeo dicendum quod unumquodque quod est propter finem, necesse est quod sit fini proportionatum. Finis
autem legis est bonum commune, quia, ut Isidorus dicit, in libro etymol., nullo privato commodo, sed pro
communi utilitate civium lex debet esse conscripta.
Unde oportet leges humanas esse proportionatas ad bonum commune. Bonum autem commune constat ex multis.
Et ideo oportet quod lex ad multa respiciat, et secundum personas, et secundum negotia, et secundum tempora.
Constituitur enim communitas civitatis ex multis personis; et eius bonum per multiplices actiones procuratur; nec
ad hoc solum instituitur quod aliquo modico tempore duret, sed quod omni tempore perseveret per civium
successionem, ut Augustinus dicit, in XXII de CIV. Dei.
RA1
Ad primum ergo dicendum quod Philosophus in V ethic.
Ponit tres partes iusti legalis, quod est ius positivum.
Sunt enim quaedam quae simpliciter in communi ponuntur.
Et haec sunt leges communes.
Et quantum ad huiusmodi, dicit quod legale est quod ex principio quidem nihil differt sic vel aliter, quando
autem ponitur, differt, puta quod captivi statuto pretio redimantur. Quaedam vero sunt quae sunt communia
quantum ad aliquid, et singularia quantum ad aliquid. Et huiusmodi dicuntur privilegia, quasi leges privatae, quia
respiciunt singulares personas, et tamen potestas eorum extenditur ad multa negotia.
Et quantum ad hoc, subdit, adhuc quaecumque in singularibus lege ponunt.
Dicuntur etiam quaedam legalia, non quia sint leges, sed propter applicationem legum communium ad aliqua
particularia facta; sicut sunt sententiae, quae pro iure habentur.
Et quantum ad hoc, subdit, et sententialia.
RA2
Ad secundum dicendum quod illud quod est directivum, oportet esse plurium directivum, unde in X metaphys.,
Philosophus dicit quod omnia quae sunt unius generis, mensurantur aliquo uno, quod est primum in genere illo.
Si enim essent tot regulae vel mensurae quot sunt mensurata vel regulata, cessaret utilitas regulae vel mensurae,
quae est ut ex uno multa possint cognosci. Et ita nulla esset utilitas legis, si non se extenderet nisi ad unum
singularem actum. Ad singulares enim actus dirigendos dantur singularia praecepta prudentium, sed lex est
praeceptum commune, ut supra dictum est.
RA3
Ad tertium dicendum quod non est eadem certitudo quaerenda in omnibus, ut in I ethic. Dicitur.
Unde in rebus contingentibus, sicut sunt naturalia et res humanae, sufficit talis certitudo ut aliquid sit verum ut in
pluribus, licet interdum deficiat in paucioribus.
|a2 Articulus 2
AG1
Ad secundum sic proceditur. Videtur quod ad legem humanam pertineat omnia vitia cohibere.
Dicit enim Isidorus, in libro etymol., quod leges sunt factae ut earum metu coerceatur audacia.
Non autem sufficienter coerceretur, nisi quaelibet mala cohiberentur per legem.
Ergo lex humana debet quaelibet mala cohibere.
AG2
Praeterea, intentio legislatoris est cives facere virtuosos.
Sed non potest esse aliquis virtuosus, nisi ab omnibus vitiis compescatur.
Ergo ad legem humanam pertinet omnia vitia compescere.
AG3
Praeterea, lex humana a lege naturali derivatur, ut supra dictum est.
Sed omnia vitia repugnant legi naturae.
Ergo lex humana omnia vitia debet cohibere.
SC
Sed contra est quod dicitur in I de Lib. Arb., videtur mihi legem istam quae populo regendo scribitur, recte ista
permittere, et divinam providentiam vindicare.
Sed divina providentia non vindicat nisi vitia. Ergo recte lex humana permittit aliqua vitia, non cohibendo ipsa.
CO
Respondeo dicendum quod, sicut iam dictum est, lex ponitur ut quaedam regula vel mensura humanorum
actuum.
Mensura autem debet esse homogenea mensurato, ut dicitur in X metaphys., diversa enim diversis mensuris
mensurantur. Unde oportet quod etiam leges imponantur hominibus secundum eorum conditionem, quia, ut
Isidorus dicit.
1040

