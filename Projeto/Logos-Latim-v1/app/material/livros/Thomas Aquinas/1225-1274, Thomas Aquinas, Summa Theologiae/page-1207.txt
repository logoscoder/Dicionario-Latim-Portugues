SC
Sed contra est quod homo per virtutes iustificatur, nam iustitia est tota virtus, ut dicitur in V ethic..
Sed per fidem homo iustificatur, secundum illud ad Rom. V, iustificati ergo ex fide pacem habemus etc.. Ergo
fides est virtus.
CO
Respondeo dicendum quod, sicut ex supradictis patet, virtus humana est per quam actus humanus redditur bonus.
Unde quicumque habitus est semper principium boni actus, potest dici virtus humana. Talis autem habitus est
fides formata. Cum enim credere sit actus intellectus assentientis vero ex imperio voluntatis, ad hoc quod iste
actus sit perfectus duo requiruntur.
Quorum unum est ut infallibiliter intellectus tendat in suum bonum, quod est verum, aliud autem est ut
infallibiliter ordinetur ad ultimum finem, propter quem voluntas assentit vero. Et utrumque invenitur in actu fidei
formatae. Nam ex ratione ipsius fidei est quod intellectus semper feratur in verum, quia fidei non potest subesse
falsum, ut supra habitum est, ex caritate autem, quae format fidem, habet anima quod infallibiliter voluntas
ordinetur in bonum finem. Et ideo fides formata est virtus.
Fides autem informis non est virtus, quia etsi habeat perfectionem debitam actus fidei informis ex parte
intellectus, non tamen habet perfectionem debitam ex parte voluntatis. Sicut etiam si temperantia esset in
concupiscibili et prudentia non esset in rationali, temperantia non esset virtus, ut supra dictum est, quia ad actum
temperantiae requiritur et actus rationis et actus concupiscibilis, sicut ad actum fidei requiritur actus voluntatis et
actus intellectus.
RA1
Ad primum ergo dicendum quod ipsum verum est bonum intellectus, cum sit eius perfectio. Et ideo inquantum
per fidem intellectus determinatur ad verum, fides habet ordinem in bonum quoddam.
Sed ulterius, inquantum fides formatur per caritatem, habet etiam ordinem ad bonum secundum quod est
voluntatis obiectum.
RA2
Ad secundum dicendum quod fides de qua Philosophus loquitur innititur rationi humanae non ex necessitate
concludenti, cui potest subesse falsum.
Et ideo talis fides non est virtus. Sed fides de qua loquimur innititur veritati divinae quae est infallibilis, et ita
non potest ei subesse falsum.
Et ideo talis fides potest esse virtus.
RA3
Ad tertium dicendum quod fides formata et informis non differunt specie sicut in diversis speciebus existentes,
differunt autem sicut perfectum et imperfectum in eadem specie. Unde fides informis, cum sit imperfecta, non
pertingit ad perfectam rationem virtutis, nam virtus est perfectio quaedam, ut dicitur in VII physic..
RA4
Ad quartum dicendum quod quidam ponunt quod fides quae connumeratur inter gratias gratis datas est fides
informis.
Sed hoc non convenienter dicitur. Quia gratiae gratis datae, quae ibi enumerantur, non sunt communes omnibus
membris ecclesiae, unde apostolus ibi dicit, divisiones gratiarum sunt; et iterum, alii datur hoc, alii datur illud.
Fides autem informis est communis omnibus membris ecclesiae, quia informitas non est de substantia eius,
secundum quod est donum gratuitum. Unde dicendum est quod fides ibi sumitur pro aliqua fidei excellentia,
sicut pro constantia fidei, ut dicit Glossa, vel pro sermone fidei. Fides autem ponitur fructus secundum quod
habet aliquam delectationem in suo actu, ratione certitudinis.
Unde ad Gal. V, ubi enumerantur fructus, exponitur fides de invisibilibus certitudo.
|a6 Articulus 6
AG1
Ad sextum sic proceditur. Videtur quod non sit una fides.
Sicut enim fides est donum Dei, ut dicitur ad Ephes. II, ita etiam sapientia et scientia inter dona Dei computantur,
ut patet Isaiae XI.
Sed sapientia et scientia differunt per hoc quod sapientia est de aeternis, scientia vero de temporalibus, ut patet
per Augustinum, XII de Trin..
Cum igitur fides sit et de aeternis et de quibusdam temporalibus, videtur quod non sit una fides, sed distinguatur
in partes.
AG2
Praeterea, confessio est actus fidei, ut supra dictum est.
Sed non est una et eadem confessio fidei apud omnes, nam quod nos confitemur factum antiqui patres
confitebantur futurum, ut patet Isaiae VII, ecce virgo concipiet.
Ergo non est una fides.
AG3
1207

