ordinem ad imaginationem, non transmutantur ab imaginatione, quantumcumque sit fortis, puta figura manus vel
pedis, vel aliquid simile.
|a4 Articulus 4
AG1
Ad quartum sic proceditur. Videtur quod anima Christi non habuerit omnipotentiam respectu executionis
propriae voluntatis.
Dicitur enim Marc. VII quod, ingressus domum, neminem voluit scire sed non potuit latere.
Non ergo potuit exequi in omnibus propositum suae voluntatis.
AG2
Praeterea, praeceptum est signum voluntatis, ut in prima parte dictum est.
Sed Dominus quaedam facienda praecepit quorum contraria acciderunt, dicitur enim Matth. IX quod caecis
illuminatis comminatus est Iesus, dicens, videte ne aliquis sciat, illi autem egressi diffamaverunt illum per totam
terram illam.
Non ergo in omnibus potuit exequi propositum suae voluntatis.
AG3
Praeterea, id quod aliquis potest facere, non petit ab alio.
Sed Dominus petivit a patre, orando, illud quod fieri volebat, dicitur enim Luc. VI quod exivit in montem orare,
et erat pernoctans in oratione Dei.
Ergo non potuit exequi in omnibus propositum suae voluntatis.
SC
Sed contra est quod Augustinus dicit, in libro de quaest. Nov. Et vet. Test., impossibile est ut salvatoris voluntas
non impleatur, nec potest velle quod scit fieri non debere.
CO
Respondeo dicendum quod anima Christi dupliciter aliquid voluit.
Uno modo, quasi per se implendum. Et sic, dicendum est quod quidquid voluit, potuit. Non enim conveniret
sapientiae eius ut aliquid vellet per se facere quod suae voluntati non subiaceret.
Alio modo voluit aliquid ut implendum virtute divina, sicut resuscitationem proprii corporis, et alia huiusmodi
miraculosa opera. Quae quidem non poterat propria virtute, sed secundum quod erat instrumentum divinitatis, ut
dictum est.
RA1
Ad primum ergo dicendum quod, sicut Augustinus dicit, in libro de quaest. Nov. Et vet. Test., quod factum est,
hoc voluisse dicendus est Christus. Advertendum est enim quod illud in finibus gestum est gentilium, quibus
adhuc tempus praedicandi non erat.
Ultro tamen venientes ad fidem non suscipere invidiae erat. A suis ergo noluit praedicari, requiri autem se voluit.
Et ita factum est.
Vel potest dici quod haec voluntas Christi non fuit de eo quod per eum fiendum erat, sed de eo quod erat
fiendum per alios, quod non subiacebat humanae voluntati ipsius. Unde in epistola Agathonis Papae, quae est
recepta in sexta synodo, legitur, ergone ille omnium conditor ac redemptor, in terris latere volens, non potuit, nisi
hoc ad humanam eius voluntatem, quam temporaliter dignatus est assumere, redigatur?
RA2
Ad secundum dicendum quod, sicut dicit Gregorius, XIX Moral., per hoc quod Dominus praecepit taceri virtutes
suas, servis suis se sequentibus exemplum dedit, ut ipsi quidem virtutes suas occultari desiderent, et tamen, ut
alii eorum exemplo proficiant, prodantur inviti.
Sic ergo praeceptum illud designabat voluntatem ipsius qua humanam gloriam refugiebat, secundum illud Ioan.
VIII, ego gloriam meam non quaero.
Volebat tamen absolute, praesertim secundum divinam voluntatem, ut publicaretur miraculum factum, propter
aliorum utilitatem.
RA3
Ad tertium dicendum quod Christus orabat etiam pro his quae virtute divina fienda erant, et pro his etiam quae
humana voluntate erat facturus. Quia virtus et operatio animae Christi dependebat a Deo, qui operatur in
omnibus velle et perficere, ut dicitur philipp. II.
|q14 Quaestio 14
|a0 Prologus
Deinde considerandum est de defectibus quos Christus in humana natura assumpsit. Et primo, de defectibus
corporis; secundo, de defectibus animae. Circa primum quaeruntur quatuor. Primo, utrum filius Dei assumere
debuerit in humana natura corporis defectus.
Secundo, utrum assumpserit necessitatem his defectibus subiacendi.
2127

