diminuit aliquid de ratione poenae. Est enim de ratione poenae quod sit contra voluntatem. Poena autem
satisfactoria, etsi secundum absolutam considerationem sit contra voluntatem, tamen tunc, et pro hoc, est
voluntaria. Unde simpliciter est voluntaria, secundum quid autem involuntaria, sicut patet ex his quae supra de
voluntario et involuntario dicta sunt. Dicendum est ergo quod, remota macula culpae, potest quidem remanere
reatus non poenae simpliciter, sed satisfactoriae.
RA1
Ad primum ergo dicendum quod sicut, cessante actu peccati, remanet macula, ut supra dictum est; ita etiam
potest remanere reatus. Cessante vero macula, non remanet reatus secundum eandem rationem, ut dictum est.
RA2
Ad secundum dicendum quod virtuoso non debetur poena simpliciter, potest tamen sibi deberi poena ut
satisfactoria, quia hoc ipsum ad virtutem pertinet, ut satisfaciat pro his in quibus offendit vel Deum vel
hominem.
RA3
Ad tertium dicendum quod, remota macula, sanatum est vulnus peccati quantum ad voluntatem. Requiritur
autem adhuc poena ad sanationem aliarum virium animae, quae per peccatum praecedens deordinatae fuerunt, ut
scilicet per contraria curentur. Requiritur etiam ad restituendum aequalitatem iustitiae; et ad amovendum
scandalum aliorum, ut aedificentur in poena qui sunt scandalizati in culpa; ut patet ex exemplo de David inducto.
|a7 Articulus 7
AG1
Ad septimum sic proceditur. Videtur quod non omnis poena sit propter aliquam culpam.
Dicitur enim Ioan. IX, de caeco nato, neque hic peccavit, neque parentes eius, ut nasceretur caecus.
Et similiter videmus quod multi pueri, etiam baptizati, graves poenas patiuntur, ut puta febres, Daemonum
oppressiones, et multa huiusmodi, cum tamen in eis non sit peccatum, postquam sunt baptizati. Et antequam sint
baptizati, non est in eis plus de peccato quam in aliis pueris, qui haec non patiuntur.
Non ergo omnis poena est pro peccato.
AG2
Praeterea, eiusdem rationis esse videtur quod peccatores prosperentur, et quod aliqui innocentes puniantur.
Utrumque autem in rebus humanis frequenter invenimus, dicitur enim de iniquis in Psalmo LXXII, in labore
hominum non sunt, et cum hominibus non flagellabuntur; et iob XXI, impii vivunt, sublevati sunt, confortatique
divitiis; et Habacuc I, dicitur, quare respicis contemptores et taces, conculcante impio iustiorem se? non ergo
omnis poena infligitur pro culpa.
AG3
Praeterea, de Christo dicitur I Pet. II, quod peccatum non fecit, nec inventus est dolus in ore eius.
Et tamen ibidem dicitur quod passus est pro nobis.
Ergo non semper poena a Deo dispensatur pro culpa.
SC
Sed contra est quod dicitur iob IV, quis unquam innocens periit? aut quando recti deleti sunt? quin potius vidi
eos qui operantur iniquitatem, flante Deo, periisse.
Et Augustinus dicit, in I retract., quod omnis poena iusta est, et pro peccato aliquo impenditur.
CO
Respondeo dicendum quod, sicut iam dictum est, poena potest dupliciter considerari, simpliciter, et inquantum
est satisfactoria. Poena quidem satisfactoria est quodammodo voluntaria. Et quia contingit eos qui differunt in
reatu poenae, esse unum secundum voluntatem unione amoris, inde est quod interdum aliquis qui non peccavit,
poenam voluntarius pro alio portat, sicut etiam in rebus humanis videmus quod aliquis in se transfert alterius
debitum. Si vero loquamur de poena simpliciter, secundum quod habet rationem poenae, sic semper habet
ordinem ad culpam propriam, sed quandoque quidem ad culpam actualem, puta quando aliquis vel a Deo vel ab
homine pro peccato commisso punitur; quandoque vero ad culpam originalem. Et hoc quidem vel principaliter,
vel consequenter. Principaliter quidem poena originalis peccati est quod natura humana sibi relinquitur, destituta
auxilio originalis iustitiae, sed ad hoc consequuntur omnes poenalitates quae ex defectu naturae in hominibus
contingunt.
Sciendum tamen est quod quandoque aliquid videtur esse poenale, quod tamen non habet simpliciter rationem
poenae. Poena enim est species mali, ut in primo dictum est.
Malum autem est privatio boni. Cum autem sint plura hominis bona, scilicet animae, corporis, et exteriorum
rerum; contingit interdum quod homo patiatur detrimentum in minori bono, ut augeatur in maiori, sicut cum
patitur detrimentum pecuniae propter sanitatem corporis, vel in utroque horum propter salutem animae et propter
gloriam Dei. Et tunc tale detrimentum non est simpliciter malum hominis, sed secundum quid. Unde non dicit
simpliciter rationem poenae, sed medicinae, nam et medici austeras potiones propinant infirmis, ut conferant
sanitatem. Et quia huiusmodi non proprie habent rationem poenae, non reducuntur ad culpam sicut ad causam,
nisi pro tanto, quia hoc ipsum quod oportet humanae naturae medicinas poenales exhibere, est ex corruptione
1000

