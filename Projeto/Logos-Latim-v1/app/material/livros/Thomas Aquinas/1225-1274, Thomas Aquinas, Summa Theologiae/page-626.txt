|a2 Articulus 2
AG1
Ad secundum sic proceditur. Videtur quod voluntarium non sit in brutis animalibus. Voluntarium enim a
voluntate dicitur.
Voluntas autem, cum sit in ratione, ut dicitur in III de anima, non potest esse in brutis animalibus. Ergo neque
voluntarium in eis invenitur.
AG2
Praeterea, secundum hoc quod actus humani sunt voluntarii, homo dicitur esse Dominus suorum actuum. Sed
bruta animalia non habent dominium sui actus, non enim agunt, sed magis aguntur, ut Damascenus dicit.
Ergo in brutis animalibus non est voluntarium.
AG3
Praeterea, Damascenus dicit quod actus voluntarios sequitur laus et vituperium.
Sed actibus brutorum animalium non debetur neque laus neque vituperium. Ergo in eis non est voluntarium.
SC
Sed contra est quod dicit Philosophus, in III ethic., quod pueri et bruta animalia communicant voluntario.
Et idem dicunt Damascenus et Gregorius Nyssenus.
CO
Respondeo dicendum quod, sicut dictum est, ad rationem voluntarii requiritur quod principium actus sit intra,
cum aliqua cognitione finis. Est autem duplex cognitio finis, perfecta scilicet, et imperfecta. Perfecta quidem
finis cognitio est quando non solum apprehenditur res quae est finis sed etiam cognoscitur ratio finis, et proportio
eius quod ordinatur in finem ad ipsum. Et talis cognitio finis competit soli rationali naturae. Imperfecta autem
cognitio finis est quae in sola finis apprehensione consistit, sine hoc quod cognoscatur ratio finis, et proportio
actus ad finem. Et talis cognitio finis invenitur in brutis animalibus, per sensum et aestimationem naturalem.
Perfectam igitur cognitionem finis sequitur voluntarium secundum rationem perfectam, prout scilicet,
apprehenso fine, aliquis potest, deliberans de fine et de his quae sunt ad finem, moveri in finem vel non moveri.
Imperfectam autem cognitionem finis sequitur voluntarium secundum rationem imperfectam, prout scilicet
apprehendens finem non deliberat, sed subito movetur in ipsum. Unde soli rationali naturae competit
voluntarium secundum rationem perfectam, sed secundum rationem imperfectam, competit etiam brutis
animalibus.
RA1
Ad primum ergo dicendum quod voluntas nominat rationalem appetitum, et ideo non potest esse in his quae
ratione carent.
Voluntarium autem denominative dicitur a voluntate, et potest trahi ad ea in quibus est aliqua participatio
voluntatis, secundum aliquam convenientiam ad voluntatem. Et hoc modo voluntarium attribuitur animalibus
brutis, inquantum scilicet per cognitionem aliquam moventur in finem.
RA2
Ad secundum dicendum quod ex hoc contingit quod homo est Dominus sui actus, quod habet deliberationem de
suis actibus, ex hoc enim quod ratio deliberans se habet ad opposita, voluntas in utrumque potest. Sed secundum
hoc voluntarium non est in brutis animalibus, ut dictum est.
RA3
Ad tertium dicendum quod laus et vituperium consequuntur actum voluntarium secundum perfectam voluntarii
rationem; qualis non invenitur in brutis.
|a3 Articulus 3
AG1
Ad tertium sic proceditur. Videtur quod voluntarium non possit esse sine actu. Voluntarium enim dicitur quod
est a voluntate.
Sed nihil potest esse a voluntate nisi per aliquem actum, ad minus ipsius voluntatis.
Ergo voluntarium non potest esse sine actu.
AG2
Praeterea, sicut per actum voluntatis dicitur aliquis velle, ita cessante actu voluntatis dicitur non velle. Sed non
velle involuntarium causat, quod opponitur voluntario. Ergo voluntarium non potest esse, actu voluntatis
cessante.
AG3
Praeterea, de ratione voluntarii est cognitio, ut dictum est.
Sed cognitio est per aliquem actum.
Ergo voluntarium non potest esse absque aliquo actu.
SC
Sed contra, illud cuius Domini sumus, dicitur esse voluntarium.

626

