Ad secundum dicendum quod dispositiones corporales non sunt simpliciter difficile mobiles, propter
mutabilitatem corporalium causarum. Possunt tamen esse difficile mobiles per comparationem ad tale subiectum,
quia scilicet, tali subiecto durante, amoveri non possunt, vel quia sunt difficile mobiles per comparationem ad
alias dispositiones.
Sed qualitates animae sunt simpliciter difficile mobiles, propter immobilitatem subiecti.
Et ideo non dicit quod sanitas difficile mobilis simpliciter sit habitus, sed quod est ut habitus, sicut in Graeco
habetur.
Qualitates autem animae dicuntur simpliciter habitus.
RA3
Ad tertium dicendum quod dispositiones corporales quae sunt in prima specie qualitatis, ut quidam posuerunt,
differunt a qualitatibus tertiae speciei in hoc, quod qualitates tertiae speciei sunt ut in fieri et ut in motu, unde
dicuntur passiones vel passibiles qualitates. Quando autem iam pervenerint ad perfectum, quasi ad speciem, tunc
iam sunt in prima specie qualitatis.
Sed hoc improbat simplicius, in commento praedicamentorum, quia secundum hoc calefactio esset in tertia
specie qualitatis, calor autem in prima, Aristoteles autem ponit calorem in tertia.
Unde Porphyrius dicit, sicut idem simplicius refert, quod passio vel passibilis qualitas, et dispositio et habitus,
differunt in corporibus secundum intensionem et remissionem.
Quando enim aliquid recipit caliditatem secundum calefieri tantum, non autem ut calefacere possit; tunc est
passio, si sit cito transiens, vel passibilis qualitas, si sit manens.
Quando autem iam ad hoc perducitur quod potest etiam alterum calefacere, tunc est dispositio, si autem ulterius
intantum confirmetur quod sit difficile mobilis, tunc erit habitus, ut sic dispositio sit quaedam intensio seu
perfectio passionis vel passibilis qualitatis, habitus autem dispositionis.
Sed hoc improbat simplicius, quia talis intensio et remissio non important diversitatem ex parte ipsius formae,
sed ex diversa participatione subiecti. Et ita non diversificarentur per hoc species qualitatis.
Et ideo aliter dicendum est quod, sicut supra dictum est, commensuratio ipsarum qualitatum passibilium
secundum convenientiam ad naturam, habet rationem dispositionis, et ideo, facta alteratione circa ipsas qualitates
passibiles, quae sunt calidum et frigidum, humidum et siccum, fit ex consequenti alteratio secundum
aegritudinem et sanitatem.
Primo autem et per se non est alteratio secundum huiusmodi habitus et dispositiones.
|a2 Articulus 2
AG1
Ad secundum sic proceditur. Videtur quod habitus sint in anima magis secundum essentiam quam secundum
potentiam.
Dispositiones enim et habitus dicuntur in ordine ad naturam, ut dictum est.
Sed natura magis attenditur secundum essentiam animae quam secundum potentias, quia anima secundum suam
essentiam est natura corporis talis, et forma eius. Ergo habitus sunt in anima secundum eius essentiam et non
secundum potentiam.
AG2
Praeterea, accidentis non est accidens. Habitus autem est quoddam accidens. Sed potentiae animae sunt de
genere accidentium, ut in primo dictum est.
Ergo habitus non est in anima ratione suae potentiae.
AG3
Praeterea, subiectum est prius eo quod est in subiecto.
Sed habitus, cum pertineat ad primam speciem qualitatis, est prior quam potentia, quae pertinet ad secundam
speciem.
Ergo habitus non est in potentia animae sicut in subiecto.
SC
Sed contra est quod Philosophus, in I ethic., ponit diversos habitus in diversis partibus animae.
CO
Respondeo dicendum quod, sicut supra dictum est, habitus importat dispositionem quandam in ordine ad
naturam, vel ad operationem. Si ergo accipiatur habitus secundum quod habet ordinem ad naturam, sic non
potest esse in anima, si tamen de natura humana loquamur, quia ipsa anima est forma completiva humanae
naturae; unde secundum hoc, magis potest esse aliquis habitus vel dispositio in corpore per ordinem ad animam,
quam in anima per ordinem ad corpus.
Sed si loquamur de aliqua superiori natura, cuius homo potest esse particeps, secundum illud II Petr. I, ut simus
consortes naturae divinae, sic nihil prohibet in anima secundum suam essentiam esse aliquem habitum, scilicet
gratiam, ut infra dicetur.
Si vero accipiatur habitus in ordine ad operationem, sic maxime habitus inveniuntur in anima, inquantum anima
non determinatur ad unam operationem, sed se habet ad multas, quod requiritur ad habitum, ut supra dictum est.
815

