RA1
Ad primum ergo dicendum quod in via generationis et motus oportet per imperfecta ad perfectum perveniri. Et
ideo Christus prius manifestatus est per alias creaturas, et postea manifestavit se per seipsum manifestatione
perfecta.
RA2
Ad secundum dicendum quod, licet sapientia abscondita inutilis sit, non tamen ad sapientem pertinet ut quolibet
tempore manifestet seipsum, sed tempore congruo, dicitur enim Eccli. XX, est tacens non habens sensum
loquelae, et est tacens sciens tempus apti temporis.
Sic ergo sapientia Christo data non fuit inutilis, quia seipsam tempore congruo manifestavit. Et hoc ipsum quod
tempore congruo abscondebatur, est sapientiae indicium.
RA3
Ad tertium dicendum quod liber ille de infantia salvatoris est apocryphus.
Et chrysostomus, super Ioan., dicit quod Christus non fecit miracula antequam aquam converteret in vinum,
secundum illud quod dicitur Ioan. II, hoc fecit initium signorum Iesus. Si enim secundum primam aetatem
miracula fecisset, non indiguissent Israelitae alio manifestante eum, cum tamen ioannes baptista dicat, Ioan. I, ut
manifestetur Israeli, propterea veni in aqua baptizans. Decenter autem non incoepit facere signa in prima aetate.
Aestimassent enim phantasiam esse incarnationem, et ante opportunum tempus eum cruci tradidissent, livore
liquefacti.
|a5 Articulus 5
AG1
Ad quintum sic proceditur. Videtur quod non debuerit manifestari per Angelos Christi nativitas.
Angeli enim sunt spirituales substantiae, secundum illud Psalmi, qui facit Angelos suos spiritus.
Sed Christi nativitas erat secundum carnem, non autem secundum spiritualem eius substantiam. Ergo non debuit
per Angelos manifestari.
AG2
Praeterea, maior est affinitas iustorum ad Angelos quam ad quoscumque alios, secundum illud Psalmi, immittet
Angelus Domini in circuitu timentium eum, et eripiet eos.
Sed iustis, scilicet simeoni et Annae, non est manifestata Christi nativitas per Angelos. Ergo nec pastoribus per
Angelos manifestari debuit.
AG3
Item, videtur quod nec magis debuit manifestari per stellam.
Hoc enim videtur esse erroris occasio quantum ad illos qui existimant sidera nativitatibus hominum dominari.
Sed occasiones peccandi sunt hominibus auferendae. Non ergo fuit conveniens quod per stellam Christi nativitas
manifestaretur.
AG4
Praeterea, signum oportet esse certum, ad hoc quod per ipsum aliquid manifestetur. Sed stella non videtur esse
signum certum nativitatis Christi. Ergo inconvenienter fuit Christi nativitas per stellam manifestata.
SC
Sed contra est quod dicitur Deut. XXXII, Dei perfecta sunt opera.
Sed talis manifestatio fuit opus divinum.
Ergo per convenientia signa fuit effecta.
CO
Respondeo dicendum quod, sicut manifestatio syllogistica fit per ea quae sunt magis nota ei cui est aliquid
manifestandum, ita manifestatio quae fit per signa, debet fieri per ea quae sunt familiaria illis quibus
manifestatur. Manifestum est autem quod viris iustis est familiare et consuetum interiori spiritus sancti edoceri
instinctu, absque signorum sensibilium demonstratione, scilicet per spiritum prophetiae. Alii vero, corporalibus
rebus dediti, per sensibilia ad intelligibilia adducuntur. Iudaei tamen consueti erant divina responsa per Angelos
accipere, per quos etiam legem acceperant, secundum illud Act. VII, acceptis legem in dispositione Angelorum.
Gentiles vero, et maxime astrologi, consueti sunt stellarum cursus aspicere. Et ideo iustis, scilicet simeoni et
Annae, manifestata est Christi nativitas per interiorem instinctum spiritus sancti, secundum illud Luc. II
responsum accepit a spiritu sancto non visurum se mortem nisi prius videret Christum Domini.
Pastoribus autem et magis, tanquam rebus corporalibus deditis, manifestata est Christi nativitas per apparitiones
visibiles. Et quia nativitas non erat pure terrena, sed quodammodo caelestis, ideo per signa caelestia utrisque
nativitas Christi revelatur, ut enim Augustinus dicit, in sermone de epiphania, caelos Angeli habitant, et sidera
ornant, utrisque ergo caeli enarrant gloriam Dei.
Rationabiliter autem pastoribus, tanquam Iudaeis, apud quos frequenter factae sunt apparitiones Angelorum,
revelata est nativitas Christi per Angelos, magis autem, assuetis in consideratione caelestium corporum,
manifestata est per signum stellae.
Quia, ut chrysostomus dicit, per consueta eos Dominus vocare voluit, eis condescendens.
2241

