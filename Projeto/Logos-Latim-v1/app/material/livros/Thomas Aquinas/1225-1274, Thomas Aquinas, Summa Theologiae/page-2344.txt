illa resurrectionis gloria erit impalpabile, et ventis aereque subtilius; et quod Dominus, post confirmata corda
discipulorum palpantium, omne illud quod in eo palpari potuit, in subtilitatem aliquam redegit.
Quod ibidem improbat Gregorius, quia corpus Christi post resurrectionem immutatum non fuit, secundum illud
Rom. VI, Christus resurgens ex mortuis iam non moritur.
Unde et ille quae dixerat, in morte retractavit.
Si enim inconveniens est ut Christus alterius naturae corpus in sua conceptione acciperet, puta caeleste, sicut
valentinus asseruit; multo magis inconveniens est quod in resurrectione alterius naturae corpus reassumpserit,
quia corpus in resurrectione resumpsit ad vitam immortalem, quod in conceptione acceperat ad vitam mortalem.
RA1
Ad primum ergo dicendum quod caro et sanguis ibi non accipitur pro natura carnis et sanguinis, sed vel pro
culpa carnis et sanguinis, sicut Gregorius dicit, in XIV Moral.; vel pro corruptione carnis et sanguinis, quia, ut
Augustinus dicit, ad consentium, de resurrectione carnis, non ibi erit corruptio et mortalitas carnis et sanguinis.
Caro ergo secundum substantiam possidet regnum Dei, secundum quod dictum est, spiritus carnem et ossa non
habet, sicut me videtis habere.
Caro autem cum secundum corruptionem intelligitur, non possidebit.
Unde continuo additum est in verbis apostoli, neque corruptio incorruptelam.
RA2
Ad secundum dicendum quod, sicut Augustinus dicit, in eodem libro, fortassis, accepta occasione sanguinis,
urgebit nos molestior persecutor, et dicet, si sanguis in corpore Christi resurgentis fuit, cur non et pituita, idest
phlegma; cur non et fel flavum, idest cholera, et fel nigrum, idest melancholia; quibus quatuor humoribus
naturam carnis temperari etiam medicinae disciplina testatur? sed, quodlibet quisque addat, corruptionem addere
caveat, ne suae fidei sanitatem castitatemque corrumpat. Valet enim divina potentia de ista visibili atque
tractabili natura corporum, quibusdam manentibus, auferre quas voluerit qualitates, ut absit labes, scilicet
corruptionis, adsit effigies; adsit motio, absit fatigatio; adsit vescendi potestas, absit esuriendi necessitas.
RA3
Ad tertium dicendum quod totus sanguis qui de corpore Christi fluxit, cum ad veritatem humanae naturae
pertineat, in Christi corpore resurrexit. Et eadem ratio est de omnibus particulis ad veritatem et integritatem
humanae naturae pertinentibus. Sanguis autem ille qui in quibusdam ecclesiis pro reliquiis observatur, non fluxit
de latere Christi, sed miraculose dicitur effluxisse de quadam imagine Christi percussa.
|a4 Articulus 4
AG1
Ad quartum sic proceditur. Videtur quod corpus Christi cum cicatricibus resurgere non debuerit.
Dicitur enim I Cor. XV, quod mortui resurgent incorrupti.
Sed cicatrices et vulnera ad quandam corruptionem pertinent et defectum. Non ergo fuit conveniens ut Christus,
qui resurrectionis auctor est, cum cicatricibus resurgeret.
AG2
Praeterea, corpus Christi integrum resurrexit, sicut dictum est.
Sed aperturae vulnerum contrariantur integritati corporis, quia per eas discontinuatur corpus. Non ergo videtur
fuisse conveniens quod in Christi corpore aperturae vulnerum remanerent, etsi remanerent ibi quaedam vulnerum
insignia, quae sufficiebant ad aspectum, ad quem thomas credidit, cui dictum est, quia vidisti me, thoma,
credidisti.
AG3
Praeterea, Damascenus dicit, in IV libro, quod post resurrectionem de Christo dicuntur quaedam vere quidem,
non autem secundum naturam, sed secundum dispensationem, ad certificandum quod ipsum quod passum est
corpus resurrexit, ut cicatrices.
Cessante autem causa, cessat effectus. Ergo videtur quod, certificatis discipulis de sua resurrectione, cicatrices
ulterius non habuit. Sed non conveniebat immutabilitati gloriae quod aliquid assumeret quod in eo perpetuo non
remaneret. Videtur ergo quod non debuerit corpus cum cicatricibus in resurrectione resumere.
SC
Sed contra est quod Dominus dicit thomae, Ioan. XX, infer digitum tuum huc, et vide manus meas, et affer
manum tuam et mitte in latus meum.
CO
Respondeo dicendum quod conveniens fuit animam Christi in resurrectione corpus cum cicatricibus resumere.
Primo quidem, propter gloriam ipsius Christi.
Dicit enim beda, super Luc., quod non ex impotentia curandi cicatrices servavit, sed ut in perpetuum victoriae
suae circumferat triumphum.
Unde et Augustinus dicit, in XXII de CIV. Dei, quod fortassis in illo regno in corporibus martyrum videbimus
vulnerum cicatrices quae pro Christi nomine pertulerunt, non enim deformitas in eis, sed dignitas erit; et
quaedam, quamvis in corpore, non corporis, sed virtutis pulchritudo fulgebit.
2344

