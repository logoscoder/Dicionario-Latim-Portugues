Et haec secunda causa apud omnes est communis. Potest etiam dici quod sicut speciali quodam beneficio terram
promissionis contulit Deus, ita generali beneficio toti humano generi contulit terrae dominium, secundum illud
psalm., terram dedit filiis hominum.
RA3
Ad tertium dicendum quod, sicut Hieronymus dicit, ex maiorum traditione introductum est quod qui plurimum,
Quadragesimam partem dabant sacerdotibus loco primitiarum; qui minimum, sexagesimam.
Unde videtur quod inter hos terminos sint primitiae offerendae, secundum consuetudinem patriae. Rationabiliter
tamen primitiarum quantitas non fuit determinata in lege, quia, sicut dictum est, primitiae dantur per modum
oblationis, de cuius ratione est quod sint voluntariae.
|q87 Quaestio 87
|a0 Prologus
Deinde considerandum est de decimis. Et circa hoc quaeruntur quatuor. Primo, utrum homines teneantur ad
solvendas decimas ex necessitate praecepti. Secundo, de quibus rebus sint decimae dandae. Tertio, quibus
debeant dari.
Quarto, quibus competat eas dare.
|a1 Articulus 1
AG1
Ad primum sic proceditur. Videtur quod homines non teneantur dare decimas ex necessitate praecepti.
Praeceptum enim de solutione decimarum in lege veteri datur, ut patet Levit. XXVII, omnes decimae terrae, sive
de frugibus sive de pomis arborum, Domini sunt; et infra, omnium decimarum ovis et bovis et caprae, quae sub
pastoris virga transeunt, quidquid decimum venerit, sanctificabitur Domino.
Non autem potest computari hoc inter praecepta moralia, quia ratio naturalis non magis dictat quod decima pars
debeat magis dari quam nona vel undecima. Ergo vel est praeceptum iudiciale, vel caeremoniale.
Sed sicut supra habitum est, tempore gratiae non obligantur homines neque ad praecepta caeremonialia neque ad
iudicialia veteris legis. Ergo homines nunc non obligantur ad solutionem decimarum.
AG2
Praeterea, illa sola homines observare tenentur tempore gratiae quae a Christo per apostolos sunt mandata,
secundum illud Matth. Ult., docentes eos servare omnia quaecumque mandavi vobis; et Paulus dicit, Act. XX,
non enim subterfugi quominus annuntiarem vobis omne consilium Dei.
Sed neque in doctrina Christi neque in doctrina apostolorum aliquid continetur de solutione decimarum, nam
quod Dominus de decimis dicit, Matth. XXIII, haec oportuit facere, ad tempus praeteritum legalis observantiae
referendum videtur; ut dicit Hilarius, super Matth., decimatio illa olerum, quae in praefigurationem futurorum
erat utilis, non debebat omitti.
Ergo homines tempore gratiae non tenentur ad decimarum solutionem.
AG3
Praeterea, homines tempore gratiae non magis tenentur ad observantiam legalium quam ante legem. Sed ante
legem non dabantur decimae ex praecepto, sed solum ex voto, legitur enim Gen. XXVIII quod Iacob vovit
votum dicens, si fuerit Deus mecum et custodierit me in via qua ambulo, etc., cunctorum quae dederis mihi
decimas offeram tibi.
Ergo etiam neque tempore gratiae tenentur homines ad decimarum solutionem.
AG4
Praeterea, in veteri lege tenebantur homines ad triplices decimas solvendas. Quarum quasdam solvebant Levitis,
dicitur enim Num. XVIII, Levitae decimarum oblatione contenti erunt, quas in usus eorum et necessaria
separavi.
Erant quoque et aliae decimae, de quibus legitur Deut. XIV, decimam partem separabis de cunctis fructibus tuis
qui nascuntur in terra per annos singulos, et comedes in conspectu Domini Dei tui in loco quem elegerit Deus.
Erant quoque et aliae decimae, de quibus ibidem subditur, anno tertio separabis aliam decimam ex omnibus quae
nascuntur tibi eo tempore, et repones intra ianuas tuas, venietque Levites, qui aliam non habet partem neque
possessionem tecum, et peregrinus ac pupillus et vidua qui intra portas tuas sunt, et comedent et saturabuntur.
Sed ad secundas et tertias decimas homines non tenentur tempore gratiae. Ergo neque ad primas.
AG5
Praeterea, quod sine determinatione temporis debetur, nisi statim solvatur, obligat ad peccatum. Si ergo homines
tempore gratiae obligarentur ex necessitate praecepti ad decimas solvendas, in terris in quibus decimae non
solvuntur omnes essent in peccato mortali, et per consequens etiam ministri ecclesiae dissimulando, quod videtur
inconveniens. Non ergo homines tempore gratiae ex necessitate tenentur ad solutionem decimarum.
SC

1590

