RA5
Ad quintum dicendum quod novus aedificator domus, aut plantator vineae, vel desponsator uxoris, excludebatur
a proelio propter duo. Primo quidem, quia ea quae homo de novo habet, vel statim paratus est ad habendum,
magis solet amare, et per consequens eorum amissionem timere. Unde probabile erat quod ex tali amore magis
mortem timerent, et sic minus fortes essent ad pugnandum. Secundo quia, sicut Philosophus dicit, in II physic.,
infortunium videtur quando aliquis appropinquat ad aliquod bonum habendum, si postea impediatur ab illo.
Et ideo ne propinqui remanentes magis contristarentur de morte talium, qui bonis sibi paratis potiti non fuerunt;
et etiam populus, considerans hoc, horreret; huiusmodi homines a mortis periculo sunt sequestrati per
subtractionem a proelio.
RA6
Ad sextum dicendum quod timidi remittebantur ad domum, non ut ipsi ex hoc commodum consequerentur; sed
ne populus ex eorum praesentia incommodum consequeretur, dum per eorum timorem et fugam etiam alii ad
timendum et fugiendum provocarentur.
|a4 Articulus 4
AG1
Ad quartum sic proceditur. Videtur quod inconvenienter lex vetus praecepta ediderit circa personas domesticas.
Servus enim id quod est, Domini est, ut Philosophus dicit, in I polit..
Sed id quod est alicuius, perpetuo eius esse debet.
Ergo inconvenienter lex mandavit Exod. XXI, quod servi septimo anno liberi abscederent.
AG2
Praeterea, sicut animal aliquod, ut asinus aut bos, est possessio Domini, ita etiam servus. Sed de animalibus
praecipitur Deut. XXII, quod restituantur dominis suis, si errare inveniantur. Inconvenienter ergo mandatur Deut.
XXIII, non tradas servum Domino suo, qui ad te confugerit.
AG3
Praeterea, lex divina debet magis ad misericordiam provocare quam etiam lex humana. Sed secundum leges
humanas graviter puniuntur qui nimis aspere affligunt servos aut ancillas.
Asperrima autem videtur esse afflictio ex qua sequitur mors.
Inconvenienter igitur statuitur Exod. XXI, quod qui percusserit servum suum vel ancillam virga, si uno die
supervixerit, non subiacebit poenae, quia pecunia illius est.
AG4
Praeterea, alius est principatus Domini ad servum, et patris ad filium, ut dicitur in I et III polit..
Sed hoc ad principatum Domini ad servum pertinet, ut aliquis servum vel ancillam vendere possit.
Inconvenienter igitur lex permisit quod aliquis venderet filiam suam in famulam vel ancillam.
AG5
Praeterea, pater habet sui filii potestatem. Sed eius est punire excessus, qui habet potestatem super peccantem.
Inconvenienter igitur mandatur Deut. XXI, quod pater ducat filium ad seniores civitatis puniendum.
AG6
Praeterea, Dominus prohibuit, Deut. VII, ut cum alienigenis non sociarent coniugia; et coniuncta etiam
separarentur, ut patet I esdrae X.
Inconvenienter igitur Deut. XXI conceditur eis ut captivas alienigenarum ducere possint uxores.
AG7
Praeterea, Dominus in uxoribus ducendis quosdam consanguinitatis et affinitatis gradus praecepit esse vitandos,
ut patet Lev. XVIII.
Inconvenienter igitur mandatur Deut. XXV, quod si aliquis esset mortuus absque liberis, uxorem ipsius frater
eius acciperet.
AG8
Praeterea, inter virum et uxorem, sicut est maxima familiaritas, ita debet esse firmissima fides.
Sed hoc non potest esse, si matrimonium dissolubile fuerit.
Inconvenienter igitur Dominus permisit, Deut. XXIV, quod aliquis posset uxorem dimittere, scripto libello
repudii; et quod etiam ulterius eam recuperare non posset.
AG9
Praeterea, sicut uxor potest frangere fidem marito, ita etiam servus Domino, et filius patri. Sed ad investigandam
iniuriam servi in Dominum, vel filii in patrem, non est institutum in lege aliquod sacrificium.
Superflue igitur videtur institui sacrificium zelotypiae ad investigandum uxoris adulterium, Num. V. Sic igitur
inconvenienter videntur esse tradita in lege praecepta iudicialia circa personas domesticas.
SC
Sed contra est quod dicitur in Psalmo XVIII, iudicia Domini vera, iustificata in semetipsa.
CO

1121

