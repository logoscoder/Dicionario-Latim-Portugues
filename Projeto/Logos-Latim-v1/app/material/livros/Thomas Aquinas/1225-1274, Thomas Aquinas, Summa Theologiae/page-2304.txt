Unde chrysostomus dicit, super Ioan., quod latronem in cruce convertere et in Paradisum inducere, non minus
fuit quam concutere petras.
RA2
Ad secundum dicendum quod non conveniebat quod cum Christo aliquis alius pateretur ex eadem causa.
Unde Origenes ibidem subdit, omnes fuerant in peccatis, et omnes opus habebant ut pro eis alius moreretur, non
ipsi pro aliis.
RA3
Ad tertium dicendum quod, sicut Augustinus dicit, in libro de consensu evang., possumus intelligere matthaeum
posuisse pluralem numerum pro singulari, cum dixit, latrones improperabant ei.
Vel potest dici, secundum Hieronymum, quod primum uterque blasphemaverit; deinde, visis signis, unus eorum
crediderit.
|a12 Articulus 12
AG1
Ad duodecimum sic proceditur. Videtur quod passio Christi sit eius divinitati attribuenda.
Dicitur enim I Cor. II, si cognovissent, nunquam Dominum gloriae crucifixissent.
Sed Dominus gloriae est Christus secundum divinitatem. Ergo passio Christi competit ei secundum divinitatem.
AG2
Praeterea, principium salutis humanae est ipsa divinitas, secundum illud Psalmi, salus autem iustorum a Domino.
Si ergo passio Christi ad eius divinitatem non pertineret, videtur quod non posset esse nobis fructifera.
AG3
Praeterea, Iudaei puniti sunt pro peccato occisionis Christi tanquam homicidae ipsius Dei, quod magnitudo
poenae demonstrat.
Hoc autem non esset, si passio ad divinitatem non pertineret.
Ergo passio Christi ad divinitatem pertinuit.
SC
Sed contra est quod Athanasius dicit, in epistola ad epictetum, natura Deus manens verbum est impassibile.
Sed impassibile non potest pati. Passio ergo Christi non pertinebat ad eius divinitatem.
CO
Respondeo dicendum quod, sicut supra dictum est, unio humanae naturae et divinae facta est in persona et
hypostasi et supposito, manente tamen distinctione naturarum, ut scilicet sit eadem persona et hypostasis divinae
et humanae naturae, salva tamen utriusque naturae proprietate. Et ideo, sicut supra dictum est, supposito divinae
naturae attribuenda est passio, non ratione divinae naturae, quae est impassibilis, sed ratione humanae naturae.
Unde in epistola synodali Cyrilli dicitur, si quis non confitetur Dei verbum passum carne et crucifixum carne,
anathema sit.
Pertinet ergo passio Christi ad suppositum divinae naturae ratione naturae passibilis assumptae, non autem
ratione divinae naturae impassibilis.
RA1
Ad primum ergo dicendum quod Dominus gloriae dicitur crucifixus, non secundum quod Dominus est gloriae,
sed secundum quod erat homo passibilis.
RA2
Ad secundum dicendum quod, sicut dicitur in quodam sermone ephesini Concilii, quod mors Christi, tanquam
facta mors Dei, scilicet per unionem in persona, destruxit mortem, quoniam Deus et homo erat qui patiebatur.
Non enim natura Dei laesa est, nec mutatione sua suscepit passiones.
RA3
Ad tertium dicendum quod, sicut subditur ibidem, non purum hominem crucifixerunt Iudaei, sed Deo intulerunt
praesumptiones. Pone enim principem loqui per verbum, et hoc formari per litteras in charta aliqua, et dirigi
civitatibus, et aliquis inobediens chartam disrumpat. Ad mortis sententiam deducetur, non tanquam chartam
discerpens, sed tanquam verbum imperiale disrumpens. Non ergo securus sit Iudaeus, tanquam purum hominem
crucifigens. Quod enim videbat, quasi charta erat, quod autem in ea celabatur, imperiale verbum erat, natum ex
natura, non prolatum per linguam.
|q47 Quaestio 47
|a0 Prologus
Deinde considerandum est de causa efficiente passionis Christi.
Et circa hoc quaeruntur sex. Primo, utrum Christus fuerit ab aliis occisus, vel a seipso. Secundo, ex quo motivo
seipsum passioni tradiderit. Tertio, utrum pater tradiderit eum ad patiendum.
Quarto, utrum fuerit conveniens ut per manus gentium pateretur, vel potius a Iudaeis. Quinto, utrum occisores
eius eum cognoverint.
2304

