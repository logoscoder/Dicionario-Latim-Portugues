AG2
Praeterea, gratia ad hoc est necessaria homini ut per eam bene operetur, secundum illud I Cor. XV, abundantius
omnibus laboravi, non autem ego, sed gratia Dei mecum; et etiam ad hoc quod homo consequatur vitam
aeternam, secundum illud Rom. VI, gratia Dei vita aeterna.
Sed Christo, ex hoc solo quod erat naturalis filius Dei, debebatur hereditas vitae aeterna. Ex hoc etiam quod erat
verbum, per quod facta sunt omnia, aderat ei facultas omnia bona operandi. Non igitur secundum humanam
naturam indigebat alia gratia nisi unione ad verbum.
AG3
Praeterea, illud quod operatur per modum instrumenti, non indiget habitu ad proprias operationes, sed habitus
fundatur in principali agente.
Humana autem natura in Christo fuit sicut instrumentum deitatis, ut dicit Damascenus, in III libro.
Ergo in Christo non debuit esse aliqua gratia habitualis.
SC
Sed contra est quod dicitur Isaiae XI, requiescet super eum spiritus Domini, qui quidem esse in homine dicitur
per gratiam habitualem, ut in prima parte dictum est.
Ergo in Christo fuit gratia habitualis.
CO
Respondeo dicendum quod necesse est ponere in Christo gratiam habitualem, propter tria. Primo quidem, propter
unionem animae illius ad verbum Dei. Quanto enim aliquod receptivum propinquius est causae influenti, tanto
magis participat de influentia ipsius.
Influxus autem gratiae est a Deo, secundum illud Psalmi, gratiam et gloriam dabit Dominus.
Et ideo maxime fuit conveniens ut anima illa reciperet influxum divinae gratiae. Secundo, propter nobilitatem
illius animae, cuius operationes oportebat propinquissime attingere ad Deum per cognitionem et amorem. Ad
quod necesse est elevari humanam naturam per gratiam. Tertio, propter habitudinem ipsius Christi ad genus
humanum.
Christus enim, inquantum homo, est mediator Dei et hominum, ut dicitur I Tim. II. Et ideo oportebat quod
haberet gratiam etiam in alios redundantem, secundum illud Ioan. I, de plenitudine eius omnes accepimus,
gratiam pro gratia.
RA1
Ad primum ergo dicendum quod Christus est verus Deus secundum personam et naturam divinam. Sed quia cum
unitate personae remanet distinctio naturarum, ut ex supra dictis patet, anima Christi non est per suam essentiam
divina. Unde oportet quod fiat divina per participationem, quae est secundum gratiam.
RA2
Ad secundum dicendum quod Christo, secundum quod est naturalis filius Dei, debetur hereditas aeterna, quae est
ipsa beatitudo increata, per increatum actum cognitionis et amoris Dei, eundem scilicet quo pater cognoscit et
amat seipsum. Cuius actus anima capax non erat, propter differentiam naturae. Unde oportebat quod attingeret ad
Deum per actum fruitionis creatum. Qui quidem esse non potest nisi per gratiam. Similiter etiam, inquantum est
verbum Dei, habuit facultatem omnia bene operandi operatione divina.
Sed quia, praeter operationem divinam, oportet ponere operationem humanam, ut infra patebit; oportuit in eo
esse habitualem gratiam, per quam huiusmodi operatio in eo esset perfecta.
RA3
Ad tertium dicendum quod humanitas Christi est instrumentum divinitatis, non quidem sicut instrumentum
inanimatum, quod nullo modo agit sed solum agitur, sed tanquam instrumentum animatum anima rationali, quod
ita agit quod etiam agitur. Et ideo, ad convenientiam actionis, oportuit eum habere gratiam habitualem.
|a2 Articulus 2
AG1
Ad secundum sic proceditur. Videtur quod in Christo non fuerint virtutes. Christus enim habuit abundantiam
gratiae. Sed gratia sufficit ad omnia recte agendum, secundum illud II Cor. XII, sufficit tibi gratia mea.
Ergo in Christo non fuerunt virtutes.
AG2
Praeterea, secundum Philosophum, VII ethic., virtus dividitur contra quendam heroicum sive divinum habitum,
qui attribuitur hominibus divinis.
Hoc autem maxime convenit Christo. Ergo Christus non habuit virtutes, sed aliquid altius virtute.
AG3
Praeterea, sicut in secunda parte dictum est, virtutes omnes simul habentur. Sed Christo non fuit conveniens
habere simul omnes virtutes, sicut patet de liberalitate et magnificentia, quae habent actum suum circa divitias,
quas Christus contempsit, secundum illud Matth. VIII, filius hominis non habet ubi caput suum reclinet.
Temperantia etiam et continentia sunt circa concupiscentias pravas, quae in Christo non fuerunt.
Ergo Christus non habuit virtutes.
2090

