potest esse aliqua alia specialis dilectio praeter dilectionem caritatis, quae fundatur in Deo, dum proximus
diligitur vel ratione consanguinitatis vel alicuius alterius conditionis humanae, quae tamen referibilis sit ad
caritatem.
Sic igitur et timor poenae includitur uno modo in caritate, nam separari a Deo est quaedam poena, quam caritas
maxime refugit.
Unde hoc pertinet ad timorem castum. Alio autem modo contrariatur caritati, secundum quod aliquis refugit
poenam contrariam bono suo naturali sicut principale malum contrarium bono quod diligitur ut finis. Et sic timor
poenae non est cum caritate. Alio modo timor poenae distinguitur quidem secundum substantiam a timore casto,
quia scilicet homo timet malum poenale non ratione separationis a Deo, sed inquantum est nocivum proprii boni,
nec tamen in illo bono constituitur eius finis, unde nec illud malum formidatur tanquam principale malum. Et
talis timor poenae potest esse cum caritate. Sed iste timor poenae non dicitur esse servilis nisi quando poena
formidatur sicut principale malum, ut ex dictis patet.
Et ideo timor inquantum servilis non manet cum caritate, sed substantia timoris servilis cum caritate manere
potest, sicut amor sui manere potest cum caritate.
RA1
Ad primum ergo dicendum quod Augustinus loquitur de timore inquantum servilis est.
RA2
Et sic etiam procedunt aliae duae rationes.
|a7 Articulus 7
AG1
Ad septimum sic proceditur. Videtur quod timor non sit initium sapientiae. Initium enim est aliquid rei. Sed
timor non est aliquid sapientiae, quia timor est in VI appetitiva, sapientia autem est in VI intellectiva.
Ergo videtur quod timor non sit initium sapientiae.
AG2
Praeterea, nihil est principium sui ipsius.
Sed timor Dei ipse est sapientia, ut dicitur iob XXVIII.
Ergo videtur quod timor Dei non sit initium sapientiae.
AG3
Praeterea, principio non est aliquid prius. Sed timore est aliquid prius, quia fides praecedit timorem.
Ergo videtur quod timor non sit initium sapientiae.
SC
Sed contra est quod dicitur in psalm., initium sapientiae timor Domini.
CO
Respondeo dicendum quod initium sapientiae potest aliquid dici dupliciter, uno modo, quia est initium ipsius
sapientiae quantum ad eius essentiam; alio modo, quantum ad eius effectum. Sicut initium artis secundum eius
essentiam sunt principia ex quibus procedit ars, initium autem artis secundum eius effectum est unde incipit ars
operari; sicut si dicamus quod principium artis aedificativae est fundamentum, quia ibi incipit aedificator operari.
Cum autem sapientia sit cognitio divinorum, ut infra dicetur, aliter consideratur a nobis et aliter a philosophis.
Quia enim vita nostra ad divinam fruitionem ordinatur et dirigitur secundum quandam participationem divinae
naturae, quae est per gratiam; sapientia secundum nos non solum consideratur ut est cognoscitiva Dei, sicut apud
Philosophos; sed etiam ut est directiva humanae vitae, quae non solum dirigitur secundum rationes humanas, sed
etiam secundum rationes divinas, ut patet per Augustinum, XII de Trin..
Sic igitur initium sapientiae secundum eius essentiam sunt prima principia sapientiae, quae sunt articuli fidei. Et
secundum hoc fides dicitur sapientiae initium. Sed quantum ad effectum, initium sapientiae est unde sapientia
incipit operari. Et hoc modo timor est initium sapientiae. Aliter tamen timor servilis, et aliter timor filialis. Timor
enim servilis est sicut principium extra disponens ad sapientiam, inquantum aliquis timore poenae discedit a
peccato, et per hoc habilitatur ad sapientiae effectum; secundum illud Eccli. I, timor Domini expellit peccatum.
Timor autem castus vel filialis est initium sapientiae sicut primus sapientiae effectus. Cum enim ad sapientiam
pertineat quod humana vita reguletur secundum rationes divinas, hinc oportet sumere principium, ut homo Deum
revereatur et se ei subiiciat, sic enim consequenter in omnibus secundum Deum regulabitur.
RA1
Ad primum ergo dicendum quod ratio illa ostendit quod timor non est principium sapientiae quantum ad
essentiam sapientiae.
RA2
Ad secundum dicendum quod timor Dei comparatur ad totam vitam humanam per sapientiam Dei regulatam
sicut radix ad arborem, unde dicitur Eccli. I, radix sapientiae est timere Dominum, rami enim illius longaevi.
Et ideo sicut radix virtute dicitur esse tota arbor, ita timor Dei dicitur esse sapientia.
RA3
Ad tertium dicendum quod, sicut dictum est, alio modo fides est principium sapientiae et alio modo timor.
1270

