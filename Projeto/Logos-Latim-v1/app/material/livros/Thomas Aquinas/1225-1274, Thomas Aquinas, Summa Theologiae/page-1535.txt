Ad secundum dicendum quod de opere virtuoso aliquis apud alios et reverentiam meretur et famam; apud
seipsum bonae conscientiae gloriam, secundum illud II ad Cor. I, gloria nostra haec est, testimonium
conscientiae nostrae.
Unde e contrario de actu turpi, idest vitioso, apud alios quidem tollitur hominis honor et fama, et ad hoc
contumeliosus et detractor turpia de alio dicunt. Apud seipsum autem per turpia quae dicuntur aliquis perdit
conscientiae gloriam per quandam confusionem et erubescentiam, et ad hoc turpia dicit derisor.
Et sic patet quod derisor communicat cum praedictis vitiis in materia, differt autem in fine.
RA3
Ad tertium dicendum quod securitas conscientiae et quies illius magnum bonum est, secundum illud Prov. XV,
secura mens quasi iuge convivium.
Et ideo qui conscientiam alicuius inquietat confundendo ipsum, aliquod speciale nocumentum ei infert.
Unde derisio est peccatum speciale.
|a2 Articulus 2
AG1
Ad secundum sic proceditur. Videtur quod derisio non possit esse peccatum mortale. Omne enim peccatum
mortale contrariatur caritati. Sed derisio non videtur contrariari caritati, agitur enim ludo quandoque inter
amicos; unde et delusio nominatur.
Ergo derisio non potest esse peccatum mortale.
AG2
Praeterea, derisio illa videtur esse maxima quae fit in iniuriam Dei. Sed non omnis derisio quae vergit in
iniuriam Dei est peccatum mortale. Alioquin quicumque recidivat in aliquod peccatum veniale de quo poenituit,
peccaret mortaliter, dicit enim Isidorus quod irrisor est, et non poenitens, qui adhuc agit quod poenitet.
Similiter etiam sequeretur quod omnis simulatio esset peccatum mortale, quia sicut Gregorius dicit, in Moral.,
per struthionem significatur simulator, qui deridet equum, idest hominem iustum, et ascensorem, idest Deum.
Ergo derisio non est peccatum mortale.
AG3
Praeterea, contumelia et detractio videntur esse graviora peccata quam derisio, quia maius est facere aliquid serio
quam ioco. Sed non omnis detractio vel contumelia est peccatum mortale.
Ergo multo minus derisio.
SC
Sed contra est quod dicitur Prov. III, ipse deridet illusores.
Sed deridere Dei est aeternaliter punire pro peccato mortali, ut patet per id quod dicitur in psalm., qui habitat in
caelis irridebit eos.
Ergo derisio est peccatum mortale.
CO
Respondeo dicendum quod irrisio non fit nisi de aliquo malo vel defectu. Malum autem si sit magnum, non pro
ludo accipitur, sed seriose. Unde si in lusum vel risum vertatur (ex quo irrisionis vel illusionis nomen sumitur),
hoc est quia accipitur ut parvum. Potest autem aliquod malum accipi ut parvum, dupliciter, uno modo, secundum
se; alio modo, ratione personae. Cum autem aliquis alterius personae malum vel defectum in ludum vel risum
ponit quia secundum se parvum malum est, est veniale et leve peccatum secundum suum genus.
Cum autem accipitur quasi parvum ratione personae, sicut defectus puerorum et stultorum parum ponderare
solemus, sic aliquem illudere vel irridere est eum omnino parvipendere, et eum tam vilem aestimare ut de eius
malo non sit curandum, sed sit quasi pro ludo habendum. Et sic derisio est peccatum mortale.
Et gravius quam contumelia, quae similiter est in manifesto, quia contumeliosus videtur accipere malum alterius
seriose, illusor autem in ludum; et ita videtur esse maior contemptus et dehonoratio. Et secundum hoc, illusio est
grave peccatum, et tanto gravius quanto maior reverentia debetur personae quae illuditur. Unde gravissimum est
irridere Deum et ea quae Dei sunt, secundum illud Isaiae XXXVII, cui exprobrasti? et quem blasphemasti? et
super quem exaltasti vocem tuam? et postea subditur, ad sanctum Israel.
Deinde secundum locum tenet irrisio parentum.
Unde dicitur Prov. XXX, oculum qui subsannat patrem et despicit partum matris suae, effodiant eum corvi de
torrentibus, et comedant eum filii aquilae.
Deinde iustorum derisio gravis est, quia honor est virtutis praemium.
Et contra hoc dicitur iob XII, deridetur iusti simplicitas.
Quae quidem derisio valde nociva est, quia per hoc homines a bene agendo impediuntur; secundum illud
Gregorii, qui in aliorum actibus exoriri bona conspiciunt, mox ea manu pestiferae exprobrationis evellunt.
RA1
Ad primum ergo dicendum quod ludus non importat aliquid contrarium caritati respectu eius cum quo luditur,
potest tamen importare aliquid contrarium caritati respectu eius de quo luditur, propter contemptum, ut dictum
est.
1535

