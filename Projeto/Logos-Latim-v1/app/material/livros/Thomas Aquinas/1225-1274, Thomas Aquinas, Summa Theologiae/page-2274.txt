Sed contra est quod Isaiae VIII fuerat prophetatum quod Christus esset in lapidem offensionis et petram scandali
duabus Dominus Israel.
CO
Respondeo dicendum quod salus multitudinis est praeferenda paci quorumcumque singularium hominum. Et
ideo, quando aliqui sua perversitate multitudinis salutem impediunt, non est timenda eorum offensio a
praedicatore vel doctore, ad hoc quod multitudinis saluti provideat. Scribae autem et Pharisaei et principes
Iudaeorum sui malitia plurimum impediebant populi salutem, tum quia repugnabant Christi doctrinae, per quam
solam poterat esse salus; tum etiam quia pravis suis moribus vitam populi corrumpebant. Et ideo Dominus, non
obstante offensione eorum, publice veritatem docebat, quam illi odiebant, et eorum vitia arguebat.
Et ideo dicitur, Matth. XV, quod, discipulis Domino dicentibus, scis quia Iudaei, audito hoc verbo, scandalizati
sunt? respondit, sinite illos. Caeci sunt duces caecorum.
Si caecus caeco ducatum praestet, ambo in foveam cadunt.
RA1
Ad primum ergo dicendum quod homo sic debet esse sine offensione omnibus ut nulli det suo facto vel dicto
minus recto occasionem ruinae.
Si tamen de veritate scandalum oritur, magis est sustinendum scandalum quam veritas relinquatur, ut Gregorius
dicit.
RA2
Ad secundum dicendum quod per hoc quod Christus publice Scribas et Pharisaeos arguebat, non impedivit, sed
magis promovit effectum suae doctrinae. Quia cum eorum vitia populo innotescebant, minus avertebatur a
Christo propter verba Scribarum et Pharisaeorum, qui semper doctrinae Christi obsistebant.
RA3
Ad tertium dicendum quod illud verbum apostoli est intelligendum de illis senioribus qui non solum aetate vel
auctoritate, sed etiam honestate sunt senes, secundum illud Num. XI, congrega mihi septuaginta viros de
senioribus Israel, quos tu nosti quod senes populi sint.
Si autem auctoritatem senectutis in instrumentum malitiae vertant publice peccando, sunt manifeste et acriter
arguendi, sicut et Daniel dixit, Dan. XIII, inveterate dierum malorum, etc..
|a3 Articulus 3
AG1
Ad tertium sic proceditur. Videtur quod Christus non omnia publice docere debuit. Legitur enim multa seorsum
discipulis dixisse, sicut patet in sermone caenae.
Unde et Matth. X dixit, quod in aure audistis in cubilibus, praedicabitur in tectis.
Non ergo omnia publice docuit.
AG2
Praeterea, profunda sapientiae non sunt nisi perfectis exponenda, secundum illud I Cor. II, sapientiam loquimur
inter perfectos.
Sed doctrina Christi continebat profundissimam sapientiam.
Non ergo erat imperfectae multitudini communicanda.
AG3
Praeterea, idem est veritatem aliquam occultare silentio, et obscuritate verborum. Sed Christus veritatem quam
praedicabat, occultabat turbis obscuritate verborum, quia sine parabolis non loquebatur ad eos, ut dicitur Matth.
XIII.
Ergo pari ratione poterat occultari silentio.
SC
Sed contra est quod ipse dicit, Ioan. XVIII, in occulto locutus sum nihil.
CO
Respondeo dicendum quod doctrina alicuius potest esse in occulto tripliciter. Uno modo, quantum ad
intentionem docentis, qui intendit suam doctrinam non manifestare multis, sed magis occultare. Quod quidem
contingit dupliciter. Quandoque ex invidia docentis, qui vult per suam scientiam excellere, et ideo scientiam
suam non vult aliis communicare. Quod in Christo locum non habuit, ex cuius persona dicitur, Sap. VII, quam
sine fictione didici, et sine invidia communico, et honestatem illius non abscondo.
Quandoque vero hoc contingit propter inhonestatem eorum quae docentur, sicut Augustinus dicit, super Ioan.,
quod quaedam sunt mala quae portare non potest qualiscumque pudor humanus.
Unde de doctrina haereticorum dicitur, Prov. IX, aquae furtivae dulciores sunt. Doctrina autem Christi non est
neque de errore neque de immunditia.
Et ideo Dominus dicit, marci IV, nunquid venit lucerna, idest vera et honesta doctrina, ut sub modio ponatur?
alio modo aliqua doctrina est in occulto, quia paucis proponitur.
Et sic etiam Christus nihil docuit in occulto, quia omnem doctrinam suam vel turbae toti proposuit, vel omnibus
suis discipulis in communi.
2274

