ipsa cognitio veritatis, quod pertinet ad intellectum contemplativum; vel est aliqua exterior actio, quod pertinet
ad intellectum practicum sive activum. Et ideo vita etiam sufficienter dividitur per activam et contemplativam.
RA1
Ad primum ergo dicendum quod vita voluptuosa ponit finem in delectatione corporali, quae communis est nobis
et brutis.
Unde, sicut Philosophus ibidem dicit, est vita bestialis.
Propter quod, non comprehenditur sub praesenti divisione, prout vita humana dividitur in activam et
contemplativam.
RA2
Ad secundum dicendum quod media conficiuntur ex extremis, et ideo virtute continentur in eis, sicut tepidum in
calido et frigido, et pallidum in albo et nigro. Et similiter sub activo et contemplativo comprehenditur id quod est
ex utroque compositum. Et tamen, sicut in quolibet mixto praedominatur aliquod simplicium, ita etiam in medio
genere vitae superabundat quandoque quidem contemplativum, quandoque vero activum.
RA3
Ad tertium dicendum quod omnia studia humanarum actionum, si ordinentur ad necessitatem praesentis vitae
secundum rationem rectam, pertinent ad vitam activam, quae per ordinatas actiones consulit necessitati vitae
praesentis. Si autem deserviant concupiscentiae cuicumque, pertinent ad vitam voluptuosam, quae non continetur
sub vita activa. Humana vero studia quae ordinantur ad considerationem veritatis, pertinent ad vitam
contemplativam.
|q180 Quaestio 180
|a0 Prologus
Deinde considerandum est de vita contemplativa. Et circa hoc quaeruntur octo. Primo, utrum vita contemplativa
pertineat tantum ad intellectum, an consistat etiam in affectu.
Secundo, utrum ad vitam contemplativam pertineant virtutes morales. Tertio, utrum vita contemplativa consistat
solum in uno actu, aut in pluribus. Quarto, utrum ad vitam contemplativam pertineat consideratio cuiuscumque
veritatis. Quinto, utrum vita contemplativa hominis in hoc statu possit elevari usque ad Dei visionem. Sexto, de
motibus contemplationis quos dionysius assignat, quarto capitulo de divinis nominibus.
Septimo, de delectatione contemplationis.
Octavo, de duratione contemplationis.
|a1 Articulus 1
AG1
Ad primum sic proceditur. Videtur quod vita contemplativa nihil habeat in affectu, sed totum in intellectu.
Dicit enim Philosophus, in II metaphys., quod finis contemplationis est veritas.
Veritas autem pertinet ad intellectum totaliter. Ergo videtur quod vita contemplativa totaliter in intellectu
consistat.
AG2
Praeterea, Gregorius dicit, in VI Moral., quod Rachel, quae interpretatur visum principium, vitam
contemplativam significat.
Sed visio principii pertinet proprie ad intellectum.
Ergo vita contemplativa proprie ad intellectum pertinet.
AG3
Praeterea, Gregorius dicit. Super Ezech.. Quod ad vitam contemplativam pertinet ab exteriori actione quiescere.
Sed vis affectiva sive appetitiva inclinat ad exteriores actiones. Ergo videtur quod vita contemplativa non
pertineat aliquo modo ad vim appetitivam.
SC
Sed contra est quod Gregorius ibidem dicit, quod contemplativa vita est caritatem Dei et proximi tota mente
retinere, et soli desiderio conditoris inhaerere.
Sed desiderium et amor ad vim affectivam sive appetitivam pertinet, ut supra habitum est.
Ergo etiam vita contemplativa habet aliquid in VI affectiva sive appetitiva.
CO
Respondeo dicendum quod, sicut dictum est, vita contemplativa illorum esse dicitur qui principaliter intendunt
ad contemplationem veritatis. Intentio autem est actus voluntatis, ut supra habitum est, quia intentio est de fine,
qui est voluntatis obiectum. Et ideo vita contemplativa, quantum ad ipsam essentiam actionis, pertinet ad
intellectum, quantum autem ad id quod movet ad exercendum talem operationem, pertinet ad voluntatem, quae
movet omnes alias potentias, et etiam intellectum, ad suum actum, ut supra dictum est.

1963

