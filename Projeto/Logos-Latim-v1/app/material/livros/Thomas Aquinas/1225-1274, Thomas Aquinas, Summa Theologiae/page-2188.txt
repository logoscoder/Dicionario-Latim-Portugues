Ad tertium dicendum quod crux, prout ipsa in se consideratur, ut dictum est, non est capax honoris. Sed beata
virgo est secundum seipsam capax venerationis. Et ideo non est similis ratio.
|a6 Articulus 6
AG1
Ad sextum sic proceditur. Videtur quod sanctorum reliquiae nullo modo sint adorandae. Non enim est aliquid
faciendum quod possit esse erroris occasio. Sed adorare mortuorum reliquias videtur ad errorem gentilium
pertinere, qui mortuis hominibus honorificentiam impendebant. Ergo non sunt sanctorum reliquiae honorandae.
AG2
Praeterea, stultum videtur rem insensibilem venerari. Sed sanctorum reliquiae sunt insensibiles.
Ergo stultum est eas venerari.
AG3
Praeterea, corpus mortuum non est eiusdem speciei cum corpore vivo, et per consequens non videtur esse
numero idem. Ergo videtur quod post mortem alicuius sancti, corpus eius non sit adorandum.
SC
Sed contra est quod dicitur in libro de ecclesiast. Dogmat., sanctorum corpora, et praecipue beatorum martyrum
reliquias, ac si Christi membra, sincerissime adoranda (scilicet, credimus)p et postea subdit, si quis contra hanc
sententiam velit esse, non christianus, sed eunomianus et vigilantius creditur.
CO
Respondeo dicendum quod, sicut Augustinus dicit, in libro de CIV. Dei, si paterna vestis et anulus, ac si quid
huiusmodi est, tanto carius est posteris quanto erga parentes est maior affectus, nullo modo ipsa spernenda sunt
corpora, quae utique multo familiarius atque coniunctius quam quaelibet indumenta gestamus, haec enim ad
ipsam naturam hominis pertinent.
Ex quo patet quod qui habet affectum ad aliquem, etiam ipsa quae de ipso post mortem relinquuntur veneratur,
non solum corpus aut partes corporis eius, sed etiam aliqua exteriora, puta vestes et similia. Manifestum est
autem quod sanctos Dei in veneratione debemus habere, tanquam membra Christi, Dei filios et amicos, et
intercessores, nostros. Et ideo eorum reliquias qualescumque honore congruo in eorum memoriam venerari
debemus, et praecipue eorum corpora, quae fuerunt templum spiritus sancti, et organa spiritus sancti in eis
habitantis et operantis, et sunt corpori Christi configuranda per gloriam resurrectionis. Unde et ipse Deus
huiusmodi reliquias convenienter honorat, in eorum praesentia miracula faciendo.
RA1
Ad primum ergo dicendum quod haec fuit ratio vigilantii, cuius verba introducit Hieronymus in libro quem
contra eum scripsit, dicentis, prope ritum gentilium videmus sub praetextu religionis introductum, pulvisculum
nescio quem in modico vasculo, pretioso linteamine circumdatum, osculantes adorant.
Contra quem Hieronymus dicit, in epistola ad riparium, nos, non dico martyrum reliquias, sed nec solem nec
lunam nec Angelos adoramus, scilicet adoratione latriae.
Honoramus autem reliquias martyrum, ut eum cuius sunt martyres adoremus, honoramus servos, ut honor
servorum redundet ad Dominum.
Sic ergo honorando reliquias sanctorum non incidimus in errorem gentilium, qui cultum latriae mortuis
hominibus exhibebant.
RA2
Ad secundum dicendum quod corpus insensibile non adoramus propter seipsum, sed propter animam, quae ei
fuit unita, quae nunc fruitur Deo; et propter Deum, cuius fuerunt ministri.
RA3
Ad tertium dicendum quod corpus mortuum alicuius sancti non est idem numero quod primo fuerit dum viveret,
propter diversitatem formae, quae est anima, est tamen idem identitate materiae, quae est iterum suae formae
unienda.
|q26 Quaestio 26
|a0 Prologus
Deinde considerandum est de hoc quod Christus dicitur mediator Dei et hominum. Et circa hoc quaeruntur duo.
Primo, utrum esse mediatorem Dei et hominum sit proprium Christo. Secundo, utrum hoc conveniat ei secundum
humanam naturam.
|a1 Articulus 1
AG1
Ad primum sic proceditur. Videtur quod esse mediatorem Dei et hominum non sit proprium Christo. Sacerdos
enim et propheta videtur esse mediator inter Deum et homines, secundum illud Deut. V, ego illo tempore
sequester et medius fui inter vos et Deum.
2188

