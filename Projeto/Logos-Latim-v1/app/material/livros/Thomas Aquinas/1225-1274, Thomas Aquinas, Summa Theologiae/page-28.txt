AG2
Praeterea, bonum est quod omnia appetunt, ut dicit Philosophus.
Sed nihil aliud est quod omnia appetunt, nisi solus Deus, qui est finis omnium. Ergo nihil aliud est bonum nisi
Deus.
Quod etiam videtur per id quod dicitur Matth. XIX, nemo bonus nisi solus Deus.
Sed summum dicitur in comparatione aliorum; sicut summum calidum in comparatione ad omnia calida. Ergo
Deus non potest dici summum bonum.
AG3
Praeterea, summum comparationem importat. Sed quae non sunt unius generis, non sunt comparabilia; sicut
dulcedo inconvenienter dicitur maior vel minor quam linea. Cum igitur Deus non sit in eodem genere cum aliis
bonis, ut ex superioribus patet, videtur quod Deus non possit dici summum bonum respectu eorum.
SC
Sed contra est quod dicit Augustinus, I de Trin., quod trinitas divinarum personarum est summum bonum, quod
purgatissimis mentibus cernitur.
CO
Respondeo dicendum quod Deus est summum bonum simpliciter, et non solum in aliquo genere vel ordine
rerum. Sic enim bonum Deo attribuitur, ut dictum est, inquantum omnes perfectiones desideratae effluunt ab eo,
sicut a prima causa. Non autem effluunt ab eo sicut ab agente univoco, ut ex superioribus patet, sed sicut ab
agente quod non convenit cum suis effectibus, neque in ratione speciei, nec in ratione generis. Similitudo autem
effectus in causa quidem univoca invenitur uniformiter, in causa autem aequivoca invenitur excellentius, sicut
calor excellentiori modo est in sole quam in igne. Sic ergo oportet quod cum bonum sit in Deo sicut in prima
causa omnium non univoca, quod sit in eo excellentissimo modo. Et propter hoc dicitur summum bonum.
RA1
Ad primum ergo dicendum quod summum bonum addit super bonum, non rem aliquam absolutam, sed
relationem tantum. Relatio autem qua aliquid de Deo dicitur relative ad creaturas, non est realiter in Deo, sed in
creatura; in Deo vero secundum rationem; sicut scibile relative dicitur ad scientiam, non quia ad ipsam referatur,
sed quia scientia refertur ad ipsum. Et sic non oportet quod in summo bono sit aliqua compositio, sed solum
quod alia deficiant ab ipso.
RA2
Ad secundum dicendum quod, cum dicitur bonum est quod omnia appetunt, non sic intelligitur quasi
unumquodque bonum ab omnibus appetatur, sed quia quidquid appetitur, rationem boni habet.
Quod autem dicitur, nemo bonus nisi solus Deus, intelligitur de bono per essentiam, ut post dicetur.
RA3
Ad tertium dicendum quod ea quae non sunt in eodem genere, si quidem sint in diversis generibus contenta,
nullo modo comparabilia sunt. De Deo autem negatur esse in eodem genere cum aliis bonis, non quod ipse sit in
quodam alio genere; sed quia ipse est extra genus, et principium omnis generis. Et sic comparatur ad alia per
excessum. Et huiusmodi comparationem importat summum bonum.
|a3 Articulus 3
AG1
Ad tertium sic proceditur. Videtur quod esse bonum per essentiam non sit proprium Dei. Sicut enim unum
convertitur cum ente, ita et bonum, ut supra habitum est.
Sed omne ens est unum per suam essentiam, ut patet per Philosophum in IV metaphys..
Ergo omne ens est bonum per suam essentiam.
AG2
Praeterea, si bonum est quod omnia appetunt, cum ipsum esse sit desideratum ab omnibus, ipsum esse cuiuslibet
rei est eius bonum.
Sed quaelibet res est ens per suam essentiam.
Ergo quaelibet res est bona per suam essentiam.
AG3
Praeterea, omnis res per suam bonitatem est bona. Si igitur aliqua res est quae non sit bona per suam essentiam,
oportebit quod eius bonitas non sit sua essentia. Illa ergo bonitas, cum sit ens quoddam, oportet quod sit bona, et
si quidem alia bonitate, iterum de illa bonitate quaeretur. Aut ergo erit procedere in infinitum, aut venire ad
aliquam bonitatem quae non erit bona per aliam bonitatem. Eadem ergo ratione standum est in primo. Res igitur
quaelibet est bona per suam essentiam.
SC
Sed contra est quod dicit boetius, in libro de hebdomad., quod alia omnia a Deo sunt bona per participationem.
Non igitur per essentiam.
CO
Respondeo dicendum quod solus Deus est bonus per suam essentiam.
28

