Sed quando aliquis peccat ex passione, non peccat ex certa malitia, sed ex infirmitate, ut dictum est.
Ergo quandocumque aliquis peccat ex certa malitia, oportet quod peccet ex habitu.
SC
Sed contra, sicut se habet habitus bonus ad electionem boni, ita habitus malus ad electionem mali. Sed
quandoque aliquis non habens habitum virtutis, eligit id quod est bonum secundum virtutem. Ergo etiam
quandoque aliquis non habens habitum vitiosum, potest eligere malum, quod est ex certa malitia peccare.
CO
Respondeo dicendum quod voluntas aliter se habet ad bonum, et aliter ad malum. Ex natura enim suae potentiae
inclinatur ad bonum rationis, sicut ad proprium obiectum, unde et omne peccatum dicitur esse contra naturam.
Quod ergo in aliquod malum voluntas eligendo inclinetur, oportet quod aliunde contingat. Et quandoque quidem
contingit ex defectu rationis, sicut cum aliquis ex ignorantia peccat, quandoque autem ex impulsu appetitus
sensitivi, sicut cum peccat ex passione. Sed neutrum horum est ex certa malitia peccare; sed tunc solum ex certa
malitia aliquis peccat, quando ipsa voluntas ex seipsa movetur ad malum. Quod potest contingere dupliciter. Uno
quidem modo, per hoc quod homo habet aliquam dispositionem corruptam inclinantem ad malum, ita quod
secundum illam dispositionem fit homini quasi conveniens et simile aliquod malum, et in hoc, ratione
convenientiae, tendit voluntas quasi in bonum, quia unumquodque secundum se tendit in id quod sibi est
conveniens. Talis autem dispositio corrupta vel est aliquis habitus acquisitus ex consuetudine, quae vertitur in
naturam, vel est aliqua aegritudinalis habitudo ex parte corporis, sicut aliquis habens quasdam naturales
inclinationes ad aliqua peccata, propter corruptionem naturae in ipso. Alio modo contingit quod voluntas per se
tendit in aliquod malum, per remotionem alicuius prohibentis. Puta si aliquis prohibeatur peccare non quia
peccatum ei secundum se displiceat, sed propter spem vitae aeternae vel propter timorem Gehennae; remota spe
per desperationem, vel timore per praesumptionem, sequitur quod ex certa malitia, quasi absque freno, peccet.
Sic igitur patet quod peccatum quod est ex certa malitia, semper praesupponit in homine aliquam
inordinationem, quae tamen non semper est habitus. Unde non est necessarium quod quicumque peccat ex certa
malitia, peccet ex habitu.
RA1
Ad primum ergo dicendum quod operari qualiter iniustus operatur, non solum est operari iniusta ex certa malitia,
sed etiam delectabiliter, et sine gravi renisu rationis.
Quod non est nisi eius qui habet habitum.
RA2
Ad secundum dicendum quod non statim ad hoc aliquis labitur quod ex certa malitia peccet, sed praesupponitur
aliquid, quod tamen non semper est habitus, ut dictum est.
RA3
Ad tertium dicendum quod illud propter quod voluntas inclinatur ad malum, non semper habitus est vel passio,
sed quaedam alia,
RA4
Ad quartum dicendum quod non est similis ratio de electione boni, et de electione mali. Quia malum nunquam
est sine bono naturae, sed bonum potest esse sine malo culpae perfecte.
|a4 Articulus 4
AG1
Ad quartum sic proceditur. Videtur quod ille qui peccat ex certa malitia, non peccet gravius quam ille qui peccat
ex passione.
Ignorantia enim excusat peccatum vel in toto vel in parte.
Sed maior est ignorantia in eo qui peccat ex certa malitia, quam in eo qui peccat ex passione, nam ille qui peccat
ex certa malitia, patitur ignorantiam principii, quae est maxima, ut Philosophus dicit, in VII ethic.; habet enim
malam existimationem de fine, qui est principium in operativis.
Ergo magis excusatur a peccato qui peccat ex certa malitia, quam ille qui peccat ex passione.
AG2
Praeterea, quanto aliquis habet maius impellens ad peccandum, tanto minus peccat, sicut patet de eo qui maiori
impetu passionis deiicitur in peccatum. Sed ille qui peccat ex certa malitia, impellitur ab habitu, cuius est fortior
impulsio quam passionis. Ergo ille qui peccat ex habitu, minus peccat quam ille qui peccat ex passione.
AG3
Praeterea, peccare ex certa malitia est peccare ex electione mali.
Sed ille qui peccat ex passione, etiam eligit malum.
Ergo non minus peccat quam ille qui peccat ex certa malitia.
SC
Sed contra est quod peccatum quod ex industria committitur, ex hoc ipso graviorem poenam meretur, secundum
illud iob XXXIV, quasi impios percussit eos in loco videntium, qui quasi de industria recesserunt ab eo.
Sed poena non augetur nisi propter gravitatem culpae.
963

