vita aeterna, ut patet per supradicta; nullus in statu peccati existens potest vitam aeternam mereri, nisi prius Deo
reconcilietur, dimisso peccato, quod fit per gratiam.
Peccatori enim non debetur vita, sed mors; secundum illud Rom. VI, stipendia peccati mors.
RA1
Ad primum ergo dicendum quod Deus ordinavit humanam naturam ad finem vitae aeternae consequendum non
propria virtute, sed per auxilium gratiae. Et hoc modo eius actus potest esse meritorius vitae aeternae.
RA2
Ad secundum dicendum quod homo sine gratia non potest habere aequale opus operi quod ex gratia procedit,
quia quanto est perfectius principium actionis, tanto est perfectior actio.
Sequeretur autem ratio, supposita aequalitate operationis utrobique.
RA3
Ad tertium dicendum quod, quantum ad primam rationem inductam, dissimiliter se habet in Deo et in homine.
Nam homo omnem virtutem benefaciendi habet a Deo, non autem ab homine. Et ideo a Deo non potest homo
aliquid mereri nisi per donum eius, quod apostolus signanter exprimit, dicens, quis prior dedit ei, et retribuetur
illi? sed ab homine potest aliquis mereri antequam ab eo acceperit, per id quod accepit a Deo. Sed quantum ad
secundam rationem, sumptam ex impedimento peccati, simile est de homine et de Deo, quia etiam homo ab alio
mereri non potest quem offendit prius, nisi ei satisfaciens reconcilietur.
|a3 Articulus 3
AG1
Ad tertium sic proceditur. Videtur quod homo in gratia constitutus non possit mereri vitam aeternam ex
condigno.
Dicit enim apostolus, ad Rom. VIII, non sunt condignae passiones huius temporis ad futuram gloriam quae
revelabitur in nobis.
Sed inter alia opera meritoria maxime videntur esse meritoriae sanctorum passiones. Ergo nulla opera hominum
sunt meritoria vitae aeternae ex condigno.
AG2
Praeterea, super illud Rom. VI, gratia Dei vita aeterna, dicit Glossa, posset recte dicere, stipendium iustitiae vita
aeterna, sed maluit dicere, gratia Dei vita aeterna, ut intelligeremus Deum ad aeternam vitam pro sua miseratione
nos perducere, non meritis nostris.
Sed id quod ex condigno quis meretur, non ex miseratione, sed ex merito accipit. Ergo videtur quod homo non
possit per gratiam mereri vitam aeternam ex condigno.
AG3
Praeterea, illud meritum videtur esse condignum quod aequatur mercedi. Sed nullus actus praesentis vitae potest
aequari vitae aeternae, quae cognitionem et desiderium nostrum excedit. Excedit etiam caritatem vel dilectionem
viae, sicut et excedit naturam. Ergo homo non potest per gratiam mereri vitam aeternam ex condigno.
SC
Sed contra, id quod redditur secundum iustum iudicium, videtur esse merces condigna. Sed vita aeterna redditur
a Deo secundum iudicium iustitiae; secundum illud II ad Tim. IV, in reliquo reposita est mihi corona iustitiae,
quam reddet mihi Dominus in illa die, iustus iudex.
Ergo homo meretur vitam aeternam ex condigno.
CO
Respondeo dicendum quod opus meritorium hominis dupliciter considerari potest, uno modo, secundum quod
procedit ex libero arbitrio; alio modo, secundum quod procedit ex gratia spiritus sancti. Si consideretur
secundum substantiam operis, et secundum quod procedit ex libero arbitrio, sic non potest ibi esse condignitas,
propter maximam inaequalitatem. Sed est ibi congruitas, propter quandam aequalitatem proportionis, videtur
enim congruum ut homini operanti secundum suam virtutem, Deus recompenset secundum excellentiam suae
virtutis. Si autem loquamur de opere meritorio secundum quod procedit ex gratia spiritus sancti, sic est
meritorium vitae aeternae ex condigno.
Sic enim valor meriti attenditur secundum virtutem spiritus sancti moventis nos in vitam aeternam; secundum
illud Ioan. IV, fiet in eo fons aquae salientis in vitam aeternam.
Attenditur etiam pretium operis secundum dignitatem gratiae, per quam homo, consors factus divinae naturae,
adoptatur in filium Dei, cui debetur hereditas ex ipso iure adoptionis, secundum illud Rom. VIII, si filii, et
heredes.
RA1
Ad primum ergo dicendum quod apostolus loquitur de passionibus sanctorum secundum eorum substantiam.
RA2
Ad secundum dicendum quod verbum Glossae intelligendum est quantum ad primam causam perveniendi ad
vitam aeternam, quae est miseratio Dei. Meritum autem nostrum est causa subsequens.
RA3
1174

