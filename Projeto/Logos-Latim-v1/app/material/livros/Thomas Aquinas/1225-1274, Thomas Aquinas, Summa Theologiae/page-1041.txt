Lex debet esse possibilis et secundum naturam, et secundum consuetudinem patriae.
Potestas autem sive facultas operandi ex interiori habitu seu dispositione procedit, non enim idem est possibile ei
qui non habet habitum virtutis, et virtuoso; sicut etiam non est idem possibile puero et viro perfecto. Et propter
hoc non ponitur eadem lex pueris quae ponitur adultis, multa enim pueris permittuntur quae in adultis lege
puniuntur, vel etiam vituperantur. Et similiter multa sunt permittenda hominibus non perfectis virtute, quae non
essent toleranda in hominibus virtuosis. Lex autem humana ponitur multitudini hominum, in qua maior pars est
hominum non perfectorum virtute.
Et ideo lege humana non prohibentur omnia vitia, a quibus virtuosi abstinent; sed solum graviora, a quibus
possibile est maiorem partem multitudinis abstinere; et praecipue quae sunt in nocumentum aliorum, sine
quorum prohibitione societas humana conservari non posset, sicut prohibentur lege humana homicidia et furta et
huiusmodi.
RA1
Ad primum ergo dicendum quod audacia pertinere videtur ad invasionem aliorum. Unde praecipue pertinet ad
illa peccata quibus iniuria proximis irrogatur; quae lege humana prohibentur, ut dictum est.
RA2
Ad secundum dicendum quod lex humana intendit homines inducere ad virtutem, non subito, sed gradatim.
Et ideo non statim multitudini imperfectorum imponit ea quae sunt iam virtuosorum, ut scilicet ab omnibus malis
abstineant. Alioquin imperfecti, huiusmodi praecepta ferre non valentes, in deteriora mala prorumperent, sicut
dicitur Prov. XXX, qui nimis emungit, elicit sanguinem; et Matth. IX dicitur quod, si vinum novum, idest
praecepta perfectae vitae, mittatur in utres veteres, idest in homines imperfectos, utres rumpuntur, et vinum
effunditur, idest, praecepta contemnuntur, et homines ex contemptu ad peiora mala prorumpunt.
RA3
Ad tertium dicendum quod lex naturalis est quaedam participatio legis aeternae in nobis, lex autem humana
deficit a lege aeterna.
Dicit enim Augustinus, in I de Lib. Arb., lex ista quae regendis civitatibus fertur, multa concedit atque impunita
relinquit, quae per divinam providentiam vindicantur. Neque enim quia non omnia facit, ideo quae facit,
improbanda sunt.
Unde etiam lex humana non omnia potest prohibere quae prohibet lex naturae.
|a3 Articulus 3
AG1
Ad tertium sic proceditur. Videtur quod lex humana non praecipiat actus omnium virtutum.
Actibus enim virtutum opponuntur actus vitiosi.
Sed lex humana non prohibet omnia vitia, ergo etiam non praecipit actus omnium virtutum.
AG2
Praeterea, actus virtutis a virtute procedit. Sed virtus est finis legis, et ita quod est ex virtute, sub praecepto legis
cadere non potest.
Ergo lex humana non praecipit actus omnium virtutum.
AG3
Praeterea, lex ordinatur ad bonum commune, ut dictum est.
Sed quidam actus virtutum non ordinantur ad bonum commune, sed ad bonum privatum.
Ergo lex non praecipit actus omnium virtutum.
SC
Sed contra est quod Philosophus dicit, in V ethic., quod praecipit lex fortis opera facere, et quae temperati, et
quae mansueti; similiter autem secundum alias virtutes et malitias, haec quidem iubens, haec autem prohibens.
CO
Respondeo dicendum quod species virtutum distinguuntur secundum obiecta, ut ex supradictis patet.
Omnia autem obiecta virtutum referri possunt vel ad bonum privatum alicuius personae, vel ad bonum commune
multitudinis, sicut ea quae sunt fortitudinis potest aliquis exequi vel propter conservationem civitatis, vel ad
conservandum ius amici sui; et simile est in aliis. Lex autem, ut dictum est, ordinatur ad bonum commune. Et
ideo nulla virtus est de cuius actibus lex praecipere non possit.
Non tamen de omnibus actibus omnium virtutum lex humana praecipit, sed solum de illis qui sunt ordinabiles ad
bonum commune, vel immediate, sicut cum aliqua directe propter bonum commune fiunt; vel mediate, sicut cum
aliqua ordinantur a legislatore pertinentia ad bonam disciplinam, per quam cives informantur ut commune
bonum iustitiae et pacis conservent.
RA1
Ad primum ergo dicendum quod lex humana non prohibet omnes actus vitiosos, secundum obligationem
praecepti, sicut nec praecipit omnes actus virtuosos. Prohibet tamen aliquos actus singulorum vitiorum, sicut
etiam praecipit quosdam actus singularum virtutum.
RA2
1041

