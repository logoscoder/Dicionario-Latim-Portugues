Sed postquam resurrexit, non fuit in sepulcro. Ergo non fuit in sepulcro duabus noctibus integris.
AG3
Praeterea, per mortem Christi lux praevaluit tenebris. Sed nox ad tenebras pertinet, dies autem ad lucem. Ergo
convenientius fuit quod corpus Christi fuerit in sepulcro duabus diebus et una nocte, quam e converso.
SC
Sed contra est quod, sicut Augustinus dicit, in IV de Trin., a vespere sepulturae usque ad diluculum
resurrectionis triginta sex horae sunt, idest, nox tota cum die tota et nocte tota.
CO
Respondeo dicendum quod ipsum tempus quo Christus in sepulcro mansit, effectum mortis eius repraesentat.
Dictum est enim supra quod per mortem Christi liberati sumus a duplici morte, scilicet a morte animae et a morte
corporis. Et hoc significatur per duas noctes quibus Christus in sepulcro permansit. Mors autem eius, quia non
fuit ex peccato proveniens sed ex caritate suscepta, non habuit rationem noctis, sed diei. Et ideo significatur per
diem integram qua Christus fuit in sepulcro. Et sic conveniens fuit quod Christus una die et duabus noctibus
esset in sepulcro.
RA1
Ad primum ergo dicendum quod, sicut Augustinus dicit, in libro de consensu evang., quidam, modum Scripturae
nescientes, noctem voluerunt animadvertere tres illas horas, a sexta usque ad nonam, quibus sol obscuratus est; et
diem, tres horas alias quibus iterum terris est redditus, idest a nona usque ad eius occasum. Sequitur enim nox
futura sabbati, qua cum suo die computata, erunt iam duae noctes et duo dies. Post sabbatum autem, sequitur nox
primae sabbati, idest illucescentis diei dominici, in qua tunc Dominus resurrexit. Et ita adhuc non constabit ratio
trium dierum et trium noctium. Restat ergo ut hoc inveniatur illo Scripturarum usitato loquendi modo quo a parte
totum intelligitur, ita scilicet quod unam noctem et unam diem accipiamus pro uno die naturali. Et sic primus
dies computatur ab extrema parte sui, qua Christus in sexta feria est mortuus et sepultus; secunda autem dies est
integra cum viginti quatuor horis nocturnis et diurnis; nox autem sequens pertinet ad tertium diem.
Sicut enim primi dies, propter futurum hominis lapsum, a luce in noctem; ita isti, propter hominis reparationem,
a tenebris computantur in lucem.
RA2
Ad secundum dicendum quod, sicut Augustinus dicit, in IV de Trin., Christus in diluculo resurrexit, in quo
aliquid lucis apparet, et adhuc tamen aliquid remanet tenebrarum noctis, unde de mulieribus dicitur, Ioan. XX,
quod cum tenebrae adhuc essent, venerunt ad monumentum.
Ratione ergo harum tenebrarum, Gregorius dicit Christum media nocte surrexisse, non quidem divisa nocte in
duas partes aequales, sed infra illam noctem. Illud enim diluculum et pars noctis et pars diei dici potest, propter
communicantiam quam habet cum utroque.
RA3
Ad tertium dicendum quod in tantum lux in morte Christi praevaluit, quod significatur per unam diem, quod
tenebras duarum noctium, idest duplicis mortis nostrae, removit, ut dictum est.
|q52 Quaestio 52
|a0 Prologus
Deinde considerandum est de descensu Christi ad inferos. Et circa hoc quaeruntur octo. Primo, utrum conveniens
fuerit Christum ad inferos descendere. Secundo, in quem infernum descenderit. Tertio, utrum totus fuerit in
inferno. Quarto, utrum aliquam moram ibi contraxerit. Quinto, utrum sanctos patres ab inferno liberaverit.
Sexto, utrum ab inferno liberaverit damnatos. Septimo, utrum liberaverit pueros in peccato originali defunctos.
Octavo, utrum liberaverit homines de Purgatorio.
|a1 Articulus 1
AG1
Ad primum sic proceditur. Videtur quod non fuerit conveniens Christum ad infernum descendere.
Dicit enim Augustinus, in epistola ad evodium, nec ipsos quidem inferos uspiam Scripturarum in bono
appellatos potui reperire. Sed anima Christi non descendit ad aliquod malum, quia nec animae iustorum ad
aliquod malum descendunt. Ergo videtur quod non fuerit conveniens Christum ad inferos descendere.
AG2
Praeterea, descendere ad inferos non potest Christo convenire secundum divinam naturam, quae est omnino
immobilis, sed solum convenire potest ei secundum naturam assumptam. Ea vero quae Christus fecit vel passus
est in natura assumpta, ordinantur ad humanam salutem. Ad quam non videtur necessarium fuisse quod Christus
descenderit ad inferos, quia per passionem suam, quam in hoc mundo sustinuit, nos liberavit a culpa et poena, ut
supra dictum est.
Non igitur fuit conveniens quod Christus ad infernum descenderet.
AG3
2329

