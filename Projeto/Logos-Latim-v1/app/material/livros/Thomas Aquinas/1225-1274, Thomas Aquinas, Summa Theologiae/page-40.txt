Primo, quid sit aeternitas. Secundo, utrum Deus sit aeternus. Tertio, utrum esse aeternum sit proprium Dei.
Quarto, utrum aeternitas differat a tempore. Quinto, de differentia aevi et temporis. Sexto, utrum sit unum aevum
tantum, sicut est unum tempus et una aeternitas.
|a1 Articulus 1
AG1
Ad primum sic proceditur. Videtur quod non sit conveniens definitio aeternitatis, quam boetius ponit V de
consolatione, dicens quod aeternitas est interminabilis vitae tota simul et perfecta possessio.
Interminabile enim negative dicitur. Sed negatio non est de ratione nisi eorum quae sunt deficientia, quod
aeternitati non competit. Ergo in definitione aeternitatis non debet poni interminabile.
AG2
Praeterea, aeternitas durationem quandam significat.
Duratio autem magis respicit esse quam vitam. Ergo non debuit poni in definitione aeternitatis vita, sed magis
esse.
AG3
Praeterea, totum dicitur quod habet partes. Hoc autem aeternitati non convenit, cum sit simplex. Ergo
inconvenienter dicitur tota.
AG4
Praeterea, plures dies non possunt esse simul, nec plura tempora.
Sed in aeternitate pluraliter dicuntur dies et tempora, dicitur enim micheae V, egressus eius ab initio, a diebus
aeternitatis; et ad Rom., XVI cap., secundum revelationem mysterii temporibus aeternis taciti.
Ergo aeternitas non est tota simul.
AG5
Praeterea, totum et perfectum sunt idem.
Posito igitur quod sit tota, superflue additur quod sit perfecta.
AG6
Praeterea, possessio ad durationem non pertinet. Aeternitas autem quaedam duratio est. Ergo aeternitas non est
possessio.
CO
Respondeo dicendum quod, sicut in cognitionem simplicium oportet nos venire per composita, ita in
cognitionem aeternitatis oportet nos venire per tempus; quod nihil aliud est quam numerus motus secundum
prius et posterius. Cum enim in quolibet motu sit successio, et una pars post alteram, ex hoc quod numeramus
prius et posterius in motu, apprehendimus tempus; quod nihil aliud est quam numerus prioris et posterioris in
motu. In eo autem quod caret motu, et semper eodem modo se habet, non est accipere prius et posterius. Sicut
igitur ratio temporis consistit in numeratione prioris et posterioris in motu, ita in apprehensione uniformitatis eius
quod est omnino extra motum, consistit ratio aeternitatis. Item, ea dicuntur tempore mensurari, quae principium
et finem habent in tempore, ut dicitur in IV physic., et hoc ideo, quia in omni eo quod movetur est accipere
aliquod principium et aliquem finem. Quod vero est omnino immutabile, sicut nec successionem, ita nec
principium aut finem habere potest. Sic ergo ex duobus notificatur aeternitas.
Primo, ex hoc quod id quod est in aeternitate, est interminabile, idest principio et fine carens (ut terminus ad
utrumque referatur)p secundo, per hoc quod ipsa aeternitas successione caret, tota simul existens.
RA1
Ad primum ergo dicendum quod simplicia consueverunt per negationem definiri, sicut punctus est cuius pars
non est. Quod non ideo est, quod negatio sit de essentia eorum, sed quia intellectus noster, qui primo apprehendit
composita, in cognitionem simplicium pervenire non potest, nisi per remotionem compositionis.
RA2
Ad secundum dicendum quod illud quod est vere aeternum, non solum est ens, sed vivens, et ipsum vivere se
extendit quodammodo ad operationem, non autem esse. Protensio autem durationis videtur attendi secundum
operationem, magis quam secundum esse, unde et tempus est numerus motus.
RA3
Ad tertium dicendum quod aeternitas dicitur tota, non quia habet partes, sed inquantum nihil ei deest.
RA4
Ad quartum dicendum quod, sicut Deus, cum sit incorporeus, nominibus rerum corporalium metaphorice in
Scripturis nominatur, sic aeternitas, tota simul existens, nominibus temporalibus successivis.
RA5
Ad quintum dicendum quod in tempore est duo considerare, scilicet ipsum tempus, quod est successivum; et
nunc temporis, quod est imperfectum.
Dicit ergo tota simul, ad removendum tempus, et perfecta, ad excludendum nunc temporis.
RA6
Ad sextum dicendum quod illud quod possidetur, firmiter et quiete habetur.
40

