Ad secundum dicendum quod Iudas tradidit Christum, non Pilato, sed principibus sacerdotum, qui tradiderunt
eum Pilato, secundum illud Ioan. XVIII, gens tua et pontifices tui tradiderunt te mihi.
Horum tamen omnium peccatum fuit maius quam Pilati, qui timore caesaris Christum occidit; et etiam quam
peccatum militum, qui mandato praesidis Christum crucifixerunt; non ex cupiditate, sicut Iudas, nec ex invidia et
odio, sicut principes sacerdotum.
RA3
Ad tertium dicendum quod Christus voluit quidem suam passionem, sicut et Deus eam voluit, iniquam tamen
actionem Iudaeorum noluit.
Et ideo occisores Christi ab iniustitia non excusantur. Et tamen ille qui occidit hominem, iniuriam facit non
solum homini, sed etiam Deo et reipublicae, sicut etiam et ille qui occidit seipsum, ut Philosophus dicit, in V
ethic..
Unde David damnavit illum ad mortem qui non timuerat mittere manum ut occideret Christum Domini, quamvis
eo petente, ut legitur II Reg. I.
|q48 Quaestio 48
|a0 Prologus
Deinde considerandum est de effectu passionis Christi. Et primo, de modo efficiendi; secundo, de ipso effectu.
Circa primum quaeruntur sex. Primo, utrum passio Christi causaverit nostram salutem per modum meriti.
Secundo, utrum per modum satisfactionis.
Tertio, utrum per modum sacrificii. Quarto, utrum per modum redemptionis. Quinto, utrum esse redemptorem sit
proprium Christi.
Sexto, utrum causaverit effectum nostrae salutis per modum efficientiae.
|a1 Articulus 1
AG1
Ad primum sic proceditur. Videtur quod passio Christi non causaverit nostram salutem per modum meriti.
Passionum enim principia non sunt in nobis. Nullus autem meretur vel laudatur nisi per id cuius principium est
in ipso. Ergo passio Christi nihil est operata per modum meriti.
AG2
Praeterea, Christus ab initio suae conceptionis meruit et sibi et nobis, ut supra dictum est.
Sed superfluum est iterum mereri id quod alias meruerat. Ergo Christus per suam passionem non meruit nostram
salutem.
AG3
Praeterea, radix merendi est caritas. Sed caritas Christi non fuit magis augmentata in passione quam ante. Ergo
non magis meruit salutem nostram patiendo quam ante fecerat.
SC
Sed contra est quod, super illud philipp. II, propter quod et Deus exaltavit illum etc., dicit Augustinus, humilitas
passionis claritatis est meritum, claritas humilitatis est praemium. Sed ipse clarificatus est non solum in seipso,
sed etiam in suis fidelibus, ut ipse dicit, Ioan. XVII.
Ergo videtur quod ipse meruit salutem suorum fidelium.
CO
Respondeo dicendum quod, sicut supra dictum est, Christo data est gratia non solum sicut singulari personae, sed
inquantum est caput ecclesiae, ut scilicet ab ipso redundaret ad membra. Et ideo opera Christi hoc modo se
habent tam ad se quam ad sua membra, sicut se habent opera alterius hominis in gratia constituti ad ipsum.
Manifestum est autem quod quicumque in gratia constitutus propter iustitiam patitur, ex hoc ipso meretur sibi
salutem, secundum illud Matth. V, beati qui persecutionem patiuntur propter iustitiam.
Unde Christus non solum per suam passionem sibi, sed etiam omnibus suis membris meruit salutem.
RA1
Ad primum ergo dicendum quod passio inquantum huiusmodi, habet principium ab exteriori. Sed secundum
quod eam aliquis voluntarie sustinet, habet principium ab interiori.
RA2
Ad secundum dicendum quod Christus a principio suae conceptionis meruit nobis salutem aeternam, sed ex parte
nostra erant impedimenta quaedam, quibus impediebamur consequi effectum praecedentium meritorum. Unde,
ad removendum illa impedimenta, oportuit Christum pati, ut supra dictum est.
RA3
Ad tertium dicendum quod passio Christi habuit aliquem effectum quem non habuerunt praecedentia merita, non
propter maiorem caritatem, sed propter genus operis, quod erat conveniens tali effectui, ut patet ex rationibus
supra inductis de convenientia passionis Christi.

2310

