Secundo, propter sacra mysteria et alia sanctitatis signa quae ibi continentur. Tertio, propter concursum
multorum adorantium, ex quo fit oratio magis exaudibilis, secundum illud Matth. XVIII, ubi sunt duo vel tres
congregati in nomine meo, ibi sum ego in medio eorum.
RA3
Ad tertium dicendum quod secundum quandam decentiam adoramus versus orientem. Primo quidem, propter
divinae maiestatis indicium quod nobis manifestatur in motu caeli, qui est ab oriente secundo, propter Paradisum
in oriente constitutum, ut legitur Gen. II, secundum litteram septuaginta, quasi quaeramus ad Paradisum redire.
Tertio, propter Christum, qui est lux mundi et oriens nominatur, Zach. VI; et qui ascendit super caelum caeli ad
orientem; et ab oriente etiam expectatur venturus, secundum illud Matth. XXIV, sicut fulgur exit ab oriente et
paret usque ad occidentem, ita erit adventus filii hominis.

|*STH.II-II
|q85 Quaestio 85
|a0 Prologus
Deinde considerandum est de actibus quibus aliquae res exteriores Deo offeruntur. Circa quos occurrit duplex
consideratio, primo quidem, de his quae Deo a fidelibus dantur; secundo, de votis, quibus ei aliqua promittuntur.
Circa primum, considerandum est de sacrificiis, oblationibus, primitiis et decimis. Circa sacrificia quaeruntur
quatuor.
Primo, utrum offerre Deo sacrificium sit de lege naturae.
Secundo, utrum soli Deo sit sacrificium offerendum.
Tertio, utrum offerre sacrificium sit specialis actus virtutis.
Quarto, utrum omnes teneantur ad sacrificium offerendum.
|a1 Articulus 1
AG1
Ad primum sic proceditur. Videtur quod offerre sacrificium Deo non sit de lege naturae. Ea enim quae sunt iuris
naturalis communia sunt apud omnes. Non autem hoc contingit circa sacrificia, nam quidam leguntur obtulisse in
sacrificium panem et vinum, sicut de melchisedech dicitur, Gen. XIV; et quidam haec, quidam illa animalia.
Ergo oblatio sacrificiorum non est de iure naturali.
AG2
Praeterea, ea quae sunt iuris naturalis omnes iusti servaverunt.
Sed non legitur de Isaac quod sacrificium obtulerit, neque etiam de Adam, de quo tamen dicitur, Sap. X, quod
sapientia eduxit eum a delicto suo.
Ergo oblatio sacrificii non est de iure naturali.
AG3
Praeterea, Augustinus dicit, X de CIV. Dei, quod sacrificia in quadam significantia offeruntur. Voces autem,
quae sunt praecipua inter signa, sicut idem dicit, in libro de doct. Christ., non significant naturaliter, sed ad
placitum, secundum Philosophum.
Ergo sacrificia non sunt de lege naturali.
SC
Sed contra est quod in qualibet aetate, et apud quaslibet hominum nationes, semper fuit aliqua sacrificiorum
oblatio.
Quod autem est apud omnes, videtur naturale esse.
Ergo et oblatio sacrificii est de iure naturali.
CO
Respondeo dicendum quod naturalis ratio dictat homini quod alicui superiori subdatur, propter defectus quos in
seipso sentit, in quibus ab aliquo superiori eget adiuvari et dirigi.
Et quidquid illud sit, hoc est quod apud omnes dicitur Deus.
Sicut autem in rebus naturalibus naturaliter inferiora superioribus subduntur, ita etiam naturalis ratio dictat
homini secundum naturalem inclinationem ut ei quod est supra hominem subiectionem et honorem exhibeat
secundum suum modum. Est autem modus conveniens homini ut sensibilibus signis utatur ad aliqua exprimenda,
quia ex sensibilibus cognitionem accipit. Et ideo ex naturali ratione procedit quod homo quibusdam sensibilibus
rebus utatur offerens eas Deo, in signum debitae subiectionis et honoris, secundum similitudinem eorum qui
dominis suis aliqua offerunt in recognitionem dominii. Hoc autem pertinet ad rationem sacrificii. Et ideo oblatio
sacrificii pertinet ad ius naturale.
RA1

1583

