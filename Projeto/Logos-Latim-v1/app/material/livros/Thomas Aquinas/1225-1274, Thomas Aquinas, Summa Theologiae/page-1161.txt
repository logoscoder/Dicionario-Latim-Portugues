prout scilicet unus perfectius illustratur a lumine gratiae quam alius. Cuius diversitatis ratio quidem est aliqua ex
parte praeparantis se ad gratiam, qui enim se magis ad gratiam praeparat, pleniorem gratiam accipit. Sed ex hac
parte non potest accipi prima ratio huius diversitatis, quia praeparatio ad gratiam non est hominis nisi inquantum
liberum arbitrium eius praeparatur a Deo. Unde prima causa huius diversitatis accipienda est ex parte ipsius Dei,
qui diversimode suae gratiae dona dispensat, ad hoc quod ex diversis gradibus pulchritudo et perfectio ecclesiae
consurgat, sicut etiam diversos gradus rerum instituit ut esset universum perfectum.
Unde apostolus, ad Ephes. IV, postquam dixerat, unicuique data est gratia secundum mensuram donationis
Christi, enumeratis diversis gratiis, subiungit, ad consummationem sanctorum, in aedificationem corporis
Christi.
RA1
Ad primum ergo dicendum quod cura divina dupliciter considerari potest. Uno modo, quantum ad ipsum
divinum actum, qui est simplex et uniformis. Et secundum hoc, aequaliter se habet eius cura ad omnes, quia
scilicet uno actu et simplici et maiora et minora dispensat. Alio modo potest considerari ex parte eorum quae in
creaturis ex divina cura proveniunt.
Et secundum hoc invenitur inaequalitas, inquantum scilicet Deus sua cura quibusdam maiora, quibusdam minora
providet dona.
RA2
Ad secundum dicendum quod ratio illa procedit secundum primum modum magnitudinis gratiae. Non enim
potest gratia secundum hoc maior esse, quod ad maius bonum ordinet, sed ex eo quod magis vel minus ordinat
ad idem bonum magis vel minus participandum. Potest enim esse diversitas intensionis et remissionis secundum
participationem subiecti, et in ipsa gratia et in finali gloria.
RA3
Ad tertium dicendum quod vita naturalis pertinet ad substantiam hominis, et ideo non recipit magis et minus.
Sed vitam gratiae participat homo accidentaliter, et ideo eam potest homo magis vel minus habere.
|a5 Articulus 5
AG1
Ad quintum sic proceditur. Videtur quod homo possit scire se habere gratiam. Gratia enim est in anima per sui
essentiam.
Sed certissima cognitio animae est eorum quae sunt in anima per sui essentiam; ut patet per Augustinum, XII
super Gen. Ad litt..
Ergo gratia certissime potest cognosci a Deo qui gratiam habet.
AG2
Praeterea, sicut scientia est donum Dei, ita et gratia.
Sed qui a Deo scientiam accipit, scit se scientiam habere; secundum illud Sap. VII, Dominus dedit mihi horum
quae sunt veram scientiam.
Ergo pari ratione qui accipit gratiam a Deo, scit se gratiam habere.
AG3
Praeterea, lumen est magis cognoscibile quam tenebra, quia secundum apostolum, ad Ephes. V, omne quod
manifestatur, lumen est.
Sed peccatum, quod est spiritualis tenebra, per certitudinem potest sciri ab eo qui habet peccatum.
Ergo multo magis gratia, quae est spirituale lumen.
AG4
Praeterea, apostolus dicit, I ad Cor. II, nos autem non spiritum huius mundi accepimus, sed spiritum qui a Deo
est, ut sciamus quae a Deo donata sunt nobis.
Sed gratia est praecipuum donum Dei.
Ergo homo qui accepit gratiam per spiritum sanctum, per eundem spiritum scit gratiam esse sibi datam.
AG5
Praeterea, Gen. XXII, ex persona Domini dicitur ad Abraham, nunc cognovi quod timeas Dominum, idest,
cognoscere te feci.
Loquitur autem ibi de timore casto, qui non est sine gratia.
Ergo homo potest cognoscere se habere gratiam.
SC
Sed contra est quod dicitur Eccle. IX, nemo scit utrum sit dignus odio vel amore.
Sed gratia gratum faciens facit hominem dignum Dei amore.
Ergo nullus potest scire utrum habeat gratiam gratum facientem.
CO
Respondeo dicendum quod tripliciter aliquid cognosci potest.
Uno modo, per revelationem. Et hoc modo potest aliquis scire se habere gratiam. Revelat enim Deus hoc
aliquando aliquibus ex speciali privilegio, ut securitatis gaudium etiam in hac vita in eis incipiat, et confidentius
1161

