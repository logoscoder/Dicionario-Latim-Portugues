Unde dicitur Heb. I, omnes sunt administratorii spiritus, in ministerium missi propter eos qui hereditatem capiunt
salutis.
Subsunt autem iudicio Christi, uno quidem modo, quantum ad dispensationem eorum quae per ipsos aguntur.
Quae quidem dispensatio fit etiam per hominem Christum, cui Angeli ministrabant, ut dicitur Matth. IV; et a quo
Daemones petebant ut in porcos mitterentur, ut dicitur Matth. VIII.
Secundo, quantum ad alia accidentalia praemia bonorum Angelorum, quae sunt gaudia quae habent de salute
hominum, secundum illud Luc. XV, gaudium est Angelis Dei super uno peccatore poenitentiam agente. Et etiam
quantum ad poenas accidentales Daemonum, quibus torquentur vel hic, vel recluduntur in inferno. Et hoc etiam
pertinet ad hominem Christum.
Unde marci I dicitur quod Daemon clamavit, quid nobis et tibi, Iesu Nazarene? venisti perdere nos? tertio,
quantum ad praemium essentiale beatorum Angelorum, quod est beatitudo aeterna, et quantum ad poenam
essentialem malorum, quae est damnatio aeterna. Sed hoc factum est per Christum inquantum est verbum Dei, a
principio mundi.
RA1
Ad primum ergo dicendum quod ratio illa procedit de iudicio quantum ad praemium essentiale et poenam
principalem.
RA2
Ad secundum dicendum quod, sicut dicit Augustinus, in libro de vera relig., licet spiritualis iudicet omnia, tamen
iudicatur ab ipsa veritate.
Et ideo, licet Angeli, ex eo quod sunt spirituales, iudicent, iudicantur tamen a Christo, inquantum est veritas.
RA3
Ad tertium dicendum quod Christus habet iudicium non solum super Angelos, sed etiam super administrationem
totius creaturae.
Si enim, ut Augustinus dicit, in III de Trin., inferiora quodam ordine reguntur a Deo per superiora, oportet dicere
quod omnia regantur per animam Christi, quae est super omnem creaturam.
Unde et apostolus dicit, Heb. II, non enim Angelis subiecit Deus orbem terrae futurum, scilicet subiectum ei de
quo loquimur, idest Christo.
Nec tamen propter hoc alium constituit Deus super terram.
Quia unus et idem est Deus et homo Dominus Iesus Christus.
De cuius incarnationis mysterio ad praesens dicta sufficiant.
|q60 Quaestio 60
|a0 Prologus
Post considerationem eorum quae pertinent ad mysteria verbi incarnati, considerandum est de ecclesiae
sacramentis, quae ab ipso verbo incarnato efficaciam habent. Et prima consideratio erit de sacramentis in
communi; secunda de unoquoque sacramentorum in speciali. Circa primum quinque consideranda sunt, primo,
quid sit sacramentum; secundo, de necessitate sacramentorum; tertio, de effectibus sacramentorum; quarto, de
causa eorum; quinto, de numero. Circa primum quaeruntur octo. Primo, utrum sacramentum sit in genere signi.
Secundo, utrum omne signum rei sacrae sit sacramentum. Tertio, utrum sacramentum sit signum unius rei
tantum, vel plurium. Quarto, utrum sacramentum sit signum quod est res sensibilis. Quinto, utrum ad
sacramentum requiratur determinata res sensibilis. Sexto, utrum ad sacramentum requiratur significatio quae est
per verba. Septimo, utrum requirantur determinata verba. Octavo, utrum illis verbis possit aliquid addi vel
subtrahi.
|a1 Articulus 1
AG1
Ad primum sic proceditur. Videtur quod sacramentum non sit in genere signi. Videtur enim sacramentum dici a
sacrando, sicut medicamentum a medicando. Sed hoc magis videtur pertinere ad rationem causae quam ad
rationem signi. Ergo sacramentum magis est in genere causae quam in genere signi.
AG2
Praeterea, sacramentum videtur occultum aliquid significare, secundum illud Tob. XII, sacramentum regis
abscondere bonum est; et Ephes. III, quae sit dispensatio sacramenti absconditi a saeculis in Deo.
Sed id quod est absconditum, videtur esse contra rationem signi, nam signum est quod, praeter speciem quam
sensibus ingerit, facit aliquid aliud in cognitionem venire, ut patet per Augustinum, in II de doct. Christ..
Ergo videtur quod sacramentum non sit in genere signi.
AG3
Praeterea, iuramentum quandoque sacramentum nominatur, dicitur enim in decretis, XXII caus., qu. V, parvuli
qui sine aetate rationabili sunt, non cogantur iurare, et qui semel periuratus fuerit, nec testis sit post hoc, nec ad

2370

