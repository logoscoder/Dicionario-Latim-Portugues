Sed alia videtur esse distinctio officiorum a distinctione vitarum.
Non ergo officia distinguuntur per actus.
AG3
Praeterea, ordines etiam ecclesiastici et status et gradus per actus distingui videntur. Si ergo officia distinguantur
per actus, videtur sequi quod eadem sit distinctio officiorum, graduum et statuum. Hoc autem est falsum, quia
diversimode in suas partes dividuntur.
Non ergo videtur quod officia distinguantur per actus.
SC
Sed contra est quod Isidorus dicit, in libro etymol., quod officium ab efficiendo est dictum, quasi efficium,
propter decorem sermonis una mutata littera.
Sed efficere pertinet ad actionem.
Ergo officia per actus distinguuntur.
CO
Respondeo dicendum quod, sicut dictum est, diversitas in membris ecclesiae ad tria ordinatur, scilicet ad
perfectionem, actionem et decorem. Et secundum haec tria triplex distinctio diversitatis fidelium accipi potest.
Una quidem per respectum ad perfectionem. Et secundum hoc accipitur differentia statuum, prout quidam sunt
aliis perfectiores. Alia vero distinctio accipitur per respectum ad actionem. Et haec est distinctio officiorum,
dicuntur enim in diversis officiis esse qui sunt ad diversas actiones deputati. Alia autem, per respectum ad
ordinem pulchritudinis ecclesiasticae. Et secundum hoc accipitur differentia graduum, prout scilicet, etiam in
eodem statu vel officio, unus est alio superior.
Unde et in Psalmo dicitur, secundum aliam litteram, Deus in gradibus eius cognoscetur.
RA1
Ad primum ergo dicendum quod materialis diversitas humanorum actuum est infinita. Et secundum hanc non
distinguuntur officia, sed secundum formalem diversitatem, quae accipitur secundum diversas species actuum;
secundum quam actus hominis non sunt infiniti.
RA2
Ad secundum dicendum quod vita dicitur absolute. Et ideo diversitas vitarum accipitur secundum diversos actus
qui conveniunt homini secundum seipsum.
Sed efficientia, a qua sumitur nomen officii, ut dictum est, importat actionem tendentem in aliud, ut dicitur in IX
metaphys..
Et ideo officia distinguuntur proprie secundum actus qui referuntur ad alios, sicut dicitur doctor habere officium,
vel iudex, et sic de aliis.
Et ideo Isidorus dicit quod officium est ut quisque illa agat quae nulli officiant, id est noceant, sed prosint
omnibus.
RA3
Ad tertium dicendum quod diversitas statuum, officiorum et graduum secundum diversa sumitur, ut dictum est.
Contingit tamen quod ista tria in eodem concurrant, puta, cum aliquis deputatur ad aliquem actum altiorem,
simul ex hoc habet et officium et gradum; et ulterius quandoque perfectionis statum, propter actus sublimitatem
sicut patet de episcopo. Ordines autem ecclesiastici specialiter distinguuntur secundum officia divina, dicit enim
Isidorus, in libro etymol., officiorum plurima genera sunt, sed praecipuum illud est quod in sacris divinisque
rebus habetur.
|a4 Articulus 4
AG1
Ad quartum sic proceditur. Videtur quod differentia statuum non attendatur secundum incipientes, proficientes et
perfectos.
Diversorum enim diversae sunt species et differentiae. Sed secundum hanc differentiam inchoationis, profectus
et perfectionis, dividuntur gradus caritatis, ut supra habitum est, cum de caritate ageretur.
Ergo videtur quod secundum hoc non sit accipienda differentia statuum.
AG2
Praeterea, status, sicut dictum est, respicit conditionem servitutis vel libertatis. Ad quam non videtur pertinere
praedicta differentia incipientium, proficientium et perfectorum.
Ergo inconvenienter status per ista dividitur.
AG3
Praeterea, incipientes, proficientes et perfecti distingui videntur secundum magis et minus, quod videtur magis
pertinere ad rationem gradus. Sed alia est divisio graduum et statuum, ut supra dictum est.
Non ergo convenienter dividitur status secundum incipientes, proficientes et perfectos.
SC
Sed contra est quod Gregorius dicit, in Moral., tres sunt modi conversorum, inchoatio, medietas atque perfectio.
Et super Ezech. Dicit quod alia sunt virtutis exordia, aliud profectus, aliud perfectio.
1982

