SC
Sed contra est quod Philosophus dicit, in V ethic., quod aliquis facit iniustum et iniustus non est.
CO
Respondeo dicendum quod sicut obiectum iustitiae est aliquid aequale in rebus exterioribus, ita etiam obiectum
iniustitiae est aliquid inaequale, prout scilicet alicui attribuitur plus vel minus quam sibi competat. Ad hoc autem
obiectum comparatur habitus iniustitiae mediante proprio actu, qui vocatur iniustificatio. Potest ergo contingere
quod qui facit iniustum non est iniustus, dupliciter. Uno modo, propter defectum comparationis operationis ad
proprium obiectum, quae quidem recipit speciem et nomen a per se obiecto, non autem ab obiecto per accidens.
In his autem quae sunt propter finem, per se dicitur aliquid quod est intentum, per accidens autem quod est
praeter intentionem. Et ideo si aliquis faciat aliquid quod est iniustum non intendens iniustum facere, puta cum
hoc facit per ignorantiam, non existimans se iniustum facere; tunc non facit iniustum per se et formaliter
loquendo, sed solum per accidens, et quasi materialiter faciens id quod est iniustum.
Et talis operatio non denominatur iniustificatio.
Alio modo potest contingere propter defectum comparationis ipsius operationis ad habitum. Potest enim
iniustificatio procedere quandoque quidem ex aliqua passione, puta irae vel concupiscentiae, quandoque autem
ex electione, quando scilicet ipsa iniustificatio per se placet; et tunc proprie procedit ab habitu, quia unicuique
habenti aliquem habitum est secundum se acceptum quod convenit illi habitui. Facere ergo iniustum ex
intentione et electione est proprium iniusti, secundum quod iniustus dicitur qui habet iniustitiae habitum. Sed
facere iniustum praeter intentionem, vel ex passione, potest aliquis absque habitu iniustitiae.
RA1
Ad primum ergo dicendum quod obiectum per se et formaliter acceptum specificat habitum, non autem prout
accipitur materialiter et per accidens.
RA2
Ad secundum dicendum quod non est facile cuicumque facere iniustum ex electione, quasi aliquid per se placens
et non propter aliud, sed hoc proprium est habentis habitum, ut ibidem Philosophus dicit.
RA3
Ad tertium dicendum quod obiectum temperantiae non est aliquid exterius constitutum, sicut obiectum iustitiae,
sed obiectum temperantiae, idest temperatum, accipitur solum in comparatione ad ipsum hominem. Et ideo quod
est per accidens et praeter intentionem non potest dici temperatum nec materialiter nec formaliter, et similiter
neque intemperatum. Et quantum ad hoc est dissimile in iustitia et in aliis virtutibus moralibus.
Sed quantum ad comparationem operationis ad habitum, in omnibus similiter se habet.
|a3 Articulus 3
AG1
Ad tertium sic proceditur. Videtur quod aliquis possit pati iniustum volens. Iniustum enim est inaequale, ut
dictum est.
Sed aliquis laedendo seipsum recedit ab aequalitate, sicut et laedendo alium. Ergo aliquis potest sibi ipsi facere
iniustum, sicut et alteri. Sed quicumque facit iniustum volens facit.
Ergo aliquis volens potest pati iniustum, maxime a seipso.
AG2
Praeterea, nullus secundum legem civilem punitur nisi propter hoc quod facit aliquam iniustitiam. Sed illi qui
interimunt seipsos puniuntur secundum leges civitatum, in hoc quod privabantur antiquitus honore sepulturae; ut
patet per Philosophum, in V ethic..
Ergo aliquis potest sibi ipsi facere iniustum.
Et ita contingit quod aliquis iniustum patiatur volens.
AG3
Praeterea, nullus facit iniustum nisi alicui patienti iniustum. Sed contingit quod aliquis faciat iniustum alicui hoc
volenti, puta si vendat ei rem carius quam valeat.
Ergo contingit aliquem volentem iniustum pati.
SC
Sed contra est quod iniustum pati oppositum est ei quod est iniustum facere. Sed nullus facit iniustum nisi
volens.
Ergo, per oppositum, nullus patitur iniustum nisi nolens.
CO
Respondeo dicendum quod actio, de sui ratione, procedit ab agente; passio autem, secundum propriam rationem,
est ab alio, unde non potest esse idem, secundum idem, agens et patiens, ut dicitur in III et VIII physic..
Principium autem proprium agendi in hominibus est voluntas. Et ideo illud proprie et per se homo facit quod
volens facit, et e contrario illud proprie homo patitur quod praeter voluntatem suam patitur; quia inquantum est
volens, principium est ex ipso, et ideo, inquantum est huiusmodi, magis est agens quam patiens. Dicendum est
ergo quod iniustum, per se et formaliter loquendo, nullus potest facere nisi volens, nec pati nisi nolens. Per
1469

