Sed contra est quod dicit apostolus, I Cor. II, nobis revelavit Deus per spiritum suum, illa scilicet quae nemo
principum huius saeculi novit, idest Philosophorum, ut exponit Glossa.
CO
Respondeo dicendum quod per gratiam perfectior cognitio de Deo habetur a nobis, quam per rationem
naturalem. Quod sic patet.
Cognitio enim quam per naturalem rationem habemus, duo requirit, scilicet, phantasmata ex sensibilibus accepta,
et lumen naturale intelligibile, cuius virtute intelligibiles conceptiones ab eis abstrahimus. Et quantum ad
utrumque, iuvatur humana cognitio per revelationem gratiae. Nam et lumen naturale intellectus confortatur per
infusionem luminis gratuiti. Et interdum etiam phantasmata in imaginatione hominis formantur divinitus, magis
exprimentia res divinas, quam ea quae naturaliter a sensibilibus accipimus; sicut apparet in visionibus
prophetalibus. Et interdum etiam aliquae res sensibiles formantur divinitus, aut etiam voces, ad aliquid divinum
exprimendum; sicut in baptismo visus est spiritus sanctus in specie columbae, et vox patris audita est, hic est
filius meus dilectus.
RA1
Ad primum ergo dicendum quod, licet per revelationem gratiae in hac vita non cognoscamus de Deo quid est, et
sic ei quasi ignoto coniungamur; tamen plenius ipsum cognoscimus, inquantum plures et excellentiores effectus
eius nobis demonstrantur; et inquantum ei aliqua attribuimus ex revelatione divina, ad quae ratio naturalis non
pertingit, ut Deum esse trinum et unum.
RA2
Ad secundum dicendum quod ex phantasmatibus, vel a sensu acceptis secundum naturalem ordinem, vel
divinitus in imaginatione formatis, tanto excellentior cognitio intellectualis habetur, quanto lumen intelligibile in
homine fortius fuerit. Et sic per revelationem ex phantasmatibus plenior cognitio accipitur, ex infusione divini
luminis.
RA3
Ad tertium dicendum quod fides cognitio quaedam est, inquantum intellectus determinatur per fidem ad aliquod
cognoscibile. Sed haec determinatio ad unum non procedit ex visione credentis, sed a visione eius cui creditur.
Et sic, inquantum deest visio, deficit a ratione cognitionis quae est in scientia, nam scientia determinat
intellectum ad unum per visionem et intellectum primorum principiorum.
|q13 Quaestio 13
|a0 Prologus
Consideratis his quae ad divinam cognitionem pertinent, procedendum est ad considerationem divinorum
nominum, unumquodque enim nominatur a nobis, secundum quod ipsum cognoscimus. Circa hoc ergo
quaeruntur duodecim. Primo, utrum Deus sit nominabilis a nobis. Secundo, utrum aliqua nomina dicta de Deo,
praedicentur de ipso substantialiter. Tertio, utrum aliqua nomina dicta de Deo, proprie dicantur de ipso; an omnia
attribuantur ei metaphorice.
Quarto, utrum multa nomina dicta de Deo, sint synonyma. Quinto, utrum nomina aliqua dicantur de Deo et
creaturis univoce, vel aequivoce.
Sexto, supposito quod dicantur analogice, utrum dicantur de Deo per prius, vel de creaturis. Septimo, utrum
aliqua nomina dicantur de Deo ex tempore. Octavo, utrum hoc nomen Deus sit nomen naturae, vel operationis.
Nono, utrum hoc nomen Deus sit nomen communicabile. Decimo, utrum accipiatur univoce vel aequivoce,
secundum quod significat Deum per naturam, et per participationem, et secundum opinionem. Undecimo, utrum
hoc nomen qui est sit maxime proprium nomen Dei. Duodecimo, utrum propositiones affirmativae possint
formari de Deo.
|a1 Articulus 1
AG1
Ad primum sic proceditur. Videtur quod nullum nomen Deo conveniat.
Dicit enim dionysius, I cap. De div. Nom., quod neque nomen eius est, neque opinio.
Et Prov. XXX dicitur, quod nomen eius, et quod nomen filii eius, si nosti?
AG2
Praeterea, omne nomen aut dicitur in abstracto, aut in concreto.
Sed nomina significantia in concreto, non competunt Deo, cum simplex sit, neque nomina significantia in
abstracto, quia non significant aliquid perfectum subsistens.
Ergo nullum nomen potest dici de Deo.
AG3
Praeterea, nomina significant substantiam cum qualitate; verba autem et participia significant cum tempore;
pronomina autem cum demonstratione vel relatione. Quorum nihil competit Deo, quia sine qualitate est et sine

61

