CO
Respondeo dicendum quod medium rationis dupliciter potest intelligi. Uno modo, secundum quod medium in
ipso actu rationis existit, quasi ipse actus rationis ad medium reducatur.
Et sic, quia virtus moralis non perficit actum rationis, sed actum virtutis appetitivae; medium virtutis moralis non
est medium rationis. Alio modo potest dici medium rationis id quod a ratione ponitur in aliqua materia. Et sic
omne medium virtutis moralis est medium rationis, quia, sicut dictum est, virtus moralis dicitur consistere in
medio, per conformitatem ad rationem rectam. Sed quandoque contingit quod medium rationis est etiam medium
rei, et tunc oportet quod virtutis moralis medium sit medium rei; sicut est in iustitia. Quandoque autem medium
rationis non est medium rei, sed accipitur per comparationem ad nos, et sic est medium in omnibus aliis
virtutibus moralibus. Cuius ratio est quia iustitia est circa operationes, quae consistunt in rebus exterioribus, in
quibus rectum institui debet simpliciter et secundum se, ut supra dictum est, et ideo medium rationis in iustitia
est idem cum medio rei, inquantum scilicet iustitia dat unicuique quod debet, et non plus nec minus. Aliae vero
virtutes morales consistunt circa passiones interiores, in quibus non potest rectum constitui eodem modo, propter
hoc quod homines diversimode se habent ad passiones, et ideo oportet quod rectitudo rationis in passionibus
instituatur per respectum ad nos, qui afficimur secundum passiones.
RA1
Et per hoc patet responsio ad obiecta. Nam, primae duae rationes procedunt de medio rationis quod scilicet
invenitur in ipso actu rationis. Tertia vero ratio procedit de medio iustitiae.
|a3 Articulus 3
AG1
Ad tertium sic proceditur. Videtur quod virtutes intellectuales non consistant in medio. Virtutes enim morales
consistunt in medio, inquantum conformantur regulae rationis. Sed virtutes intellectuales sunt in ipsa ratione; et
sic non videntur habere superiorem regulam. Ergo virtutes intellectuales non consistunt in medio.
AG2
Praeterea, medium virtutis moralis determinatur a virtute intellectuali, dicitur enim in II ethic., quod virtus
consistit in medietate determinata ratione, prout sapiens determinabit.
Si igitur virtus intellectualis iterum consistat in medio, oportet quod determinetur sibi medium per aliquam aliam
virtutem.
Et sic procedetur in infinitum in virtutibus.
AG3
Praeterea, medium proprie est inter contraria; ut patet per Philosophum, in X metaphys..
Sed in intellectu non videtur esse aliqua contrarietas, cum etiam ipsa contraria, secundum quod sunt in intellectu,
non sint contraria, sed simul intelligantur, ut album et nigrum, sanum et aegrum.
Ergo in intellectualibus virtutibus non est medium.
SC
Sed contra est quod ars est virtus intellectualis, ut dicitur in VI ethic.; et tamen artis est aliquod medium, ut
dicitur in II ethic..
Ergo etiam virtus intellectualis consistit in medio.
CO
Respondeo dicendum quod bonum alicuius rei consistit in medio, secundum quod conformatur regulae vel
mensurae quam contingit transcendere et ab ea deficere, sicut dictum est.
Virtus autem intellectualis ordinatur ad bonum, sicut et moralis, ut supra dictum est.
Unde secundum quod bonum virtutis intellectualis se habet ad mensuram, sic se habet ad rationem medii.
Bonum autem virtutis intellectualis est verum, speculativae quidem virtutis, verum absolute, ut in VI ethic.
Dicitur; practicae autem virtutis, verum secundum conformitatem ad appetitum rectum.
Verum autem intellectus nostri absolute consideratum, est sicut mensuratum a re, res enim est mensura
intellectus nostri, ut dicitur in X metaphys.; ex eo enim quod res est vel non est, veritas est in opinione et in
oratione. Sic igitur bonum virtutis intellectualis speculativae consistit in quodam medio, per conformitatem ad
ipsam rem, secundum quod dicit esse quod est, vel non esse quod non est; in quo ratio veri consistit. Excessus
autem est secundum affirmationem falsam, per quam dicitur esse quod non est, defectus autem accipitur
secundum negationem falsam, per quam dicitur non esse quod est. Verum autem virtutis intellectualis practicae,
comparatum quidem ad rem, habet rationem mensurati. Et sic eodem modo accipitur medium per conformitatem
ad rem, in virtutibus intellectualibus practicis, sicut in speculativis. Sed respectu appetitus, habet rationem
regulae et mensurae. Unde idem medium, quod est virtutis moralis, etiam est ipsius prudentiae, scilicet rectitudo
rationis, sed prudentiae quidem est istud medium ut regulantis et mensurantis; virtutis autem moralis, ut
mensuratae et regulatae. Similiter excessus et defectus accipitur diversimode utrobique.
RA1
Ad primum ergo dicendum quod etiam virtus intellectualis habet suam mensuram, ut dictum est, et per
conformitatem ad ipsam, accipitur in ipsa medium.
876

