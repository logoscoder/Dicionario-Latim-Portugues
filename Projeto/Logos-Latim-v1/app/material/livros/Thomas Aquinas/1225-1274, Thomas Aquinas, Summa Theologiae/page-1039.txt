Et secundum hoc dividitur ius positivum in ius gentium et ius civile, secundum duos modos quibus aliquid
derivatur a lege naturae, ut supra dictum est.
Nam ad ius gentium pertinent ea quae derivantur ex lege naturae sicut conclusiones ex principiis, ut iustae
emptiones, venditiones, et alia huiusmodi, sine quibus homines ad invicem convivere non possent; quod est de
lege naturae, quia homo est naturaliter animal sociale, ut probatur in I polit..
Quae vero derivantur a lege naturae per modum particularis determinationis, pertinent ad ius civile, secundum
quod quaelibet civitas aliquid sibi accommodum determinat.
Secundo est de ratione legis humanae quod ordinetur ad bonum commune civitatis. Et secundum hoc lex humana
dividi potest secundum diversitatem eorum qui specialiter dant operam ad bonum commune, sicut sacerdotes,
pro populo Deum orantes; principes, populum gubernantes; et milites, pro salute populi pugnantes. Et ideo istis
hominibus specialia quaedam iura aptantur. Tertio est de ratione legis humanae ut instituatur a gubernante
communitatem civitatis, sicut supra dictum est.
Et secundum hoc distinguuntur leges humanae secundum diversa regimina civitatum.
Quorum unum, secundum Philosophum, in III polit., est regnum, quando scilicet civitas gubernatur ab uno, et
secundum hoc accipiuntur constitutiones principum. Aliud vero regimen est aristocratia, idest principatus
optimorum, vel optimatum, et secundum hoc sumuntur responsa prudentum, et etiam senatusconsulta. Aliud
regimen est oligarchia, idest principatus paucorum divitum et potentum, et secundum hoc sumitur ius
praetorium, quod etiam honorarium dicitur.
Aliud autem regimen est populi, quod nominatur democratia, et secundum hoc sumuntur plebiscita. Aliud autem
est tyrannicum, quod est omnino corruptum, unde ex hoc non sumitur aliqua lex. Est etiam aliquod regimen ex
istis commixtum, quod est optimum, et secundum hoc sumitur lex, quam maiores natu simul cum plebibus
sanxerunt, ut Isidorus dicit.
Quarto vero de ratione legis humanae est quod sit directiva humanorum actuum. Et secundum hoc, secundum
diversa de quibus leges feruntur, distinguuntur leges, quae interdum ab auctoribus nominantur, sicut distinguitur
lex iulia de adulteriis, lex cornelia de sicariis, et sic de aliis, non propter auctores, sed propter res de quibus sunt.
RA1
Ad primum ergo dicendum quod ius gentium est quidem aliquo modo naturale homini, secundum quod est
rationalis, inquantum derivatur a lege naturali per modum conclusionis quae non est multum remota a principiis.
Unde de facili in huiusmodi homines consenserunt.
Distinguitur tamen a lege naturali, maxime ab eo quod est omnibus animalibus communis.
RA2
Ad alia patet responsio ex his quae dicta sunt.
|q96 Quaestio 96
|a0 Prologus
Deinde considerandum est de potestate legis humanae.
Et circa hoc quaeruntur sex. Primo, utrum lex humana debeat poni in communi. Secundo, utrum lex humana
debeat omnia vitia cohibere. Tertio, utrum omnium virtutum actus habeat ordinare.
Quarto, utrum imponat homini necessitatem quantum ad forum conscientiae. Quinto, utrum omnes homines legi
humanae subdantur.
Sexto, utrum his qui sunt sub lege, liceat agere praeter verba legis.
|a1 Articulus 1
AG1
Ad primum sic proceditur. Videtur quod lex humana non debeat poni in communi, sed magis in particulari.
Dicit enim Philosophus, in V ethic., quod legalia sunt quaecumque in singularibus lege ponunt; et etiam
sententialia, quae sunt etiam singularia, quia de singularibus actibus sententiae feruntur. Ergo lex non solum
ponitur in communi, sed etiam in singulari.
AG2
Praeterea, lex est directiva humanorum actuum, ut supra dictum est.
Sed humani actus in singularibus consistunt.
Ergo leges humanae non debent in universali ferri, sed magis in singulari.
AG3
Praeterea, lex est regula et mensura humanorum actuum, sed mensura debet esse certissima, ut dicitur in X
metaphys..
Cum ergo in actibus humanis non possit esse aliquod universale certum, quin in particularibus deficiat; videtur
quod necesse sit leges non in universali, sed in singulari poni.
SC

1039

