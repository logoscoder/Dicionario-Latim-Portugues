Unde et de Angelis supra dictum est quod materiam corporalem immutare non possunt naturali virtute, nisi
applicando corporalia agentia ad effectus aliquos producendos. Multo igitur minus anima sua virtute naturali
potest immutare materiam corporalem, nisi mediantibus aliquibus corporibus.
RA1
Ad primum ergo dicendum quod sancti dicuntur miracula facere ex potestate gratiae, non naturae.
Quod patet per illud quod Gregorius ibidem dicit, qui filii Dei ex potestate sunt, ut dicit ioannes, quid mirum si
signa facere ex potestate valeant?
RA2
Ad secundum dicendum quod fascinationis causam assignavit Avicenna ex hoc, quod materia corporalis nata est
obedire spirituali substantiae magis quam contrariis agentibus in natura. Et ideo quando anima fuerit fortis in sua
imaginatione, corporalis materia immutatur secundum eam. Et hanc dicit esse causam oculi fascinantis.
Sed supra ostensum est quod materia corporalis non obedit substantiae spirituali ad nutum, nisi soli creatori. Et
ideo melius dicendum est, quod ex forti imaginatione animae immutantur spiritus corporis coniuncti.
Quae quidem immutatio spirituum maxime fit in oculis, ad quos subtiliores spiritus perveniunt. Oculi autem
inficiunt aerem continuum usque ad determinatum spatium, per quem modum specula, si fuerint nova et pura,
contrahunt quandam impuritatem ex aspectu mulieris menstruatae, ut Aristoteles dicit in libro de somn. Et vig..
Sic igitur cum aliqua anima fuerit vehementer commota ad malitiam, sicut maxime in vetulabus contingit,
efficitur secundum modum praedictum aspectus eius venenosus et noxius, et maxime pueris, qui habent corpus
tenerum, et de facili receptivum impressionis. Possibile est etiam quod ex Dei permissione, vel etiam ex aliquo
facto occulto, cooperetur ad hoc malignitas Daemonum, cum quibus vetulae sortilegae aliquod foedus habent.
RA3
Ad tertium dicendum quod anima corpori humano unitur ut forma, et appetitus sensitivus, qui obedit aliqualiter
rationi, ut supra dictum est, est actus alicuius organi corporalis.
Et ideo oportet quod ad apprehensionem animae humanae, commoveatur appetitus sensitivus cum aliqua
operatione corporali. Ad exteriora vero corpora immutanda apprehensio animae humanae non sufficit, nisi
mediante immutatione proprii corporis, ut dictum est.
|a4 Articulus 4
AG1
Ad quartum sic proceditur. Videtur quod anima hominis separata possit corpora saltem localiter movere.
Substantiae enim spirituali naturaliter obedit corpus ad motum localem, ut supra dictum est.
Sed anima separata est substantia spiritualis. Ergo suo imperio potest exteriora corpora movere.
AG2
Praeterea, in itinerario clementis dicitur, narrante Niceta ad Petrum, quod simon magus per magicas artes pueri a
se interfecti animam retinebat, per quam magicas operationes efficiebat.
Sed hoc esse non potuisset sine aliqua corporum transmutatione, ad minus locali. Ergo anima separata habet
virtutem localiter movendi corpora.
SC
Sed contra est quod Philosophus dicit, in libro de anima quod anima non potest movere quodcumque corpus, sed
solummodo proprium.
CO
Respondeo dicendum quod anima separata sua naturali virtute non potest movere aliquod corpus. Manifestum est
enim quod, cum anima est corpori unita, non movet corpus nisi vivificatum, unde si aliquod membrum corporis
mortificetur, non obedit animae ad motum localem. Manifestum est autem quod ab anima separata nullum
corpus vivificatur. Unde nullum corpus obedit ei ad motum localem, quantum est ex virtute suae naturae, supra
quam potest aliquid ei conferri virtute divina.
RA1
Ad primum ergo dicendum quod substantiae quaedam spirituales sunt, quarum virtutes non determinantur ad
aliqua corpora, sicut sunt Angeli, qui sunt naturaliter a corporibus absoluti, et ideo diversa corpora eis possunt
obedire ad motum. Si tamen alicuius substantiae separatae virtus motiva determinetur naturaliter ad movendum
aliquod corpus, non poterit illa substantia movere aliquod corpus maius, sed minus, sicut, secundum
Philosophos, motor inferioris caeli non posset movere caelum superius. Unde cum anima secundum suam
naturam determinetur ad movendum corpus cuius est forma, nullum aliud corpus sua naturali virtute movere
potest.
RA2
Ad secundum dicendum quod, sicut dicit Augustinus X de CIV. Dei, et chrysostomus super Matth., frequenter
Daemones simulant se esse animas mortuorum, ad confirmandum gentilium errorem, qui hoc credebant. Et ideo
credibile est quod simon magus illudebatur ab aliquo Daemone, qui simulabat se esse animam pueri quem ipse
occiderat.

580

