Ad sextum dicendum quod quoad Deum sola voluntas facit simoniacum, sed quoad poenam ecclesiasticam
exteriorem, non punitur ut simoniacus, ut abrenuntiare teneatur, sed debet de mala intentione poenitere.
RA7
Ad septimum dicendum quod dispensare cum eo qui est scienter beneficiatus, solus Papa potest. In aliis autem
casibus potest etiam episcopus dispensare, ita tamen quod prius abrenuntiet quod simoniace acquisivit. Et tunc
dispensationem consequatur vel parvam, ut habeat laicam communionem; vel magnam, ut, post poenitentiam, in
alia ecclesia in suo ordine remaneat; vel maiorem, ut remaneat in eadem, sed in minoribus ordinibus; vel
maximam, ut in eadem ecclesia etiam maiores ordines exequatur, non tamen praelationem accipiat.
|q101 Quaestio 101
|a0 Prologus
Deinde, post religionem, considerandum est de pietate. Cuius opposita vitia ex ipsius consideratione innotescunt.
Circa pietatem ergo quaeruntur quatuor. Primo, ad quos pietas se extendat. Secundo, quid per pietatem aliquibus
exhibeatur.
Tertio, utrum pietas sit specialis virtus. Quarto, utrum religionis obtentu sit pietatis officium praetermittendum.
|a1 Articulus 1
AG1
Ad primum sic proceditur. Videtur quod pietas non se extendat ad determinatas personas aliquorum hominum
dicit enim Augustinus, in X de CIV. Dei, quod pietas proprie Dei cultus intelligi solet, quam Graeci eusebiam
vocant.
Sed Dei cultus non dicitur per comparationem ad homines, sed solum ad Deum. Ergo pietas non se extendit
determinate ad aliquas hominum personas.
AG2
Praeterea, Gregorius dicit, in I Moral., pietas in die suo convivium exhibet, quia cordis viscera misericordiae
operibus replet.
Sed opera misericordiae sunt omnibus exhibenda, ut patet per Augustinum, in I de doct. Christ.. Ergo pietas non
se extendit determinate ad aliquas speciales personas.
AG3
Praeterea, multae sunt aliae in humanis rebus communicationes praeter consanguinitatem et concivium
communicationem, ut patet per Philosophum, in VIII ethic., et super quamlibet earum aliqua amicitia fundatur,
quae videtur esse pietatis virtus, ut dicit Glossa, II ad Tim. III, super illud.
Habentes quidem speciem pietatis.
Ergo non solum ad consanguineos et concives pietas se extendit.
SC
Sed contra est quod tullius dicit, in sua rhetorica, pietas est per quam sanguine iunctis, patriaeque benevolis,
officium et diligens tribuitur cultus.
CO
Respondeo dicendum quod homo efficitur diversimode aliis debitor secundum diversam eorum excellentiam, et
diversa beneficia ab eis suscepta. In utroque autem Deus summum obtinet locum, qui et excellentissimus est, et
est nobis essendi et gubernationis primum principium. Secundario vero nostri esse et gubernationis principium
sunt parentes et patria, a quibus et in qua et nati et nutriti sumus. Et ideo post Deum, maxime est homo debitor
parentibus et patriae. Unde sicut ad religionem pertinet cultum Deo exhibere, ita secundo gradu ad pietatem
pertinet exhibere cultum parentibus et patriae. In cultu autem parentum includitur cultus omnium
consanguineorum, quia etiam consanguinei ex hoc dicuntur quod ex eisdem parentibus processerunt, ut patet per
Philosophum, in VIII ethic..
In cultu autem patriae intelligitur cultus concivium, et omnium patriae amicorum.
Et ideo ad hos principaliter pietas se extendit.
RA1
Ad primum ergo dicendum quod in maiori includitur minus. Et ideo cultus qui Deo debetur includit in se, sicut
aliquid particulare, cultum qui debetur parentibus.
Unde dicitur Malach. I, si ego pater, ubi honor meus? et ideo nomen pietatis etiam ad divinum cultum refertur.
RA2
Ad secundum dicendum quod, sicut Augustinus dicit, in X de CIV. Dei, more vulgi nomen pietatis etiam in
operibus misericordiae frequentatur. Quod ideo arbitror evenisse quia haec fieri praecipue mandat Deus, eaque
sibi vel pro sacrificiis placere testatur. Ex qua consuetudine factum est ut et Deus ipse pius dicatur.
RA3
Ad tertium dicendum quod communicatio consanguineorum et concivium magis referuntur ad principia nostri
esse quam aliae communicationes. Et ideo ad hoc nomen pietatis magis extenditur.
1661

