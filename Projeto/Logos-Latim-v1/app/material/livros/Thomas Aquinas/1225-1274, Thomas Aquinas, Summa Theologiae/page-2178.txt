SC
Sed contra, eius est adoptare nos in filios quem nos patrem possumus nominare, unde dicitur Rom. VIII,
accepistis spiritum adoptionis filiorum, in quo clamamus, abba, pater.
Sed cum Deo dicimus, pater noster, hoc pertinet ad totam trinitatem, sicut et cetera nomina quae dicuntur de Deo
relative ad creaturam, ut in prima parte habitum est.
Ergo adoptare convenit toti trinitati.
CO
Respondeo dicendum quod haec est differentia inter filium Dei adoptivum et filium Dei naturalem, quod filius
Dei naturalis est genitus non factus, filius autem adoptivus est factus, secundum illud Ioan. I, dedit eis
potestatem filios Dei fieri.
Dicitur tamen quandoque filius adoptivus esse genitus, propter spiritualem regenerationem, quae est gratuita, non
naturalis, unde dicitur Iac. I, voluntarie genuit nos verbo veritatis.
Quamvis autem generare in divinis sit proprium personae patris, tamen facere quemcumque effectum in creaturis
est commune toti trinitati, propter unitatem naturae, quia, ubi est una natura, oportet quod ibi sit una virtus et una
operatio; unde Dominus dicit, Ioan. V, quaecumque facit pater, haec et filius similiter facit.
Et ideo homines adoptare in filios Dei convenit toti trinitati.
RA1
Ad primum ergo dicendum quod omnes personae humanae non sunt unius naturae secundum numerum, ut
oporteat unam esse omnium operationem et unum effectum, sicut accidit in divinis. Et ideo quantum ad hoc non
est possibile attendi similitudinem utrobique.
RA2
Ad secundum dicendum quod nos per adoptionem efficimur fratres Christi quasi eundem patrem habentes cum
ipso, qui tamen alio modo est pater Christi, et alio modo est pater noster. Unde signanter Dominus, Ioan. XX,
seorsum dixit, patrem meum, et seorsum dixit, patrem vestrum.
Est enim pater Christi naturaliter generando, quod est proprium sibi, est autem noster voluntarie aliquid faciendo,
quod est commune sibi et filio et spiritui sancto.
Et ideo Christus non est filius totius trinitatis, sicut nos.
RA3
Ad tertium dicendum quod, sicut dictum est, filiatio adoptiva est quaedam similitudo filiationis aeternae, sicut
omnia quae in tempore facta sunt, similitudines quaedam sunt eorum quae ab aeterno fuerunt. Assimilatur autem
homo splendori aeterni filii per gratiae claritatem, quae attribuitur spiritui sancto.
Et ideo adoptatio, licet sit communis toti trinitati, appropriatur tamen patri ut auctori, filio ut exemplari, spiritui
sancto ut imprimenti in nobis huius similitudinem exemplaris.
|a3 Articulus 3
AG1
Ad tertium sic proceditur. Videtur quod adoptari non sit proprium rationalis creaturae. Non enim Deus pater
creaturae rationalis dicitur nisi per adoptionem. Dicitur autem pater creaturae etiam irrationalis, secundum illud
iob XXXVIII, quis est pluviae pater? aut quis genuit stillas roris? ergo adoptari non est proprium rationalis
naturae.
AG2
Praeterea, per adoptionem dicuntur aliqui filii Dei. Sed esse filios Dei in Scriptura proprie videtur attribui
Angelis, secundum illud iob I, quadam autem die, cum assisterent filii Dei coram Domino.
Ergo non est proprium rationalis creaturae adoptari.
AG3
Praeterea, quod est proprium alicui naturae, convenit omnibus habentibus naturam illam, sicut risibile convenit
omnibus hominibus. Sed adoptari non convenit omni rationali naturae.
Ergo adoptari non est proprium rationalis naturae.
SC
Sed contra est quod filii adoptati sunt heredes Dei, ut patet Rom. VIII.
Sed talis hereditas convenit soli creaturae rationali. Ergo proprium rationalis creaturae est adoptari.
CO
Respondeo dicendum quod, sicut dictum est, filiatio adoptionis est quaedam similitudo filiationis naturalis. Filius
autem Dei naturaliter procedit a patre ut verbum intellectuale, unum cum ipso patre existens. Huic ergo verbo
tripliciter potest aliquid assimilari. Uno quidem modo, secundum rationem formae, non autem secundum
intellectualitatem ipsius, sicut forma domus exterius constitutae assimilatur verbo mentali artificis secundum
speciem formae, non autem secundum intelligibilitatem, quia forma domus in materia non est intelligibilis, sicut
erat in mente artificis.
Et hoc modo verbo aeterno assimilatur quaelibet creatura, cum sit facta per verbum. Secundo assimilatur creatura
verbo, non solum quantum ad rationem formae, sed etiam quantum ad intellectualitatem ipsius, sicut scientia
2178

