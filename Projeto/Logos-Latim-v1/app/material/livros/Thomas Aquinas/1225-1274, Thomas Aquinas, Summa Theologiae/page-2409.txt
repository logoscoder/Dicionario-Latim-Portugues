Et ideo magis competit aqua baptismo quam ignis. Quod autem dicitur, baptizabit vos in spiritu sancto et igni,
potest per ignem, ut Hieronymus dicit, intelligi spiritus sanctus, qui super discipulos in igneis linguis apparuit, ut
dicitur Act. II.
Vel per ignem potest intelligi tribulatio, ut chrysostomus dicit, super Matth., quia tribulatio peccata purgat, et
concupiscentiam diminuit.
Vel quia, ut Hilarius dicit, super Matth., baptizatis in spiritu sancto reliquum est consummari igne iudicii.
RA2
Ad secundum dicendum quod vinum et oleum communiter non sumuntur ad usum ablutionis, sicut aqua. Nec
etiam ita perfecte abluunt, quia ex illorum ablutione remanet aliqua infectio quantum ad odorem, quod non
contingit de aqua. Illa etiam non ita communiter et abundanter habentur sicut aqua.
RA3
Ad tertium dicendum quod ex latere Christi fluxit aqua ad abluendum, sanguis autem ad redimendum. Et ideo
sanguis competit sacramento eucharistiae, aqua autem sacramento baptismi. Qui tamen habet vim ablutivam ex
virtute sanguinis Christi.
RA4
Ad quartum dicendum quod virtus Christi derivata est ad omnem aquam, non propter continuitatem loci, sed
propter similitudinem speciei, ut dicit Augustinus, in quodam sermone epiphaniae, quae de salvatoris baptismate
benedictio fluxit, tanquam fluvius spiritalis, omnium gurgitum tractus, universorum fontium venas implevit.
RA5
Ad quintum dicendum quod illa benedictio quae adhibetur aquae, non est de necessitate baptismi, sed pertinet ad
quandam solemnitatem, per quam excitatur devotio fidelium, et impeditur astutia Daemonis, ne impediat
baptismi effectum.
|a4 Articulus 4
AG1
Ad quartum sic proceditur. Videtur quod ad baptismum non requiratur aqua simplex. Aqua enim quae apud nos
est, non est aqua pura, quod praecipue apparet de aqua maris, in qua plurimum admiscetur de terrestri, ut patet
per Philosophum, in libro meteorol..
Et tamen in tali aqua potest fieri baptismus.
Ergo non requiritur aqua simplex et pura ad baptismum.
AG2
Praeterea, in solemni celebratione baptismi aquae infunditur chrisma. Sed hoc videtur impedire puritatem et
simplicitatem aquae. Ergo aqua pura et simplex non requiritur ad baptismum.
AG3
Praeterea, aqua fluens de latere Christi pendentis in cruce fuit significativa baptismi, ut dictum est.
Sed aqua illa non videtur fuisse aqua pura, eo quod in corpore mixto, cuiusmodi fuit corpus Christi, non sunt
elementa in actu. Ergo videtur quod non requiratur aqua pura vel simplex ad baptismum.
AG4
Praeterea, lixivium non videtur esse aqua pura, habet enim contrarias proprietates aquae, scilicet calefaciendi et
desiccandi. Et tamen in lixivio videtur posse fieri baptismus, sicut et in aquis balneorum, quae transeunt per
venas sulphureas, sicut et lixivium colatur per cineres. Ergo videtur quod aqua simplex non requiratur ad
baptismum.
AG5
Praeterea, aqua rosacea generatur per sublimationem a rosis, sicut etiam aquae alchimicae generantur per
sublimationem ab aliquibus corporibus. Sed in his aquis, ut videtur, potest fieri baptismus, sicut et in aquis
pluvialibus, quae per sublimationem vaporum generantur. Cum igitur huiusmodi aquae non sint purae et
simplices, videtur quod aqua pura et simplex non requiratur ad baptismum.
SC
Sed contra est quod propria materia baptismi est aqua, ut dictum est.
Sed speciem aquae non habet nisi aqua simplex.
Ergo aqua pura et simplex ex necessitate requiritur ad baptismum.
CO
Respondeo dicendum quod aqua suam puritatem et simplicitatem potest amittere dupliciter, uno modo, per
mixtionem alterius corporis; alio modo, per alterationem. Utrumque autem horum contingit fieri dupliciter,
scilicet per artem, et per naturam.
Ars autem deficit ab operatione naturae, quia natura dat formam substantialem, quod ars facere non potest, sed
omnes formae artificiales sunt accidentales; nisi forte apponendo proprium agens ad propriam materiam, sicut
ignem combustibili, per quem modum a quibusdam quaedam animalia per putrefactionem generantur.
Quaecumque igitur transmutatio circa aquam facta est per artem, sive commiscendo sive alterando, non
transmutatur species aquae.
2409

