humanae vitae veniunt, in quibus etiam plurimi peccant. Ergo peccata intemperantiae non videntur esse maxime
exprobrabilia.
AG3
Praeterea, Philosophus dicit, in VII ethic., quod temperantia et intemperantia sunt circa concupiscentias et
delectationes humanas.
Sunt autem quaedam concupiscentiae et delectationes turpiores concupiscentiis et delectationibus humanis, quae
dicuntur bestiales et aegritudinales, ut in eodem libro Philosophus dicit.
Ergo intemperantia non est maxime exprobrabilis.
SC
Sed contra est quod Philosophus dicit, in III ethic., quod intemperantia inter alia vitia videtur iuste exprobrabilis
esse.
CO
Respondeo dicendum quod exprobratio opponi videtur honori et gloriae. Honor autem excellentiae debetur, ut
supra habitum est, gloria autem claritatem importat. Est igitur intemperantia maxime exprobrabilis, propter duo.
Primo quidem, quia maxime repugnat excellentiae hominis, est enim circa delectationes communes nobis et
brutis, ut supra habitum est.
Unde et in Psalmo dicitur, homo, cum in honore esset, non intellexit, comparatus est iumentis insipientibus, et
similis factus est illis.
Secundo, quia maxime repugnat eius claritati vel pulchritudini, inquantum scilicet in delectationibus circa quas
est intemperantia, minus apparet de lumine rationis, ex qua est tota claritas et pulchritudo virtutis. Unde et
huiusmodi delectationes dicuntur maxime serviles.
RA1
Ad primum ergo dicendum quod, sicut Gregorius dicit, vitia carnalia, quae sub intemperantia continentur, etsi
sint minoris culpae, sunt tamen maioris infamiae. Nam magnitudo culpae respicit deordinationem a fine, infamia
autem respicit turpitudinem, quae maxime consideratur secundum indecentiam peccantis.
RA2
Ad secundum dicendum quod consuetudo peccandi diminuit turpitudinem et infamiam peccati secundum
opinionem hominum, non autem secundum naturam ipsorum vitiorum.
RA3
Ad tertium dicendum quod cum dicitur intemperantia maxime esse exprobrabilis, est intelligendum inter vitia
humana, quae scilicet attenduntur secundum passiones humanae naturae aliqualiter conformes. Sed illa vitia quae
excedunt modum humanae naturae, sunt magis exprobrabilia. Et tamen illa etiam videntur reduci ad genus
intemperantiae secundum quendam excessum, sicut si aliquis delectaretur in comestione carnium humanarum,
aut in coitu bestiarum aut masculorum.
|q143 Quaestio 143
|a0 Prologus
Deinde considerandum est de partibus temperantiae. Et primo, de ipsis partibus in generali; secundo, de singulis
earum in speciali.
AG1
Ad primum sic proceditur.
Videtur quod tullius, in sua rhetorica, inconvenienter assignet partes temperantiae, quas dicit esse continentiam,
clementiam, modestiam.
Continentia enim contra virtutem dividitur, in VII ethic..
Sed temperantia continetur sub virtute.
Ergo continentia non est pars temperantiae.
AG2
Praeterea, clementia videtur esse mitigativa odii vel irae.
Temperantia autem non est circa huiusmodi, sed circa delectationes tactus, ut dictum est.
Ergo clementia non est pars temperantiae.
AG3
Praeterea, modestia consistit in exterioribus actibus, unde et apostolus dicit, philipp. IV, modestia vestra nota sit
omnibus hominibus.
Sed actus exteriores sunt materia iustitiae, ut supra habitum est.
Ergo modestia magis est pars iustitiae quam temperantiae.
AG4
Praeterea, Macrobius, super somnium scipionis, ponit multo plures temperantiae partes, dicit enim quod
temperantiam sequitur modestia, verecundia, abstinentia, castitas, honestas, moderatio, parcitas, sobrietas,
pudicitia.
1807

