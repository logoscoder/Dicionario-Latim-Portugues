RA4
Ad quartum dicendum quod, sicut dictum est, gratia sermonis ordinatur ad utilitatem aliorum. Quod autem
aliquis fidem suam aliis communicet, fit per sermonem scientiae seu sapientiae, unde Augustinus dicit, XIV de
Trin., quod scire quemadmodum fides et piis opituletur et contra impios defendatur, videtur apostolus scientiam
appellare.
Et ideo non oportuit quod poneret sermonem fidei, sed suffecit ponere sermonem scientiae et sapientiae.
|a2 Articulus 2
AG1
Ad secundum sic proceditur. Videtur quod gratia sermonis sapientiae et scientiae pertineat etiam ad mulieres. Ad
huiusmodi enim gratiam pertinet doctrina, sicut dictum est.
Sed docere competit mulieri, dicitur enim Prov. IV, unigenitus fui coram matre mea, et docebat me.
Ergo haec gratia competit mulieribus.
AG2
Praeterea, maior est gratia prophetiae quam gratia sermonis, sicut maior est contemplatio veritatis quam eius
enuntiatio. Sed prophetia conceditur mulieribus, sicut legitur iudic. IV de Debbora; et IV Reg. XXII, de Holda,
prophetissa, uxore sellum; et Act. XXI, de quatuor filiabus Philippi. Apostolus etiam dicit, I ad Cor. XI, omnis
mulier orans aut prophetans, etc..
Ergo videtur quod multo magis gratia sermonis competit mulieri.
AG3
Praeterea, I Petri IV dicitur, unusquisque, sicut accepit gratiam, in alterutrum illam administrantes.
Sed quaedam mulieres accipiunt gratiam sapientiae et scientiae, quam non possunt aliis administrare nisi per
gratiam sermonis.
Ergo gratia sermonis competit mulieribus.
SC
Sed contra est quod apostolus dicit, I ad Cor. XIV, mulieres in ecclesiis taceant; et I ad Tim. II, docere mulieri
non permitto.
Hoc autem praecipue pertinet ad gratiam sermonis.
Ergo gratia sermonis non competit mulieribus.
CO
Respondeo dicendum quod sermone potest aliquis uti dupliciter.
Uno modo, private ad unum vel paucos, familiariter colloquendo.
Et quantum ad hoc, gratia sermonis potest competere mulieribus.
Alio modo, publice alloquendo totam ecclesiam. Et hoc mulieri non conceditur. Primo quidem, et principaliter,
propter conditionem feminei sexus, qui debet esse subditus viro, ut patet Gen. III.
Docere autem et persuadere publice in ecclesia non pertinet ad subditos, sed ad praelatos. Magis tamen viri
subditi ex commissione possunt exequi, quia non habent huiusmodi subiectionem ex naturali sexu, sicut
mulieres, sed ex aliquo accidentaliter supervenienti. Secundo, ne animi hominum alliciantur ad libidinem.
Dicitur enim Eccli. IX, colloquium illius quasi ignis exardescit.
Tertio, quia, ut communiter, mulieres non sunt in sapientia perfectae, ut eis possit convenienter publica doctrina
committi.
RA1
Ad primum ergo dicendum quod illa auctoritas loquitur de doctrina privata, qua mater filium erudit.
RA2
Ad secundum dicendum quod gratia prophetiae attenditur secundum mentem illuminatam a Deo, ex qua parte
non est in hominibus sexuum differentia, secundum illud Coloss. III, induentes novum hominem, qui renovatur
secundum imaginem eius qui creavit eum, ibi non est masculus et femina.
Sed gratia sermonis pertinet ad instructionem hominum, inter quos differentia sexuum invenitur.
Unde non est similis ratio de utroque.
RA3
Ad tertium dicendum quod gratiam divinitus acceptam diversimode aliqui administrant, secundum diversitatem
conditionis ipsorum.
Unde mulieres, si gratiam sapientiae aut scientiae habeant, possunt eam administrare secundum privatam
doctrinam, non autem secundum publicam.
|q178 Quaestio 178
|a0 Prologus
Deinde considerandum est de gratia miraculorum. Et circa hoc quaeruntur duo. Primo, utrum sit aliqua gratia
gratis data faciendi miracula. Secundo, quibus conveniat.
1958

