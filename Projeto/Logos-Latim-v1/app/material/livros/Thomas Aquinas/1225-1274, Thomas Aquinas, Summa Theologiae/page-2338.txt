Ad primum ergo dicendum quod, licet Christus non ceciderit per peccatum, cecidit tamen per mortem, quia sicut
peccatum est casus a iustitia, ita mors est casus a vita.
Unde ex persona Christi potest intelligi quod dicitur Mich. VII, ne laeteris, inimica mea, super me, quia cecidi,
consurgam.
Similiter etiam, licet corpus Christi non fuerit dissolutum per incinerationem, ipsa tamen separatio animae a
corpore dissolutio quaedam fuit.
RA2
Ad secundum dicendum quod divinitas erat carni Christi post mortem unita unione personali, non autem unione
naturae, sicut anima unitur corpori ut forma ad constituendam humanam naturam. Et ideo per hoc quod corpus
eius unitum est animae, promotum est in altiorem statum naturae, non autem in altiorem statum personae.
RA3
Ad tertium dicendum quod passio Christi operata est nostram salutem, proprie loquendo, quantum ad
remotionem malorum, resurrectio autem quantum ad inchoationem et exemplar bonorum.
|a2 Articulus 2
AG1
Ad secundum sic proceditur. Videtur quod non fuerit conveniens Christum tertia die resurgere. Membra enim
debent capiti conformari. Sed nos, qui sumus membra Christi, non resurgimus a morte tertia die, sed nostra
resurrectio differtur usque ad finem mundi. Ergo videtur quod Christus, qui est caput nostrum, non debuit tertia
die resurgere, sed debuit eius resurrectio differri usque ad finem mundi.
AG2
Praeterea, Act. II dicit Petrus quod impossibile erat Christum detineri ab inferno et morte. Sed quandiu aliquis
est mortuus, detinetur a morte.
Ergo videtur quod Christi resurrectio non debuerit differri usque ad tertiam diem, sed statim eodem die
resurgere, praecipue cum Glossa super inducta dicat nullam esse utilitatem in effusione sanguinis Christi si non
statim resurgeret.
AG3
Praeterea, dies incipere videtur ab ortu solis, qui sua praesentia diem causat. Sed ante ortum solis Christus
resurrexit, dicitur enim Ioan. XX, quod una sabbati maria Magdalene venit mane, cum adhuc tenebrae essent, ad
monumentum, et tunc Christus iam resurrexerat, quia sequitur, et vidit revolutum lapidem a monumento.
Ergo non resurrexit Christus tertia die.
SC
Sed contra est quod dicitur Matth. XX, tradent eum gentibus ad illudendum et flagellandum et crucifigendum, et
tertia die resurget.
CO
Respondeo dicendum quod, sicut dictum est, resurrectio Christi necessaria fuit ad instructionem fidei nostrae.
Est autem fides nostra et de divinitate et de humanitate Christi, non enim sufficit alterum sine altero credere, ut
ex praedictis patet.
Et ideo, ad hoc quod confirmaretur fides divinitatis ipsius, oportuit quod cito resurgeret, et eius resurrectio non
differretur usque ad finem mundi, ad hoc autem quod confirmaretur fides de veritate humanitatis et mortis eius,
oportuit moram esse inter mortem et resurrectionem; si enim statim post mortem resurrexisset videri posset quod
eius mors vera non fuerit, et per consequens nec resurrectio vera. Ad veritatem autem mortis Christi
manifestandam, sufficiebat quod usque ad tertiam diem eius resurrectio differretur, quia non contingit quin infra
hoc tempus, in homine qui mortuus videtur cum vivat, appareant aliqua indicia vitae. Per hoc etiam quod tertia
die resurrexit, commendatur perfectio ternarii, qui est numerus omnis rei, utpote habens principium, medium et
finem, ut dicitur in I de caelo.
Ostenditur etiam, secundum mysterium, quod Christus una sua morte, quae fuit lux propter iustitiam, corporali
scilicet, duas nostras mortes destruxit, scilicet corporis et animae, quae sunt tenebrosae propter peccatum, et ideo
una die integra et duabus noctibus permansit in morte, ut Augustinus dicit, in IV de Trin..
Per hoc etiam significatur quod per resurrectionem Christi tertium tempus incipiebat. Nam primum fuit ante
legem; secundum sub lege; tertium sub gratia. Incipit etiam in Christi resurrectione tertius status sanctorum.
Nam primus fuit sub figuris legis; secundus, sub veritate fidei; tertius erit in aeternitate gloriae, quam Christus
resurgendo inchoavit.
RA1
Ad primum ergo dicendum quod caput et membra conformantur in natura, sed non in virtute, excellentior est
enim virtus capitis quam membrorum. Et ideo, ad demonstrandam excellentiam virtutis Christi, conveniens fuit
ipsum tertia die resurgere, aliorum resurrectione dilata usque ad finem mundi.
RA2
Ad secundum dicendum quod detentio coactionem quandam importat.

2338

