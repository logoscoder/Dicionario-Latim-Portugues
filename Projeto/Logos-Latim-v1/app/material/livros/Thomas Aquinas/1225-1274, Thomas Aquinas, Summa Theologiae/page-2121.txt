Ad secundum dicendum quod, licet corporalibus sensibus Christi non fuerint subiecta omnia sensibilia, fuerunt
tamen sensibus eius subiecta aliqua sensibilia ex quibus, propter excellentissimam vim rationis eius, potuit in
aliorum notitiam devenire per modum praedictum. Sicut, videndo corpora caelestia, potuit comprehendere eorum
virtutes, et effectus quos habent in istis inferioribus, qui eius sensibus non subiacebant. Et, eadem ratione, ex
quibuscumque aliis in aliorum notitiam devenire potuit.
RA3
Ad tertium dicendum quod secundum istam scientiam anima Christi non simpliciter cognovit omnia, sed illa
omnia quae per lumen intellectus agentis hominis sunt cognoscibilia. Unde per hanc scientiam non cognovit
essentias substantiarum separatarum; nec etiam singularia praeterita vel futura. Quae tamen cognovit per
scientiam inditam, ut supra dictum est.
|a2 Articulus 2
AG1
Ad secundum sic proceditur. Videtur quod secundum hanc scientiam Christus non profecerit. Sicut enim
secundum scientiam beatitudinis vel secundum scientiam infusam Christus cognovit omnia, ita secundum hanc
scientiam acquisitam, ut ex dictis patet.
Sed secundum illas scientias non profecit.
Ergo nec secundum istam.
AG2
Praeterea, proficere est imperfecti, quia perfectum additionem non recipit.
Sed in Christo non est ponere scientiam imperfectam. Ergo secundum hanc scientiam Christus non profecit.
AG3
Praeterea, Damascenus dicit, qui proficere dicunt Christum sapientia et gratia ut additamentum suscipientem,
non venerantur unionem.
Non venerari autem unionem est impium. Ergo impium est dicere quod scientia eius additamentum acceperit.
SC
Sed contra est quod habetur Luc. II, quod Iesus proficiebat sapientia et aetate et gratia, apud Deum et homines.
Et Ambrosius dicit quod proficiebat secundum sapientiam humanam.
Humana autem sapientia est quae humano modo acquiritur, scilicet per lumen intellectus agentis. Ergo Christus
secundum hanc scientiam profecit.
CO
Respondeo dicendum quod duplex est profectus scientiae. Unus quidem secundum essentiam, prout scilicet ipse
habitus scientiae augetur. Alius autem secundum effectum, puta si aliquis, secundum eundem et aequalem
scientiae habitum, primo minora aliis demonstret, et postea maiora et subtiliora. Hoc autem secundo modo,
manifestum est quod Christus in scientia et gratia profecit, sicut et in aetate, quia scilicet, secundum augmentum
aetatis, opera maiora faciebat, quae maiorem sapientiam et gratiam demonstrabant. Sed quantum ad ipsum
habitum scientiae, manifestum est quod habitus scientiae infusae in eo non est augmentatus, cum a principio
plenarie sibi fuerit omnis scientia infusa. Et multo minus scientia beata in eo augeri potuit. De scientia autem
divina quod non possit augeri, supra in prima parte dictum est.
Si igitur, praeter habitum scientiae infusum, non sit in anima Christi habitus aliquis scientiae acquisitae, ut
quibusdam videtur, et mihi aliquando visum est; nulla scientia in Christo augmentata fuit secundum suam
essentiam, sed solum per experientiam, idest per conversionem specierum intelligibilium inditarum ad
phantasmata.
Et secundum hoc, dicunt quod scientia Christi profecit secundum experientiam, convertendo scilicet species
intelligibiles inditas ad ea quae de novo per sensum accepit.
Sed quia inconveniens videtur quod aliqua naturalis actio intelligibilis Christo deesset, cum extrahere species
intelligibiles a phantasmatibus sit quaedam naturalis actio hominis secundum intellectum agentem, conveniens
videtur hanc etiam actionem in Christo ponere. Et ex hoc sequitur quod in anima Christi aliquis habitus scientiae
fuit qui per huiusmodi abstractionem specierum potuerit augmentari, ex hoc scilicet quod intellectus agens, post
primas species intelligibiles abstractas a phantasmatibus, poterat etiam alias abstrahere.
RA1
Ad primum ergo dicendum quod tam scientia infusa animae Christi, quam scientia beata, fuit effectus agentis
infinitae virtutis, qui potest simul totum operari, et ita in neutra scientia Christus profecit, sed a principio habuit
eam perfectam. Sed scientia acquisita est tantum ab intellectu agente, qui non simul totum operatur, sed
successive. Et ideo secundum hanc scientiam Christus non a principio scivit omnia, sed paulatim et post aliquod
tempus, scilicet in perfecta aetate. Quod patet ex hoc quod evangelista simul dicit eum profecisse scientia et
aetate.
RA2
Ad secundum dicendum quod haec etiam scientia in Christo fuit semper perfecta secundum tempus, licet non
fuerit perfecta simpliciter et secundum naturam. Et ideo potuit habere augmentum.
2121

