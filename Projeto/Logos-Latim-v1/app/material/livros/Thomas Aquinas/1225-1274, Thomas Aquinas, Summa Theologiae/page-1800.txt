Et quia delectatio consequitur operationem connaturalem, tanto aliquae delectationes sunt vehementiores quanto
consequuntur operationes magis naturales. Maxime autem naturales animalibus sunt operationes quibus
conservatur natura individui per cibum et potum, et natura speciei per coniunctionem maris et feminae.
Et ideo circa delectationes ciborum et potuum, et circa delectationes venereorum, est proprie temperantia.
Huiusmodi autem delectationes consequuntur sensum tactus. Unde relinquitur quod temperantia sit circa
delectationes tactus.
RA1
Ad primum ergo dicendum quod Augustinus ibi videtur accipere temperantiam non secundum quod est specialis
virtus habens determinatam materiam, sed secundum quod ad eam pertinet moderatio rationis in quacumque
materia, quod pertinet ad generalem conditionem virtutis. Quamvis etiam dici possit quod ille qui potest
refrenare maximas delectationes, multo etiam magis potest refrenare minores delectationes. Et ideo ad
temperantiam principaliter quidem et proprie pertinet moderari concupiscentias delectationum tactus, secundario
autem, alias concupiscentias.
RA2
Ad secundum dicendum quod Philosophus ibi refert nomen temperantiae ad moderationem exteriorum rerum,
dum scilicet aliquis tendit in aliqua sibi commensurata, non autem prout refertur ad moderationem affectionum
animae, quae pertinet ad virtutem temperantiae.
RA3
Ad tertium dicendum quod delectationes aliorum sensuum aliter se habent in hominibus, et aliter in aliis
animalibus. In aliis enim animalibus ex aliis sensibus non causantur delectationes nisi in ordine ad sensibilia
tactus, sicut leo delectatur videns cervum vel audiens vocem eius, propter cibum. Homo autem delectatur
secundum alios sensus non solum propter hoc, sed etiam propter convenientiam sensibilium. Et sic circa
delectationes aliorum sensuum, inquantum referuntur ad delectationes tactus, est temperantia, non principaliter,
sed ex consequenti. Inquantum autem sensibilia aliorum sensuum sunt delectabilia propter sui convenientiam,
sicut cum delectatur homo in sono bene harmonizato, ista delectatio non pertinet ad conservationem naturae.
Unde non habent huiusmodi passiones illam principalitatem ut circa eas antonomastice temperantia dicatur.
RA4
Ad quartum dicendum quod delectationes spirituales, etsi secundum suam naturam sint maiores delectationibus
corporalibus, tamen non ita percipiuntur sensu. Et per consequens non ita vehementer afficiunt appetitum
sensitivum, contra cuius impetum bonum rationis conservatur per moralem virtutem. Vel dicendum quod
delectationes spirituales, per se loquendo, sunt secundum rationem.
Unde non sunt refrenandae, nisi per accidens, inquantum scilicet una delectatio spiritualis retrahit ab alia potiori
et magis debita.
RA5
Ad quintum dicendum quod non omnes delectationes tactus pertinent ad naturae conservationem. Et ideo non
oportet quod circa omnes delectationes tactus sit temperantia.
|a5 Articulus 5
AG1
Ad quintum sic proceditur. Videtur quod circa proprias delectationes gustus sit temperantia. Delectationes enim
gustus sunt in cibis et potibus, qui sunt magis necessarii ad vitam hominis quam delectationes venereorum, quae
pertinent ad tactum.
Sed secundum praedicta, temperantia est circa delectationes eorum quae sunt necessaria ad vitam hominis. Ergo
temperantia est magis circa proprias delectationes gustus quam circa proprias delectationes tactus.
AG2
Praeterea, temperantia est circa passiones magis quam circa res ipsas.
Sed sicut dicitur in II de anima, tactus videtur esse sensus alimenti, quantum ad ipsam substantiam alimenti,
sapor autem, qui est proprie obiectum gustus, est sicut delectamentum alimentorum.
Ergo temperantia magis est circa gustum quam circa tactum.
AG3
Praeterea, sicut dicitur in VII ethic., circa eadem sunt temperantia et intemperantia, continentia et incontinentia,
perseverantia et mollities, ad quam pertinent deliciae. Sed ad delicias videtur pertinere delectatio quae est in
saporibus, qui pertinent ad gustum.
Ergo temperantia est circa delectationes proprias gustus.
SC
Sed contra est quod Philosophus dicit quod temperantia et intemperantia videntur gustu parum vel nihil uti.
CO
Respondeo dicendum quod, sicut dictum est, temperantia consistit circa praecipuas delectationes, quae maxime
pertinent ad conservationem humanae vitae, vel in specie vel in individuo. In quibus aliquid consideratur
principaliter, aliquid autem secundario. Principaliter quidem ipse usus rei necessariae, puta vel feminae, quae est
1800

