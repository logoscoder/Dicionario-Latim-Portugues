Unde veritas non est virtus theologica neque intellectualis, sed moralis. Est autem in medio inter superfluum et
diminutum dupliciter, uno quidem modo, ex parte obiecti; alio modo, ex parte actus. Ex parte quidem obiecti,
quia verum secundum suam rationem importat quandam aequalitatem. Aequale autem est medium inter maius et
minus. Unde ex hoc ipso quod aliquis verum dicit de seipso, medium tenet inter eum qui maiora dicit de seipso,
et inter eum qui minora. Ex parte autem actus medium tenet, inquantum verum dicit quando oportet, et
secundum quod oportet.
Superfluum autem convenit illi qui importune ea quae sua sunt manifestat, defectus autem competit illi qui
occultat, quando manifestare oportet.
|a2 Articulus 2
AG1
Ad secundum sic proceditur. Videtur quod veritas non sit specialis virtus. Verum enim et bonum convertuntur.
Sed bonitas non est specialis virtus, quinimmo omnis virtus est bonitas, quia bonum facit habentem. Ergo veritas
non est specialis virtus.
AG2
Praeterea, manifestatio eius quod ad ipsum hominem pertinet, est actus veritatis de qua nunc loquimur. Sed hoc
pertinet ad quamlibet virtutem, quilibet enim virtutis habitus manifestatur per proprium actum. Ergo veritas non
est specialis virtus.
AG3
Praeterea, veritas vitae dicitur qua aliquis recte vivit, de qua dicitur Isaiae XXXVIII, memento, quaeso, quomodo
ambulaverim coram te in veritate et in corde perfecto.
Sed qualibet virtute recte vivitur, ut patet per definitionem virtutis supra positam.
Ergo veritas non est specialis virtus.
AG4
Praeterea, veritas videtur idem esse simplicitati, quia utrique opponitur simulatio. Sed simplicitas non est
specialis virtus, quia facit intentionem rectam, quod requiritur in omni virtute.
Ergo etiam veritas non est specialis virtus.
SC
Sed contra est quia in II ethic. Connumeratur aliis virtutibus.
CO
Respondeo dicendum quod ad rationem virtutis humanae pertinet quod opus hominis bonum reddat. Unde ubi in
actu hominis invenitur specialis ratio bonitatis, necesse est quod ad hoc disponatur homo per specialem virtutem.
Cum autem bonum, secundum Augustinum, in libro de natura boni, consistat in ordine, necesse est specialem
rationem boni considerari ex determinato ordine. Est autem specialis quidam ordo secundum quod exteriora
nostra vel verba vel facta debite ordinantur ad aliquid sicut signum ad signatum. Et ad hoc perficitur homo per
virtutem veritatis. Unde manifestum est quod veritas est specialis virtus.
RA1
Ad primum ergo dicendum quod verum et bonum subiecto quidem convertuntur, quia omne verum est bonum, et
omne bonum est verum.
Sed secundum rationem, invicem se excedunt, sicut intellectus et voluntas invicem se includunt; nam intellectus
intelligit voluntatem, et multa alia, et voluntas appetit ea quae pertinent ad intellectum, et multa alia. Unde
verum, secundum rationem propriam, qua est perfectio intellectus, est quoddam particulare bonum, inquantum
est appetibile quoddam. Et similiter bonum, secundum propriam rationem, prout est finis appetitus, est quoddam
verum, inquantum est quoddam intelligibile. Quia ergo virtus includit rationem bonitatis, potest esse quod veritas
sit specialis virtus, sicut verum est speciale bonum.
Non autem potest esse quod bonitas sit specialis virtus, cum magis secundum rationem sit genus virtutis.
RA2
Ad secundum dicendum quod habitus virtutum et vitiorum sortiuntur speciem ex eo quod est per se intentum,
non autem ab eo quod est per accidens et praeter intentionem. Quod autem aliquis manifestat quod circa ipsum
est, pertinet quidem ad virtutem veritatis sicut per se intentum, ad alias autem virtutes potest pertinere ex
consequenti, praeter principalem intentionem. Fortis enim intendit fortiter agere, quod autem fortiter agendo
aliquis manifestet fortitudinem quam habet, hoc consequitur praeter eius principalem intentionem.
RA3
Ad tertium dicendum quod veritas vitae est veritas secundum quam aliquid est verum, non veritas secundum
quam aliquis dicit verum.
Dicitur autem vita vera, sicut etiam quaelibet alia res, ex hoc quod attingit suam regulam et mensuram, scilicet
divinam legem, per cuius conformitatem rectitudinem habet. Et talis veritas, sive rectitudo, communis est ad
quamlibet virtutem.
RA4

1692

