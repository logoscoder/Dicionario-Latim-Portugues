Ergo videtur quod non omne periurium sit peccatum.
AG4
Praeterea, iuramentum promissorium se extendit ad futura, sicut assertorium ad praeterita et praesentia. Sed
potest contingere quod tollatur obligatio iuramenti per aliquid quod in futurum emergat, sicut cum aliqua civitas
iurat se aliquid servaturam, et postea superveniunt novi cives qui illud non iuraverunt; vel cum aliquis canonicus
iurat statuta alicuius ecclesiae se servaturum, et postmodum aliqua fiunt de novo. Ergo videtur quod ille qui
transgreditur iuramentum non peccet.
SC
Sed contra est quod Augustinus dicit, in sermone de verbis Apost. Iacobi, de periurio loquens, videtis quam ista
detestanda sit belua, et de rebus humanis exterminanda.
CO
Respondeo dicendum quod, sicut supra dictum est, iurare est Deum testem invocare. Pertinet autem ad Dei
irreverentiam quod aliquis eum testem invocet falsitatis, quia per hoc dat intelligere vel quod Deus veritatem non
cognoscat, vel quod falsitatem testificari velit. Et ideo periurium manifeste est peccatum religioni contrarium,
cuius est Deo reverentiam exhibere.
RA1
Ad primum ergo dicendum quod ille qui iurat se facturum aliquod illicitum, iurando incurrit periurium propter
defectum iustitiae.
Sed si non impleat quod iuravit, in hoc periurium non incurrit, quia hoc non erat tale quid quod sub iuramento
cadere posset.
RA2
Ad secundum dicendum quod ille qui iurat se non intraturum religionem, vel non daturum eleemosynam, vel
aliquid huiusmodi, iurando periurium incurrit propter defectum iudicii. Et ideo quando facit id quod melius est,
non est periurium, sed periurio contrarium, contrarium enim eius quod facit sub iuramento cadere non poterat.
RA3
Ad tertium dicendum quod cum aliquis iurat vel promittit se facturum voluntatem alterius, intelligenda est debita
conditio, si scilicet id quod ei mandatur sit licitum et honestum, et portabile sive moderatum.
RA4
Ad quartum dicendum quod quia iuramentum est actio personalis, ille qui de novo fit civis alicuius civitatis, non
obligatur quasi iuramento ad servanda illa quae civitas se servaturam iuravit.
Tenetur tamen ex quadam fidelitate, ex qua obligatur ut sicut fit socius bonorum civitatis, ita etiam fiat particeps
onerum.
Canonicus vero qui iurat se servaturum statuta edita in aliquo collegio, non tenetur ex iuramento ad servandum
futura, nisi intenderit se obligare ad omnia statuta praeterita et futura tenetur tamen ea servare ex ipsa VI
statutorum, quae habent coactivam virtutem, ut ex supradictis patet.
|a3 Articulus 3
AG1
Ad tertium sic proceditur. Videtur quod non omne periurium sit peccatum mortale.
Dicitur enim extra, de iureiurando, in ea quaestione quae ponitur, an a sacramenti vinculo absolvantur qui illud
inviti pro vita et rebus servandis fecerunt, nihil aliud arbitramur quam quod antecessores nostri Romani
pontifices arbitrati fuisse noscuntur, qui tales a iuramenti nexibus absolverunt. Ceterum ut agatur consultius, et
auferatur materia deierandi, non eis ita expresse dicatur ut iuramenta non servent, sed si non ea attenderint, non
ob hoc sunt tanquam pro mortali crimine puniendi.
Non ergo omne periurium est peccatum mortale.
AG2
Praeterea, sicut chrysostomus dicit, maius est iurare per Deum quam per evangelium.
Sed non semper mortaliter peccat ille qui per Deum iurat aliquod falsum, puta si ex ioco, vel ex lapsu linguae,
aliquis tali iuramento in communi sermone utatur. Ergo nec etiam si aliquis frangat iuramentum quod solemniter
per evangelium iurat, semper erit peccatum mortale.
AG3
Praeterea, secundum iura propter periurium aliquis incurrit infamiam, ut habetur VI, qu. I, cap.
Infames. Non autem videtur quod propter quodlibet periurium aliquis infamiam incurrat, sicut dicitur de
assertorio iuramento violato per periurium.
Ergo videtur quod non omne periurium sit peccatum mortale.
SC
Sed contra, omne peccatum quod contrariatur praecepto divino est peccatum mortale. Sed periurium contrariatur
praecepto divino, dicitur enim Levit. XIX, non periurabis in nomine meo.
Ergo est peccatum mortale.
CO
1647

