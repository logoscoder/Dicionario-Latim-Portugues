eius sicut sol, vestimenta autem eius facta sunt alba sicut nix. Ubi splendor faciei ostenditur, et candor
describitur vestium, non substantia tollitur, sed gloria commutatur.
RA2
Ad secundum dicendum quod figura circa extremitatem corporis consideratur, est enim figura quae termino vel
terminis comprehenditur.
Et ideo omnia illa quae circa extremitatem corporis considerantur ad figuram quodammodo pertinere videntur.
Sicut autem color, ita et claritas corporis non transparentis in eius superficie attenditur. Et ideo assumptio
claritatis transfiguratio dicitur.
RA3
Ad tertium dicendum quod, inter praedictas quatuor dotes, sola claritas est qualitas ipsius personae in seipsa,
aliae vero tres dotes non percipiuntur nisi in aliquo actu vel motu, seu passione.
Ostendit igitur Christus in seipso aliqua illarum trium dotium indicia, puta agilitatis, cum supra undas maris
ambulavit; subtilitatis, quando de clauso utero virginis exivit; impassibilitatis, quando de manibus Iudaeorum,
vel praecipitare vel lapidare eum volentium, illaesus evasit. Nec tamen propter illas transfiguratus dicitur, sed
propter solam claritatem, quae pertinet ad aspectum personae ipsius.
|a2 Articulus 2
AG1
Ad secundum sic proceditur. Videtur quod illa claritas non fuit claritas gloriosa.
Dicit enim quaedam Glossa bedae, super illud Matth. XVII, transfiguratus est coram eis, in corpore, inquit,
mortali ostendit, non immortalitatem, sed claritatem similem futurae immortalitati.
Sed claritas gloriae est claritas immortalitatis.
Non ergo illa claritas quam Christus discipulis ostendit, fuit claritas gloriae.
AG2
Praeterea, super illud Luc. IX, non gustabunt mortem nisi videant regnum Dei, dicit Glossa bedae, idest,
glorificationem corporis in imaginaria repraesentatione futurae beatitudinis.
Sed imago alicuius rei non est ipsa res.
Ergo claritas illa non fuit claritas beatitudinis.
AG3
Praeterea, claritas gloriae non est nisi in corpore humano.
Sed claritas illa transfigurationis apparuit non solum in corpore Christi, sed etiam in vestimentis eius, et in nube
lucida quae discipulos obumbravit. Ergo videtur quod illa claritas non fuit claritas gloriae.
SC
Sed contra est quod, super illud Matth. XVII, transfiguratus est ante eos, dicit Hieronymus, qualis futurus est
tempore iudicii, talis apostolis apparuit.
Et super illud Matth. XVI, donec videant filium hominis venientem in regno suo, dicit chrysostomus, volens
monstrare quid est illa gloria in qua postea venturus est, eis in praesenti vita revelavit, sicut possibile erat eos
discere, ut neque in Domini morte iam doleant.
CO
Respondeo dicendum quod claritas illa quam Christus in transfiguratione assumpsit, fuit claritas gloriae quantum
ad essentiam, non tamen quantum ad modum essendi.
Claritas enim corporis gloriosi derivatur ab animae claritate, sicut Augustinus dicit, in epistola ad dioscorum.
Et similiter claritas corporis Christi in transfiguratione derivata est a divinitate ipsius, ut Damascenus dicit, et a
gloria animae eius. Quod enim a principio conceptionis Christi gloria animae non redundaret ad corpus, ex
quadam dispensatione divina factum est, ut in corpore passibili nostrae redemptionis expleret mysteria, sicut
supra dictum est.
Non tamen per hoc adempta est potestas Christo derivandi gloriam animae ad corpus. Et hoc quidem fecit,
quantum ad claritatem, in transfiguratione, aliter tamen quam in corpore glorificato. Nam ad corpus glorificatum
redundat claritas ab anima sicut quaedam qualitas permanens corpus afficiens. Unde fulgere corporaliter non est
miraculosum in corpore glorioso. Sed ad corpus Christi in transfiguratione derivata est claritas a divinitate et
anima eius, non per modum qualitatis immanentis et afficientis ipsum corpus, sed magis per modum passionis
transeuntis, sicut cum aer illuminatur a sole. Unde ille fulgor tunc in corpore Christi apparens miraculosus fuit,
sicut et hoc ipsum quod ambulavit super undas maris.
Unde dionysius dicit, in epistola IV, ad caium, super hominem operatur Christus ea quae sunt hominis, et hoc
monstrat virgo supernaturaliter concipiens, et aqua instabilis materialium et terrenorum pedum sustinens
gravitatem.
Unde non est dicendum, sicut Hugo de sancto victore dixit, quod Christus assumpserit dotes claritatis in
transfiguratione, agilitatis ambulando super mare, et subtilitatis egrediendo de clauso utero virginis, quia dos
nominat quandam qualitatem immanentem corpori glorioso.

2288

