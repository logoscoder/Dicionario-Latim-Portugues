Deinde considerandum est de divisione gratiae. Et circa hoc quaeruntur quinque. Primo, utrum convenienter
dividatur gratia per gratiam gratis datam et gratiam gratum facientem. Secundo, de divisione gratiae gratum
facientis per operantem et cooperantem. Tertio, de divisione eiusdem per gratiam praevenientem et
subsequentem. Quarto, de divisione gratiae gratis datae. Quinto, de comparatione gratiae gratum facientis et
gratis datae.
|a1 Articulus 1
AG1
Ad primum sic proceditur. Videtur quod gratia non convenienter dividatur per gratiam gratum facientem et
gratiam gratis datam.
Gratia enim est quoddam Dei donum, ut ex supradictis patet.
Homo autem ideo non est Deo gratus quia aliquid est ei datum a Deo, sed potius e converso, ideo enim aliquid
datur alicui gratis a Deo, quia est homo gratus ei. Ergo nulla est gratia gratum faciens.
AG2
Praeterea, quaecumque non dantur ex meritis praecedentibus, dantur gratis. Sed etiam ipsum bonum naturae
datur homini absque merito praecedenti, quia natura praesupponitur ad meritum. Ergo ipsa natura est etiam gratis
data a Deo.
Natura autem dividitur contra gratiam. Inconvenienter igitur hoc quod est gratis datum, ponitur ut gratiae
differentia, quia invenitur etiam extra gratiae genus.
AG3
Praeterea, omnis divisio debet esse per opposita.
Sed etiam ipsa gratia gratum faciens, per quam iustificamur, gratis nobis a Deo conceditur; secundum illud Rom.
III, iustificati gratis per gratiam ipsius.
Ergo gratia gratum faciens non debet dividi contra gratiam gratis datam.
SC
Sed contra est quod apostolus utrumque attribuit gratiae, scilicet et gratum facere, et esse gratis datum. Dicit
enim quantum ad primum, ad Ephes. I, gratificavit nos in dilecto filio suo.
Quantum vero ad secundum, dicitur ad Rom. XI, si autem gratia, iam non ex operibus, alioquin gratia iam non
est gratia.
Potest ergo distingui gratia quae vel habet unum tantum, vel utrumque.
CO
Respondeo dicendum quod, sicut apostolus dicit, ad Rom. XIII, quae a Deo sunt, ordinata sunt.
In hoc autem ordo rerum consistit, quod quaedam per alia in Deum reducuntur; ut dionysius dicit, in cael. Hier..
Cum igitur gratia ad hoc ordinetur ut homo reducatur in Deum, ordine quodam hoc agitur, ut scilicet quidam per
alios in Deum reducantur.
Secundum hoc igitur duplex est gratia. Una quidem per quam ipse homo Deo coniungitur, quae vocatur gratia
gratum faciens.
Alia vero per quam unus homo cooperatur alteri ad hoc quod ad Deum reducatur. Huiusmodi autem donum
vocatur gratia gratis data, quia supra facultatem naturae, et supra meritum personae, homini conceditur, sed quia
non datur ad hoc ut homo ipse per eam iustificetur, sed potius ut ad iustificationem alterius cooperetur, ideo non
vocatur gratum faciens.
Et de hac dicit apostolus, I ad Cor. XII, unicuique datur manifestatio spiritus ad utilitatem, scilicet aliorum.
RA1
Ad primum ergo dicendum quod gratia non dicitur facere gratum effective, sed formaliter, scilicet quia per hanc
homo iustificatur, et dignus efficitur vocari Deo gratus; secundum quod dicitur ad Coloss. I, dignos nos fecit in
partem sortis sanctorum in lumine.
RA2
Ad secundum dicendum quod gratia, secundum quod gratis datur, excludit rationem debiti. Potest autem intelligi
duplex debitum.
Unum quidem ex merito proveniens, quod refertur ad personam, cuius est agere meritoria opera; secundum illud
ad Rom. IV, ei qui operatur, merces imputatur secundum debitum, non secundum gratiam.
Aliud est debitum ex conditione naturae, puta si dicamus debitum esse homini quod habeat rationem et alia quae
ad humanam pertinent naturam. Neutro autem modo dicitur debitum propter hoc quod Deus creaturae obligatur,
sed potius inquantum creatura debet subiici Deo ut in ea divina ordinatio impleatur, quae quidem est ut talis
natura tales conditiones vel proprietates habeat, et quod talia operans talia consequatur. Dona igitur naturalia
carent primo debito, non autem carent secundo debito. Sed dona supernaturalia utroque debito carent, et ideo
specialius sibi nomen gratiae vindicant.
RA3

1153

