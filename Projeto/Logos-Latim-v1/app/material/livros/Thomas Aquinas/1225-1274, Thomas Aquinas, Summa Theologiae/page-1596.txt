Unde magister dicit, XXXVIII dist. IV Lib. Sent., quod votum est testificatio quaedam promissionis spontaneae,
quae Deo et de his quae sunt Dei fieri debet, quamvis testificatio possit ad interiorem testificationem proprie
referri.
RA1
Ad primum ergo dicendum quod conceptio boni propositi non firmatur ex animi deliberatione nisi promissione
deliberationem consequente.
RA2
Ad secundum dicendum quod voluntas movet rationem ad promittendum aliquid circa ea quae eius voluntati
subduntur.
Et pro tanto votum a voluntate accepit nomen quasi a primo movente.
RA3
Ad tertium dicendum quod ille qui mittit manum ad aratrum iam facit aliquid.
Sed ille qui solum proponit nondum aliquid facit.
Sed quando promittit, iam incipit se exhibere ad faciendum, licet nondum impleat quod promittit, sicut ille qui
ponit manum ad aratrum nondum arat, iam tamen apponit manum ad arandum.
|a2 Articulus 2
AG1
Ad secundum sic proceditur. Videtur quod votum non semper debeat fieri de meliori bono. Dicitur enim melius
bonum quod ad supererogationem pertinet.
Sed votum non solum fit de his quae sunt supererogationis, sed etiam de his quae pertinent ad salutem. Nam et in
baptismo vovent homines abrenuntiare diabolo et pompis eius, et fidem servare, ut dicit Glossa, super illud
psalm., vovete et reddite Domino Deo vestro.
Iacob etiam vovit quod esset ei Dominus in Deum, ut habetur Gen. XXVIII, hoc autem est maxime de
necessitate salutis.
Ergo votum non solum fit de meliori bono.
AG2
Praeterea, iephte in catalogo sanctorum ponitur, ut patet Heb. XI.
Sed ipse filiam innocentem occidit propter votum, ut habetur iudic. XI.
Cum igitur occisio innocentis non sit melius bonum, sed sit secundum se illicitum, videtur quod votum fieri
possit non solum de meliori bono, sed etiam de illicitis.
AG3
Praeterea, ea quae redundant in detrimentum personae, vel quae ad nihil sunt utilia, non habent rationem melioris
boni. Sed quandoque fiunt aliqua vota de immoderatis vigiliis et ieiuniis, quae vergunt in periculum personae.
Quandoque etiam fiunt aliqua vota de aliquibus indifferentibus et ad nihil valentibus. Ergo non semper votum est
melioris boni.
SC
Sed contra est quod dicitur Deut. XXIII, si nolueris polliceri, absque peccato eris.
CO
Respondeo dicendum quod, sicut dictum est, votum est promissio Deo facta. Promissio autem est alicuius quod
quis pro aliquo voluntarie facit. Non enim esset promissio, sed comminatio, si quis diceret se contra aliquem
facturum.
Similiter vana esset promissio si aliquis alicui promitteret id quod ei non esset acceptum. Et ideo, cum omne
peccatum sit contra Deum; nec aliquod opus sit Deo acceptum nisi sit virtuosum, consequens est quod de nullo
illicito, nec de aliquo indifferenti debeat fieri votum, sed solum de aliquo actu virtutis. Sed quia votum
promissionem voluntariam importat, necessitas autem voluntatem excludit, id quod est absolute necessarium
esse vel non esse nullo modo cadit sub voto, stultum enim esset si quis voveret se esse moriturum, vel se non
esse volaturum.
Illud vero quod non habet absolutam necessitatem, sed necessitatem finis, puta quia sine eo non potest esse salus,
cadit quidem sub voto inquantum voluntarie fit, non autem inquantum est necessitatis. Illud autem quod neque
cadit sub necessitate absoluta neque sub necessitate finis, omnino est voluntarium. Et ideo hoc propriissime cadit
sub voto.
Hoc autem dicitur esse maius bonum in comparatione ad bonum quod communiter est de necessitate salutis.
Et ideo, proprie loquendo, votum dicitur esse de bono meliori.
RA1
Ad primum ergo dicendum quod hoc modo sub voto baptizatorum cadit abrenuntiare pompis diaboli et fidem
Christi servare, quia voluntarie fit, licet sit de necessitate salutis.
Et similiter potest dici de voto Iacob. Quamvis etiam possit intelligi quod Iacob vovit se habere Dominum in
Deum per specialem cultum, ad quem non tenebatur, sicut per decimarum oblationem, et alia huiusmodi quae ibi
subduntur.
1596

