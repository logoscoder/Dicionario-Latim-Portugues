iustitiae. Sed debitum non est unius rationis in omnibus, aliter enim debetur aliquid aequali, aliter superiori, aliter
minori; et aliter ex pacto, vel ex promisso, vel ex beneficio suscepto. Et secundum has diversas rationes debiti,
sumuntur diversae virtutes, puta religio est per quam redditur debitum Deo; pietas est per quam redditur debitum
parentibus vel patriae; gratia est per quam redditur debitum benefactoribus; et sic de aliis.
RA1
Ad primum ergo dicendum quod iustitia proprie dicta est una specialis virtus, quae attendit perfectam rationem
debiti, quod secundum aequivalentiam potest restitui. Dicitur tamen et ampliato nomine iustitia, secundum
quamcumque debiti redditionem. Et sic non est una specialis virtus.
RA2
Ad secundum dicendum quod iustitia quae intendit bonum commune, est alia virtus a iustitia quae ordinatur ad
bonum privatum alicuius, unde et ius commune distinguitur a iure privato; et tullius ponit unam specialem
virtutem, pietatem, quae ordinat ad bonum patriae. Sed iustitia ordinans hominem ad bonum commune, est
generalis per imperium, quia omnes actus virtutum ordinat ad finem suum, scilicet ad bonum commune. Virtus
autem secundum quod a tali iustitia imperatur, etiam iustitiae nomen accipit.
Et sic virtus a iustitia legali non differt nisi ratione, sicut sola ratione differt virtus operans secundum seipsam, et
virtus operans ad imperium alterius.
RA3
Ad tertium dicendum quod in omnibus operationibus ad iustitiam specialem pertinentibus, est eadem ratio debiti.
Et ideo est eadem virtus iustitiae, praecipue quantum ad commutationes. Forte enim distributiva est alterius
speciei a commutativa, sed de hoc infra quaeretur.
|a4 Articulus 4
AG1
Ad quartum sic proceditur. Videtur quod circa diversas passiones non sint diversae virtutes morales. Eorum enim
quae conveniunt in principio et fine, unus est habitus, sicut patet maxime in scientiis. Sed omnium passionum
unum est principium, scilicet amor; et omnes ad eundem finem terminantur, scilicet ad delectationem vel
tristitiam; ut supra habitum est.
Ergo circa omnes passiones est una tantum moralis virtus.
AG2
Praeterea, si circa diversas passiones essent diversae virtutes morales, sequeretur quod tot essent virtutes morales
quot passiones. Sed hoc patet esse falsum, quia circa oppositas passiones est una et eadem virtus moralis, sicut
fortitudo circa timores et audacias, temperantia circa delectationes et tristitias. Non ergo oportet quod circa
diversas passiones sint diversae virtutes morales.
AG3
Praeterea, amor, concupiscentia et delectatio sunt passiones specie differentes, ut supra habitum est.
Sed circa omnes has est una virtus, scilicet temperantia. Ergo virtutes morales non sunt diversae circa diversas
passiones.
SC
Sed contra est quod fortitudo est circa timores et audacias; temperantia circa concupiscentias; mansuetudo circa
iras; ut dicitur in III et IV ethic..
CO
Respondeo dicendum quod non potest dici quod circa omnes passiones sit una sola virtus moralis, sunt enim
quaedam passiones ad diversas potentias pertinentes; aliae namque pertinent ad irascibilem, aliae ad
concupiscibilem, ut supra dictum est.
Nec tamen oportet quod omnis diversitas passionum sufficiat ad virtutes morales diversificandas.
Primo quidem, quia quaedam passiones sunt quae sibi opponuntur secundum contrarietatem, sicut gaudium et
tristitia, timor et audacia, et alia huiusmodi. Et circa huiusmodi passiones sic oppositas, oportet esse unam et
eandem virtutem. Cum enim virtus moralis in quadam medietate consistat, medium in contrariis passionibus
secundum eandem rationem instituitur, sicut et in naturalibus idem est medium inter contraria, ut inter album et
nigrum. Secundo, quia diversae passiones inveniuntur secundum eundem modum rationi repugnantes, puta
secundum impulsum ad id quod est contra rationem; vel secundum retractionem ab eo quod est secundum
rationem. Et ideo diversae passiones concupiscibilis non pertinent ad diversas virtutes morales, quia earum
motus secundum quendam ordinem se invicem consequuntur, utpote ad idem ordinati, scilicet ad consequendum
bonum, vel ad fugiendum malum; sicut ex amore procedit concupiscentia, et ex concupiscentia pervenitur ad
delectationem. Et eadem ratio est de oppositis, quia ex odio sequitur fuga vel abominatio, quae perducit ad
tristitiam.
Sed passiones irascibilis non sunt unius ordinis, sed ad diversa ordinantur, nam audacia et timor ordinantur ad
aliquod magnum periculum; spes et desperatio ad aliquod bonum arduum; ira autem ad superandum aliquod
contrarium quod nocumentum intulit. Et ideo circa has passiones diversae virtutes ordinantur, utpote temperantia

860

