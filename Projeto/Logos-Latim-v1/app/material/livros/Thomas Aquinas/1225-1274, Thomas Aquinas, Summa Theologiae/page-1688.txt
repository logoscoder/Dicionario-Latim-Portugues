sicut sodomitae universaliter perierunt, vel quantum ad magnam multitudinis partem, sicut patet Exod. XXXII,
in poena eorum qui vitulum adoraverunt.
Quandoque vero, si speretur multorum correctio, debet severitas vindictae exerceri in aliquos paucos
principaliores, quibus punitis ceteri terreantur, sicut Dominus, Num. XXV, mandavit suspendi principes populi
pro peccato multitudinis. Si autem non tota multitudo peccavit, sed pro parte, tunc, si possunt mali secerni a
bonis, debet in eos vindicta exerceri, si tamen hoc fieri possit sine scandalo aliorum. Alioquin, parcendum est
multitudini, et detrahendum severitati. Et eadem ratio est de principe, quem sequitur multitudo. Tolerandum
enim est peccatum eius, si sine scandalo multitudinis puniri non posset, nisi forte esset tale peccatum principis
quod magis noceret multitudini, vel spiritualiter vel temporaliter, quam scandalum quod exinde timeretur.
|a2 Articulus 2
AG1
Ad secundum sic proceditur. Videtur quod vindicatio non sit specialis virtus ab aliis distincta. Sicut enim
remunerantur boni pro his quae bene agunt, ita puniuntur mali pro his quae male agunt. Sed remuneratio
bonorum non pertinet ad aliquam specialem virtutem, sed est actus commutativae iustitiae. Ergo, pari ratione, et
vindicatio non debet poni specialis virtus.
AG2
Praeterea, ad actum illum non debet ordinari specialis virtus ad quem homo sufficienter disponitur per alias
virtutes. Sed ad vindicandum mala sufficienter disponitur homo per virtutem fortitudinis et per zelum.
Non ergo vindicatio debet poni specialis virtus.
AG3
Praeterea, cuilibet speciali virtuti aliquod speciale vitium opponitur. Sed vindicationi non videtur opponi aliquod
speciale vitium. Ergo non est specialis virtus.
SC
Sed contra est quod tullius ponit eam partem iustitiae.
CO
Respondeo dicendum quod, sicut Philosophus dicit, in II ethic., aptitudo ad virtutem inest nobis a natura, licet
complementum virtutis sit per assuetudinem vel per aliquam aliam causam. Unde patet quod virtutes perficiunt
nos ad prosequendum debito modo inclinationes naturales, quae pertinent ad ius naturale. Et ideo ad quamlibet
inclinationem naturalem determinatam ordinatur aliqua specialis virtus. Est autem quaedam specialis inclinatio
naturae ad removendum nocumenta, unde et animalibus datur vis irascibilis separatim a VI concupiscibili.
Repellit autem homo nocumenta per hoc quod se defendit contra iniurias, ne ei inferantur, vel iam illatas iniurias
ulciscitur, non intentione nocendi, sed intentione removendi nocumenta. Hoc autem pertinet ad vindicationem,
dicit enim tullius, in sua rhetorica, quod vindicatio est per quam vis aut iniuria, et omnino quidquid obscurum
est, idest ignominiosum, defendendo aut ulciscendo propulsatur.
Unde vindicatio est specialis virtus.
RA1
Ad primum ergo dicendum quod sicut recompensatio debiti legalis pertinet ad iustitiam commutativam,
recompensatio autem debiti moralis quod nascitur ex particulari beneficio exhibito, pertinet ad virtutem gratiae;
ita etiam punitio peccatorum, secundum quod pertinet ad publicam iustitiam, est actus commutativae iustitiae;
secundum autem quod pertinet ad immunitatem alicuius personae singularis, a qua iniuria propulsatur, pertinet
ad virtutem vindicationis.
RA2
Ad secundum dicendum quod fortitudo disponit ad vindictam removendo prohibens, scilicet timorem periculi
imminentis. Zelus autem, secundum quod importat fervorem amoris, importat primam radicem vindicationis,
prout aliquis vindicat iniurias Dei vel proximorum, quas ex caritate reputat quasi suas. Cuiuslibet autem virtutis
actus ex radice caritatis procedit, quia, ut Gregorius dicit, in quadam homilia, nihil habet viriditatis ramus boni
operis, si non procedat ex radice caritatis.
RA3
Ad tertium dicendum quod vindicationi opponuntur duo vitia. Unum quidem per excessum, scilicet peccatum
crudelitatis vel saevitiae, quae excedit mensuram in puniendo. Aliud autem est vitium quod consistit in defectu,
sicut cum aliquis est nimis remissus in puniendo, unde dicitur Prov. XIII, qui parcit virgae, odit filium suum.
Virtus autem vindicationis consistit ut homo secundum omnes circumstantias debitam mensuram in vindicando
conservet.
|a3 Articulus 3
AG1
Ad tertium sic proceditur. Videtur quod vindicatio non debeat fieri per poenas apud homines consuetas. Occisio
enim hominis est quaedam eradicatio eius. Sed Dominus mandavit, Matth. XIII, quod zizania, per quae
significantur filii nequam, non eradicarentur.
1688

