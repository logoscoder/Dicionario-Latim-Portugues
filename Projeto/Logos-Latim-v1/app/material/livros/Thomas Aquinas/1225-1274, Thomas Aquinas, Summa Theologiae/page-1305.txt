Unde sicut unitas est principium unionis, ita amor quo quis diligit seipsum, est forma et radix amicitiae, in hoc
enim amicitiam habemus ad alios, quod ad eos nos habemus sicut ad nosipsos; dicitur enim in IX ethic. Quod
amicabilia quae sunt ad alterum veniunt ex his quae sunt ad seipsum.
Sicut etiam de principiis non habetur scientia, sed aliquid maius, scilicet intellectus. Alio modo possumus loqui
de caritate secundum propriam rationem ipsius, prout scilicet est amicitia hominis ad Deum principaliter, et ex
consequenti ad ea quae sunt Dei. Inter quae etiam est ipse homo qui caritatem habet.
Et sic inter cetera quae ex caritate diligit quasi ad Deum pertinentia, etiam seipsum ex caritate diligit.
RA1
Ad primum ergo dicendum quod Gregorius loquitur de caritate secundum communem amicitiae rationem.
RA2
Et secundum hoc etiam procedit secunda ratio.
RA3
Ad tertium dicendum quod amantes seipsos vituperantur inquantum amant se secundum naturam sensibilem, cui
obtemperant. Quod non est vere amare seipsum secundum naturam rationalem, ut sibi velit ea bona quae
pertinent ad perfectionem rationis. Et hoc modo praecipue ad caritatem pertinet diligere seipsum.
|a5 Articulus 5
AG1
Ad quintum sic proceditur. Videtur quod homo non debeat corpus suum ex caritate diligere. Non enim diligimus
illum cui convivere non volumus. Sed homines caritatem habentes refugiunt corporis convictum, secundum illud
Rom. VII, quis me liberabit de corpore mortis huius? et philipp. I, desiderium habens dissolvi et cum Christo
esse.
Ergo corpus nostrum non est ex caritate diligendum.
AG2
Praeterea, amicitia caritatis fundatur super communicatione divinae fruitionis. Sed huius fruitionis corpus
particeps esse non potest. Ergo corpus non est ex caritate diligendum.
AG3
Praeterea, caritas, cum sit amicitia quaedam, ad eos habetur qui reamare possunt. Sed corpus nostrum non potest
nos ex caritate diligere. Ergo non est ex caritate diligendum.
SC
Sed contra est quod Augustinus, in I de doct. Christ., ponit quatuor ex caritate diligenda, inter quae unum est
corpus proprium.
CO
Respondeo dicendum quod corpus nostrum secundum duo potest considerari, uno modo, secundum eius
naturam; alio modo, secundum corruptionem culpae et poenae. Natura autem corporis nostri non est a malo
principio creata, ut Manichaei fabulantur, sed est a Deo. Unde possumus eo uti ad servitium Dei, secundum illud
Rom. VI, exhibete membra vestra arma iustitiae Deo.
Et ideo ex dilectione caritatis qua diligimus Deum, debemus etiam corpus nostrum diligere. Sed infectionem
culpae et corruptionem poenae in corpore nostro diligere non debemus, sed potius ad eius remotionem anhelare
desiderio caritatis.
RA1
Ad primum ergo dicendum quod apostolus non refugiebat corporis communionem quantum ad corporis naturam,
immo secundum hoc nolebat ab eo spoliari, secundum illud II ad Cor. V, nolumus expoliari, sed supervestiri.
Sed volebat carere infectione concupiscentiae, quae remanet in corpore; et corruptione ipsius, quae aggravat
animam, ne possit Deum videre. Unde signanter dixit, de corpore mortis huius.
RA2
Ad secundum dicendum quod corpus nostrum quamvis Deo frui non possit cognoscendo et amando ipsum,
tamen per opera quae per corpus agimus ad perfectam Dei fruitionem possumus venire.
Unde et ex fruitione animae redundat quaedam beatitudo ad corpus, scilicet sanitatis et incorruptionis vigor; ut
Augustinus dicit, in epistola ad diosc..
Et ideo, quia corpus aliquo modo est particeps beatitudinis, potest dilectione caritatis amari.
RA3
Ad tertium dicendum quod reamatio habet locum in amicitia quae est ad alterum, non autem in amicitia quae est
ad seipsum, vel secundum animam vel secundum corpus.
|a6 Articulus 6
AG1
Ad sextum sic proceditur.
Videtur quod peccatores non sint ex caritate diligendi.
Dicitur enim in psalm., iniquos odio habui.
1305

