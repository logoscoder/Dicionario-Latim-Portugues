Praeterea, intellectus est id quod est formalissimum in homine.
Sed differentia formae causat differentiam speciei.
Si igitur unus homo magis alio intelligit, videtur quod non sint unius speciei.
SC
Sed contra est quod per experimentum inveniuntur aliqui aliis profundius intelligentes; sicut profundius intelligit
qui conclusionem aliquam potest reducere in prima principia et causas primas, quam qui potest reducere solum
in causas proximas.
CO
Respondeo dicendum quod aliquem intelligere unam et eandem rem magis quam alium, potest intelligi
dupliciter. Uno modo, sic quod ly magis determinet actum intelligendi ex parte rei intellectae. Et sic non potest
unus eandem rem magis intelligere quam alius, quia si intelligeret eam aliter esse quam sit, vel melius vel peius,
falleretur, et non intelligeret ut arguit Augustinus.
Alio modo potest intelligi ut determinet actum intelligendi ex parte intelligentis. Et sic unus alio potest eandem
rem melius intelligere, quia est melioris virtutis in intelligendo; sicut melius videt visione corporali rem aliquam
qui est perfectioris virtutis, et in quo virtus visiva est perfectior. Hoc autem circa intellectum contingit dupliciter.
Uno quidem modo, ex parte ipsius intellectus, qui est perfectior. Manifestum est enim quod quanto corpus est
melius dispositum, tanto meliorem sortitur animam, quod manifeste apparet in his quae sunt secundum speciem
diversa. Cuius ratio est, quia actus et forma recipitur in materia secundum materiae capacitatem. Unde cum etiam
in hominibus quidam habeant corpus melius dispositum, sortiuntur animam maioris virtutis in intelligendo, unde
dicitur in II de anima quod molles carne bene aptos mente videmus.
Alio modo contingit hoc ex parte inferiorum virtutum, quibus intellectus indiget ad sui operationem, illi enim in
quibus virtus imaginativa et cogitativa et memorativa est melius disposita, sunt melius dispositi ad
intelligendum.
RA1
Ad primum ergo patet solutio ex dictis.
RA2
Et similiter ad secundum, veritas enim intellectus in hoc consistit, quod intelligatur res esse sicuti est.
RA3
Ad tertium dicendum quod differentia formae quae non provenit nisi ex diversa dispositione materiae, non facit
diversitatem secundum speciem, sed solum secundum numerum; sunt enim diversorum individuorum diversae
formae, secundum materiam diversificatae.
|a8 Articulus 8
AG1
Ad octavum sic proceditur. Videtur quod intellectus noster per prius cognoscat indivisibile quam divisibile.
Dicit enim Philosophus, in I physic., quod intelligimus et scimus ex principiorum et elementorum cognitione.
Sed indivisibilia sunt principia et elementa divisibilium. Ergo per prius sunt nobis nota indivisibilia quam
divisibilia.
AG2
Praeterea, id quod ponitur in definitione alicuius, per prius cognoscitur a nobis, quia definitio est ex prioribus et
notioribus, ut dicitur in VI topic..
Sed indivisibile ponitur in definitione divisibilis, sicut linea enim, ut euclides dicit, est longitudo sine latitudine,
cuius extremitates sunt duo puncta.
Et unitas ponitur in definitione numeri, quia numerus est multitudo mensurata per unum, ut dicitur in X
metaphys..
Ergo intellectus noster per prius intelligit indivisibile quam divisibile.
AG3
Praeterea, simile simili cognoscitur. Sed indivisibile est magis simile intellectui quam divisibile, quia intellectus
est simplex, ut dicitur in III de anima.
Ergo intellectus noster prius cognoscit indivisibile.
SC
Sed contra est quod dicitur in III de anima, quod indivisibile monstratur sicut privatio.
Sed privatio per posterius cognoscitur. Ergo et indivisibile.
CO
Respondeo dicendum quod obiectum intellectus nostri, secundum praesentem statum, est quidditas rei materialis,
quam a phantasmatibus abstrahit, ut ex praemissis patet.
Et quia id quod est primo et per se cognitum a virtute cognoscitiva, est proprium eius obiectum, considerari
potest quo ordine indivisibile intelligatur a nobis, ex eius habitudine ad huiusmodi quidditatem. Dicitur autem
indivisibile tripliciter, ut dicitur in III de anima.

442

