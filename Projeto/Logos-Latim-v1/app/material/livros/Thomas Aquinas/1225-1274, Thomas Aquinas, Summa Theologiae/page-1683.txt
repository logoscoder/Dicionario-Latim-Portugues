aliquid maius recompensare, et sic procederet in infinitum. Sed virtus non conatur ad infinitum, quia infinitum
aufert naturam boni, ut dicitur in II metaphys..
Ergo gratiae recompensatio non debet excedere acceptum beneficium.
AG3
Praeterea, iustitia in aequalitate consistit. Sed maius est quidam aequalitatis excessus. Cum ergo in qualibet
virtute excessus sit vitiosus, videtur quod recompensare aliquid maius accepto beneficio sit vitiosum, et iustitiae
oppositum.
SC
Sed contra est quod Philosophus dicit, in V ethic., refamulari oportet ei qui gratiam fecit, et rursum ipsum
incipere.
Quod quidem fit dum aliquid maius retribuitur. Ergo recompensatio debet tendere ad hoc quod aliquid maius
faciat.
CO
Respondeo dicendum quod, sicut dictum est, recompensatio gratiae respicit beneficium secundum voluntatem
beneficiantis. In quo quidem praecipue hoc commendabile videtur quod gratis beneficium contulit ad quod non
tenebatur. Et ideo qui beneficium accepit ad hoc obligatur, ex debito honestatis, ut similiter gratis aliquid
impendat. Non autem videtur gratis aliquid impendere nisi excedat quantitatem accepti beneficii, quia quandiu
recompensat minus vel aequale, non videtur facere gratis, sed reddere quod accepit. Et ideo gratiae
recompensatio semper tendit ut, pro suo posse, aliquid maius retribuat.
RA1
Ad primum ergo dicendum quod, sicut dictum est, in recompensatione beneficii magis est considerandus affectus
benefici quam effectus. Si ergo consideremus effectum beneficii quod filius a parentibus accepit, scilicet esse et
vivere, nihil aequale filius recompensare potest, ut Philosophus dicit.
Si autem attendamus ad ipsam voluntatem dantis et retribuentis, sic potest filius aliquid maius patri retribuere, ut
Seneca dicit, in III de benefic..
Si tamen non posset, sufficeret ad gratitudinem recompensandi voluntas.
RA2
Ad secundum dicendum quod debitum gratitudinis ex caritate derivatur, quae, quanto plus solvitur, tanto magis
debetur, secundum illud Rom. XIII, nemini quidquam debeatis, nisi ut invicem diligatis.
Et ideo non est inconveniens si obligatio gratitudinis interminabilis sit.
RA3
Ad tertium dicendum quod sicut in iustitia quae est virtus cardinalis, attenditur aequalitas rerum, ita in
gratitudine attenditur aequalitas voluntatum, ut scilicet sicut ex promptitudine voluntatis beneficus aliquid
exhibuit ad quod non tenebatur, ita etiam ille qui suscepit beneficium aliquid supra debitum recompenset.
|q107 Quaestio 107
|a0 Prologus
Deinde considerandum est de ingratitudine. Et circa hoc quaeruntur quatuor. Primo, utrum ingratitudo semper sit
peccatum. Secundo, utrum ingratitudo sit peccatum speciale. Tertio, utrum omnis ingratitudo sit peccatum
mortale.
Quarto, utrum ingrato sint beneficia subtrahenda.
|a1 Articulus 1
AG1
Ad primum sic proceditur. Videtur quod ingratitudo non semper sit peccatum.
Dicit enim Seneca, in III de benefic., quod ingratus est qui non reddit beneficium.
Sed quandoque non posset aliquis recompensare beneficium nisi peccando, puta si aliquis auxiliatus est homini
ad peccandum.
Cum ergo abstinere a peccato non sit peccatum, videtur quod ingratitudo non semper sit peccatum.
AG2
Praeterea, omne peccatum est in potestate peccantis, quia secundum Augustinum, nullus peccat in eo quod vitare
non potest.
Sed quandoque non est in potestate peccantis ingratitudinem vitare, puta cum non habet unde reddat. Oblivio
etiam non est in potestate nostra, cum tamen Seneca dicat, in III de benefic., quod ingratissimus omnium est qui
oblitus est.
Ergo ingratitudo non semper est peccatum.
AG3
Praeterea, non videtur peccare qui non vult aliquid debere, secundum illud apostoli, Rom. XIII, nemini
quidquam debeatis.
1683

