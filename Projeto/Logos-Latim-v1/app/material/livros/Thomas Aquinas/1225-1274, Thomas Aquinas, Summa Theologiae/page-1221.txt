intellectus hominis est bene mobilis a spiritu sancto. Huius autem motus consideratio in hoc est quod homo
apprehendat veritatem circa finem. Unde nisi usque ad hoc moveatur a spiritu sancto intellectus humanus ut
rectam aestimationem de fine habeat, nondum assecutus est donum intellectus; quantumcumque ex illustratione
spiritus alia quaedam praeambula cognoscat.
Rectam aut aestimationem de ultimo fine non habet nisi ille qui circa finem non errat, sed ei firmiter inhaeret
tanquam optimo. Quod est solum habentis gratiam gratum facientem, sicut etiam in moralibus rectam
aestimationem habet homo de fine per habitum virtutis. Unde donum intellectus nullus habet sine gratia gratum
faciente.
RA1
Ad primum ergo dicendum quod Augustinus intellectum nominat quamcumque illustrationem intellectualem.
Quae tamen non pertingit ad perfectam doni rationem nisi usque ad hoc mens hominis deducatur ut rectam
aestimationem habeat homo circa finem.
RA2
Ad secundum dicendum quod intelligentia quae necessaria est ad prophetiam est quaedam illustratio mentis circa
ea quae prophetis revelantur. Non est autem illustratio mentis circa aestimationem rectam de ultimo fine, quae
pertinet ad donum intellectus.
RA3
Ad tertium dicendum quod fides importat solum assensum ad ea quae proponuntur. Sed intellectus importat
quandam perceptionem veritatis, quae non potest esse circa finem nisi in eo qui habet gratiam gratum facientem,
ut dictum est.
Et ideo non est similis ratio de intellectu et fide.
|a6 Articulus 6
AG1
Ad sextum sic proceditur. Videtur quod donum intellectus non distinguatur ab aliis donis. Quorum enim opposita
sunt eadem, ipsa quoque sunt eadem. Sed sapientiae opponitur stultitia, hebetudini intellectus, praecipitationi
consilium, ignorantiae scientia, ut patet per Gregorium, II Moral..
Non videntur autem differre stultitia, hebetudo, ignorantia et praecipitatio. Ergo nec intellectus distinguitur ab
aliis donis.
AG2
Praeterea, intellectus qui ponitur virtus intellectualis differt ab aliis intellectualibus virtutibus per hoc sibi
proprium, quod est circa principia per se nota. Sed donum intellectus non est circa aliqua principia per se nota,
quia ad ea quae naturaliter per se cognoscuntur sufficit naturalis habitus primorum principiorum; ad ea vero quae
sunt supernaturalia sufficit fides, quia articuli fidei sunt sicut prima principia in supernaturali cognitione, sicut
dictum est.
Ergo donum intellectus non distinguitur ab aliis donis intellectualibus.
AG3
Praeterea, omnis cognitio intellectiva vel est speculativa vel practica. Sed donum intellectus se habet ad
utrumque, ut dictum est.
Ergo non distinguitur ab aliis donis intellectualibus, sed omnia in se complectitur.
SC
Sed contra est quod quaecumque connumerantur ad invicem oportet esse aliquo modo ab invicem distincta, quia
distinctio est principium numeri. Sed donum intellectus connumeratur aliis donis, ut patet Isaiae XI.
Ergo donum intellectus est distinctum ab aliis donis.
CO
Respondeo dicendum quod distinctio doni intellectus ab aliis tribus donis, scilicet pietate, fortitudine et timore,
manifesta est, quia donum intellectus pertinet ad vim cognoscitivam, illa vero tria pertinent ad vim appetitivam.
Sed differentia huius doni intellectus ad alia tria, scilicet sapientiam, scientiam et consilium, quae etiam ad vim
cognoscitivam pertinent, non est adeo manifesta.
Videtur autem quibusdam quod donum intellectus distinguatur a dono scientiae et consilii per hoc quod illa duo
pertineant ad practicam cognitionem, donum vero intellectus ad speculativam.
A dono vero sapientiae, quod etiam ad speculativam cognitionem pertinet, distinguitur in hoc quod ad
sapientiam pertinet iudicium, ad intellectum vero capacitas intellectus eorum quae proponuntur, sive penetratio
ad intima eorum.
Et secundum hoc supra numerum donorum assignavimus.
Sed diligenter intuenti, donum intellectus non solum se habet circa speculanda, sed etiam circa operanda, ut
dictum est, et similiter etiam donum scientiae circa utrumque se habet, ut infra dicetur.
Et ideo oportet aliter eorum distinctionem accipere.
Omnia enim haec quatuor dicta ordinantur ad supernaturalem cognitionem, quae in nobis per fidem fundatur.
Fides autem est ex auditu, ut dicitur Rom. X.
1221

