Respondeo dicendum quod servus per imperium movetur a Domino et subditus a principante, aliter tamen quam
irrationalia et inanimata moveantur a suis motoribus. Nam inanimata et irrationalia aguntur solum ab alio, non
autem ipsa agunt seipsa quia non habent dominium sui actus per liberum arbitrium.
Et ideo rectitudo regiminis ipsorum non est in ipsis, sed solum in motoribus. Sed homines servi, vel quicumque
subditi, ita aguntur ab aliis per praeceptum quod tamen agunt seipsos per liberum arbitrium. Et ideo requiritur in
eis quaedam rectitudo regiminis per quam seipsos dirigant in obediendo principatibus.
Et ad hoc pertinet species prudentiae quae politica vocatur.
RA1
Ad primum ergo dicendum quod sicut dictum est, regnativa est perfectissima species prudentiae. Et ideo
prudentia subditorum, quae deficit a prudentia regnativa, retinet sibi nomen commune, ut politica dicatur, sicut in
logicis convertibile quod non significat essentiam retinet sibi commune nomen proprii.
RA2
Ad secundum dicendum quod diversa ratio obiecti diversificat habitum secundum speciem, ut ex supradictis
patet.
Eadem autem agenda considerantur quidem a rege secundum universaliorem rationem quam considerentur a
subdito, qui obedit, uni enim regi in diversis officiis multi obediunt. Et ideo regnativa comparatur ad hanc
politicam de qua loquimur sicut ars architectonica ad eam quae manu operatur.
RA3
Ad tertium dicendum quod per prudentiam communiter dictam regit homo seipsum in ordine ad proprium
bonum, per politicam autem de qua loquimur, in ordine ad bonum commune.
|a3 Articulus 3
AG1
Ad tertium sic proceditur. Videtur quod oeconomica non debeat poni species prudentiae.
Quia ut Philosophus dicit, in VI ethic., prudentia ordinatur ad bene vivere totum.
Sed oeconomica ordinatur ad aliquem particularem finem, scilicet ad divitias, ut dicitur in I ethic..
Ergo oeconomica non est species prudentiae.
AG2
Praeterea, sicut supra habitum est, prudentia non est nisi bonorum.
Sed oeconomica potest esse etiam malorum, multi enim peccatores providi sunt in gubernatione familiae.
Ergo oeconomica non debet poni species prudentiae.
AG3
Praeterea, sicut in regno invenitur principans et subiectum, ita etiam in domo. Si ergo oeconomica est species
prudentiae sicut et politica, deberet etiam paterna prudentia poni, sicut et regnativa. Non autem ponitur.
Ergo nec oeconomica debet poni species prudentiae.
SC
Sed contra est quod Philosophus dicit, in VI ethic., quod illarum, scilicet prudentiarum quae se habent ad
regimen multitudinis, haec quidem oeconomica, haec autem legispositiva, haec autem politica.
CO
Respondeo dicendum quod ratio obiecti diversificata secundum universale et particulare, vel secundum totum et
partem, diversificat artes et virtutes, secundum quam diversitatem una est principalis respectu alterius.
Manifestum est autem quod domus medio modo se habet inter unam singularem personam et civitatem vel
regnum, nam sicut una singularis persona est pars domus, ita una domus est pars civitatis vel regni. Et ideo sicut
prudentia communiter dicta, quae est regitiva unius, distinguitur a politica prudentia, ita oportet quod
oeconomica distinguatur ab utraque.
RA1
Ad primum ergo dicendum quod divitiae comparantur ad oeconomicam non sicut finis ultimus, sed sicut
instrumenta quaedam, ut dicitur in I polit..
Finis autem ultimus oeconomicae est totum bene vivere secundum domesticam conversationem.
Philosophus autem I ethic. Ponit exemplificando divitias finem oeconomicae secundum studium plurimorum.
RA2
Ad secundum dicendum quod ad aliqua particularia quae sunt in domo disponenda possunt aliqui peccatores
provide se habere, sed non ad ipsum totum bene vivere domesticae conversationis, ad quod praecipue requiritur
vita virtuosa.
RA3
Ad tertium dicendum quod pater in domo habet quandam similitudinem regii principatus, ut dicitur in VIII
ethic., non tamen habet perfectam potestatem regiminis sicut rex.
Et ideo non ponitur separatim paterna species prudentiae, sicut regnativa.
|a4 Articulus 4
1431

