Sed non omnes Angeli secreta divinorum mysteriorum in ipsa claritate divinae essentiae percipere possunt; sed
soli superiores, per quos inferioribus denuntiantur. Et secundum hoc, soli superiores, qui sunt primae hierarchiae,
assistere dicuntur, cuius proprium dicit esse dionysius immediate a Deo illuminari.
RA1
Et per hoc patet solutio ad primum et secundum, quae procedunt de primo modo assistendi.
RA3
Ad tertium dicendum quod Satan non dicitur astitisse, sed inter assistentes affuisse describitur, quia, ut Gregorius
dicit II Moral., etsi beatitudinem perdidit, naturam tamen Angelis similem non amisit.
RA4
Ad quartum dicendum quod omnes assistentes aliqua immediate vident in claritate divinae essentiae; et ideo
totius primae hierarchiae proprium esse dicitur immediate illuminari a Deo. Sed superiores eorum plura
percipiunt quam inferiores, de quibus illuminant alios, sicut etiam inter eos qui assistunt regi, plura scit de
secretis regis unus quam alius.
|a4 Articulus 4
AG1
Ad quartum sic proceditur. Videtur quod Angeli secundae hierarchiae omnes mittantur. Angeli enim omnes vel
assistunt vel ministrant; secundum quod habetur Dan. VII.
Sed Angeli secundae hierarchiae non assistunt, illuminantur enim per Angelos primae hierarchiae, sicut dicit
dionysius VIII cap. Cael. Hier..
Omnes ergo Angeli secundae hierarchiae in ministerium mittuntur.
AG2
Praeterea, Gregorius dicit, XVII Moral., quod plures sunt qui ministrant, quam qui assistunt.
Sed hoc non esset, si Angeli secundae hierarchiae in ministerium non mitterentur. Ergo omnes Angeli secundae
hierarchiae in ministerium mittuntur.
SC
Sed contra est quod dionysius dicit, quod dominationes sunt maiores omni subiectione.
Sed mitti in ministerium, ad subiectionem pertinet.
Ergo dominationes in ministerium non mittuntur.
CO
Respondeo dicendum quod, sicut supra dictum est, mitti ad exterius ministerium proprie convenit Angelo,
secundum quod ex divino imperio operatur circa aliquam creaturam corporalem; quod quidem pertinet ad
executionem divini ministerii.
Proprietates autem Angelorum ex eorum nominibus manifestantur, ut dionysius dicit VII cap. Cael. Hier..
Et ideo Angeli illorum ordinum ad exterius ministerium mittuntur, ex quorum nominibus aliqua executio datur
intelligi. In nomine autem dominationum non importatur aliqua executio, sed sola dispositio et imperium de
exequendis. Sed in nominibus inferiorum ordinum intelligitur aliqua executio, nam Angeli et Archangeli
denominantur a denuntiando; virtutes et potestates dicuntur per respectum ad aliquem actum; principis etiam est,
ut Gregorius dicit, inter alios operantes priorem existere. Unde ad hos quinque ordines pertinet in exterius
ministerium mitti, non autem ad quatuor superiores.
RA1
Ad primum ergo dicendum quod dominationes computantur quidem inter Angelos ministrantes, non sicut
exequentes ministerium, sed sicut disponentes et mandantes quid per alios fieri debeat.
Sicut architectores in artificiis nihil manu operantur, sed solum disponunt et praecipiunt quid alii debeant operari.
RA2
Ad secundum dicendum quod de numero assistentium et ministrantium duplex ratio haberi potest.
Gregorius enim dicit plures esse ministrantes quam assistentes.
Intelligit enim quod dicitur, millia millium ministrabant ei, non esse dictum multiplicative, sed partitive; ac si
diceretur, millia de numero millium. Et sic ministrantium numerus ponitur indefinitus, ad significandum
excessum; assistentium vero finitus, cum subditur, et decies millies centena millia assistebant ei.
Et hoc procedit secundum rationem Platonicorum, qui dicebant quod quanto aliqua sunt uni primo principio
propinquiora, tanto sunt minoris multitudinis, sicut quanto numerus est propinquior unitati, tanto est multitudine
minor.
Et haec opinio salvatur quantum ad numerum ordinum, dum sex ministrant, et tres assistunt. Sed dionysius ponit,
XIV cap. Cael. Hier., quod multitudo Angelorum transcendit omnem materialem multitudinem; ut scilicet, sicut
corpora superiora transcendunt corpora inferiora magnitudine quasi in immensum, ita superiores naturae
incorporeae transcendunt multitudine omnes naturas corporeas; quia quod est melius, est magis a Deo intentum
et multiplicatum. Et secundum hoc, cum assistentes sint superiores ministrantibus, plures erunt assistentes quam
ministrantes. Unde secundum hoc, millia millium legitur multiplicativae, ac si diceretur, millies millia. Et quia
decies centum sunt mille, si diceretur, decies centena millia, daretur intelligi quod tot essent assistentes, quot
556

