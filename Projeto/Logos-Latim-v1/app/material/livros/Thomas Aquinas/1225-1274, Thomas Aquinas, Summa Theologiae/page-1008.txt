non fit veniale per hoc quod additur ei aliqua deformitas pertinens ad genus peccati venialis, non enim
diminuitur peccatum eius qui fornicatur ut dicat verbum otiosum, sed magis aggravatur propter deformitatem
adiunctam. Potest tamen id quod est ex genere mortale, esse veniale propter imperfectionem actus, quia non
perfecte pertingit ad rationem actus moralis, cum non sit deliberatus sed subitus, ut ex dictis patet.
Et hoc fit per subtractionem quandam, scilicet deliberatae rationis. Et quia a ratione deliberata habet speciem
moralis actus, inde est quod per talem subtractionem solvitur species.
RA1
Ad primum ergo dicendum quod veniale differt a mortali sicut imperfectum a perfecto, ut puer a viro. Fit autem
ex puero vir, sed non convertitur. Unde ratio non cogit.
RA2
Ad secundum dicendum quod, si sit talis ignorantia quae peccatum omnino excuset, sicut est furiosi vel amentis,
tunc ex tali ignorantia fornicationem committens nec mortaliter nec venialiter peccat. Si vero sit ignorantia non
invincibilis, tunc ignorantia ipsa est peccatum, et continet in se defectum divini amoris, inquantum negligit homo
addiscere ea per quae potest se in divino amore conservare.
RA3
Ad tertium dicendum quod, sicut Augustinus dicit, in libro contra mendacium, ea quae sunt secundum se mala,
nullo fine bene fieri possunt.
Homicidium autem est occisio innocentis, et hoc nullo modo bene fieri potest. Sed iudex qui occidit latronem,
vel miles qui occidit hostem reipublicae, non appellantur homicidae, ut Augustinus dicit, in libro de libero
arbitrio.
|q89 Quaestio 89
|a0 Prologus
Deinde considerandum est de peccato veniali secundum se. Et circa hoc quaeruntur sex. Primo, utrum peccatum
veniale causet maculam in anima. Secundo, de distinctione peccati venialis, prout figuratur per lignum, faenum
et stipulam, I Cor. III.
Tertio, utrum homo in statu innocentiae potuerit peccare venialiter. Quarto, utrum Angelus bonus vel malus
possit peccare venialiter. Quinto, utrum primi motus infidelium sint peccata venialia. Sexto, utrum peccatum
veniale possit esse in aliquo simul cum solo peccato originali.
|a1 Articulus 1
AG1
Ad primum sic proceditur. Videtur quod peccatum veniale causet maculam in anima.
Dicit enim Augustinus, in libro de poenit., quod peccata venialia, si multiplicentur, decorem nostrum ita
exterminant, ut a caelestis sponsi amplexibus nos separent.
Sed nihil aliud est macula quam detrimentum decoris.
Ergo peccata venialia causant maculam in anima.
AG2
Praeterea, peccatum mortale causat maculam in anima propter inordinationem actus et affectus ipsius peccantis.
Sed in peccato veniali est quaedam deordinatio actus et affectus. Ergo peccatum veniale causat maculam in
anima.
AG3
Praeterea, macula animae causatur ex contactu rei temporalis per amorem, ut supra dictum est.
Sed in peccato veniali anima inordinato amore contingit rem temporalem.
Ergo peccatum veniale inducit maculam in anima.
SC
Sed contra est quod dicitur Ephes. V, ut exhiberet ipse sibi gloriosam ecclesiam non habentem maculam; Glossa,
idest aliquod peccatum criminale.
Ergo proprium peccati mortalis esse videtur quod maculam in anima causet.
CO
Respondeo dicendum quod, sicut ex dictis patet, macula importat detrimentum nitoris ex aliquo contactu, sicut in
corporalibus patet, ex quibus per similitudinem nomen maculae ad animam transfertur. Sicut autem in corpore
est duplex nitor, unus quidem ex intrinseca dispositione membrorum et coloris, alius autem ex exteriori claritate
superveniente; ita etiam in anima est duplex nitor, unus quidem habitualis, quasi intrinsecus, alius autem
actualis, quasi exterior fulgor. Peccatum autem veniale impedit quidem nitorem actualem, non tamen habitualem,
quia non excludit neque diminuit habitum caritatis et aliarum virtutum, ut infra patebit, sed solum impedit earum
actum.

1008

