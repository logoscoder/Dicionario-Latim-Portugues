sicut iniustum esset ut aliquis constringeret alium ad legem servandam quae non esset publica auctoritate sancita,
ita etiam iniustum est si aliquis aliquem compellat ferre iudicium quod publica auctoritate non fertur.
RA1
Ad primum ergo dicendum quod pronuntiatio veritatis non importat compulsionem ad hoc quod suscipiatur, sed
liberum est unicuique eam recipere vel non recipere prout vult. Sed iudicium importat quandam impulsionem. Et
ideo iniustum est quod aliquis iudicetur ab eo qui publicam auctoritatem non habet.
RA2
Ad secundum dicendum quod Moyses videtur Aegyptium occidisse quasi ex inspiratione divina auctoritatem
adeptus, ut videtur per hoc quod dicitur Act. VII, quod, percusso Aegyptio, aestimabat Moyses intelligere fratres
suos quoniam Dominus per manum ipsius daret salutem Israel.
Vel potest dici quod Moyses occidit Aegyptium defendendo eum qui iniuriam patiebatur cum moderamine
inculpatae tutelae.
Unde Ambrosius dicit, in libro de offic., quod qui non repellit iniuriam a socio cum potest, tam est in vitio quam
ille qui facit; et inducit exemplum Moysi. Vel potest dici, sicut dicit Augustinus, in quaestionibus Exod., quod
sicut terra, ante utilia semina, herbarum inutilium fertilitate laudatur; sic illud Moysi factum vitiosum quidem
fuit, sed magnae fertilitatis signum gerebat, inquantum scilicet erat signum virtutis eius qua populum liberaturus
erat. De Phinee autem dicendum est quod ex inspiratione divina, zelo Dei commotus, hoc fecit. Vel quia, licet
nondum esset summus sacerdos, erat tamen filius summi sacerdotis, et ad eum hoc iudicium pertinebat, sicut et
ad alios iudices, quibus hoc erat praeceptum.
RA3
Ad tertium dicendum quod potestas saecularis subditur spirituali sicut corpus animae. Et ideo non est usurpatum
iudicium si spiritualis praelatus se intromittat de temporalibus quantum ad ea in quibus subditur ei saecularis
potestas, vel quae ei a saeculari potestate relinquuntur.
RA4
Ad quartum dicendum quod habitus scientiae et iustitiae sunt perfectiones singularis personae, et ideo per eorum
defectum non dicitur usurpatum iudicium, sicut per defectum publicae auctoritatis, ex qua iudicium vim
coactivam habet.
|q61 Quaestio 61
|a0 Prologus
Deinde considerandum est de partibus iustitiae. Et primo, de partibus subiectivis, quae sunt species iustitiae,
scilicet distributiva et commutativa; secundo, de partibus quasi integralibus; tertio, de partibus quasi
potentialibus, scilicet de virtutibus adiunctis. Circa primum occurrit duplex consideratio, prima, de ipsis iustitiae
partibus; secunda, de vitiis oppositis.
Et quia restitutio videtur esse actus commutativae iustitiae, primo considerandum est de distinctione iustitiae
commutativae et distributivae, secundo, de restitutione. Circa primum quaeruntur quatuor. Primo, utrum sint
duae species iustitiae, iustitia distributiva et commutativa. Secundo, utrum eodem modo in eis medium
accipiatur. Tertio, utrum sit earum uniformis vel multiplex materia. Quarto, utrum secundum aliquam earum
specierum iustum sit idem quod contrapassum.
|a1 Articulus 1
AG1
Ad primum sic proceditur. Videtur quod inconvenienter ponantur duae species iustitiae, iustitia distributiva et
commutativa. Non enim potest esse iustitiae species quod multitudini nocet, cum iustitia ad bonum commune
ordinetur.
Sed distribuere bona communia in multos nocet bono communi multitudinis, tum quia exhauriuntur opes
communes; tum etiam quia mores hominum corrumpuntur; dicit enim tullius, in libro de offic., fit deterior qui
accipit, et ad idem semper expectandum paratior.
Ergo distributio non pertinet ad aliquam iustitiae speciem.
AG2
Praeterea, iustitiae actus est reddere unicuique quod suum est, ut supra habitum est.
Sed in distributione non redditur alicui quod suum erat, sed de novo appropriatur sibi id quod erat commune.
Ergo hoc ad iustitiam non pertinet.
AG3
Praeterea, iustitia non solum est in principe, sed etiam in subiectis, ut supra habitum est.
Sed distribuere semper pertinet ad principem. Ergo distributiva non pertinet ad iustitiam.
AG4
Praeterea, distributivum iustum est bonorum communium, ut dicitur in V ethic.

1476

