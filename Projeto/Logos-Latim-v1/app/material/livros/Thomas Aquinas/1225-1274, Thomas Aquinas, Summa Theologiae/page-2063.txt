Et maxime in divinis, impossibile enim simile exemplum invenire et in theologia, idest in deitate personarum, et
in dispensatione, idest in mysterio incarnationis. Humana igitur natura in Christo assimilatur habitui, idest
vestimento, non quidem quantum ad accidentalem unionem, sed quantum ad hoc, quod verbum videtur per
humanam naturam, sicut homo per vestimentum. Et etiam quantum ad hoc, quod vestimentum mutatur, quia
scilicet formatur secundum figuram eius qui induit ipsum, qui a sua forma non mutatur propter vestimentum, et
similiter humana natura assumpta a verbo Dei est meliorata, ipsum autem verbum Dei non est mutatum; ut
exponit Augustinus, in libro octogintatrium quaestionum.
RA2
Ad secundum dicendum quod illud quod advenit post esse completum, accidentaliter advenit, nisi trahatur in
communionem illius esse completi. Sicut in resurrectione corpus adveniet animae praeexistenti, non tamen
accidentaliter, quia ad idem esse assumetur, ut scilicet corpus habeat esse vitale per animam. Non est autem sic
de albedine, quia aliud est esse albi, et aliud esse hominis cui advenit albedo. Verbum autem Dei ab aeterno esse
completum habuit secundum hypostasim sive personam, ex tempore autem advenit ei natura humana, non quasi
assumpta ad unum esse prout est naturae, sicut corpus assumitur ad esse animae; sed ad unum esse prout est
hypostasis vel personae. Et ideo humana natura non unitur accidentaliter filio Dei.
RA3
Ad tertium dicendum quod accidens dividitur contra substantiam.
Substantia autem, ut patet V metaphys., dupliciter dicitur, uno modo, essentia sive natura; alio modo, pro
supposito sive hypostasi.
Unde sufficit ad hoc quod non sit unio accidentalis, quod sit facta unio secundum hypostasim, licet non sit facta
unio secundum naturam.
RA4
Ad quartum dicendum quod non omne quod assumitur ut instrumentum, pertinet ad hypostasim assumentis, sicut
patet de securi et gladio nihil tamen prohibet illud quod assumitur ad unitatem hypostasis, se habere ut
instrumentum, sicut corpus hominis vel membra eius.
Nestorius igitur posuit quod natura humana est assumpta a verbo solum per modum instrumenti, non autem ad
unitatem hypostasis. Et ideo non concedebat quod homo ille vere esset filius Dei, sed instrumentum eius.
Unde Cyrillus dicit, in epistola ad monachos Aegypti, hunc emanuelem, idest Christum, non tanquam
instrumenti officio sumptum dicit Scriptura, sed tanquam Deum vere humanatum, idest hominem factum.
Damascenus autem posuit naturam humanam in Christo esse sicut instrumentum ad unitatem hypostasis
pertinens.
|a7 Articulus 7
AG1
Ad septimum sic proceditur. Videtur quod unio divinae et humanae naturae non sit aliquid creatum. Nihil enim
in Deo creatum potest esse, quia quidquid est in Deo, Deus est. Sed unio est in Deo, quia ipse Deus est humanae
naturae unitus. Ergo videtur quod unio non sit aliquid creatum.
AG2
Praeterea, finis est potissimum in unoquoque.
Sed finis unionis est divina hypostasis sive persona, ad quam terminata est unio. Ergo videtur quod huiusmodi
unio maxime debeat iudicari secundum conditionem divinae hypostasis. Quae non est aliquid creatum. Ergo nec
ipsa unio est aliquid creatum.
AG3
Praeterea, propter quod unumquodque, et illud magis.
Sed homo dicitur esse creator propter unionem. Ergo multo magis ipsa unio non est aliquid creatum, sed creator.
SC
Sed contra est, quod incipit esse ex tempore, est creatum.
Sed unio illa non fuit ab aeterno, sed incoepit esse ex tempore.
Ergo unio est aliquid creatum.
CO
Respondeo dicendum quod unio de qua loquimur est relatio quaedam quae consideratur inter divinam naturam et
humanam, secundum quod conveniunt in una persona filii Dei.
Sicut autem in prima parte dictum est, omnis relatio quae consideratur inter Deum et creaturam, realiter quidem
est in creatura, per cuius mutationem talis relatio innascitur, non autem est realiter in Deo, sed secundum
rationem tantum, quia non nascitur secundum mutationem Dei. Sic igitur dicendum est quod haec unio de qua
loquimur, non est in Deo realiter, sed secundum rationem tantum in humana autem natura, quae creatura
quaedam est, est realiter. Et ideo oportet dicere quod sit quoddam creatum.
RA1
Ad primum ergo dicendum quod haec unio non est in Deo realiter sed solum secundum rationem tantum, dicitur
enim Deus unitus creaturae ex hoc quod creatura unita est ei, absque Dei mutatione.
2063

