Et ideo haec est ratio dolendi de peccatis praeteritis nostris, vel etiam aliorum, inquantum per ea impedimur a
participatione divini boni.
RA3
Ad tertium dicendum quod, quamvis in incolatu huius miseriae aliquo modo participemus divinum bonum per
cognitionem et amorem, tamen huius vitae miseria impedit a perfecta participatione divini boni, qualis erit in
patria. Et ideo haec etiam tristitia qua quis luget de dilatione gloriae pertinet ad impedimentum participationis
divini boni.
|a3 Articulus 3
AG1
Ad tertium sic proceditur. Videtur quod spirituale gaudium quod ex caritate causatur non possit in nobis impleri.
Quanto enim maius gaudium de Deo habemus, tanto gaudium eius in nobis magis impletur. Sed nunquam
possumus tantum de Deo gaudere quantum dignum est ut de eo gaudeatur, quia semper bonitas eius, quae est
infinita, excedit gaudium creaturae, quod est finitum.
Ergo gaudium de Deo nunquam potest impleri.
AG2
Praeterea, illud quod est impletum non potest esse maius.
Sed gaudium etiam beatorum potest esse maius, quia unius gaudium est maius quam alterius.
Ergo gaudium de Deo non potest in creatura impleri.
AG3
Praeterea, nihil aliud videtur esse comprehensio quam cognitionis plenitudo. Sed sicut vis cognoscitiva creaturae
est finita, ita et vis appetitiva eiusdem. Cum ergo Deus non possit ab aliqua creatura comprehendi, videtur quod
non possit alicuius creaturae gaudium de Deo impleri.
SC
Sed contra est quod Dominus discipulis dixit, Ioan. XV, gaudium meum in vobis sit, et gaudium vestrum
impleatur.
CO
Respondeo dicendum quod plenitudo gaudii potest intelligi dupliciter. Uno modo, ex parte rei de qua gaudetur,
ut scilicet tantum gaudeatur de ea quantum est dignum de ea gauderi.
Et sic solum Dei gaudium est plenum de seipso, quia gaudium eius est infinitum, et hoc est condignum infinitae
bonitati Dei; cuiuslibet autem creaturae gaudium oportet esse finitum.
Alio modo potest intelligi plenitudo gaudii ex parte gaudentis.
Gaudium autem comparatur ad desiderium sicut quies ad motum; ut supra dictum est, cum de passionibus
ageretur.
Est autem quies plena cum nihil restat de motu. Unde tunc est gaudium plenum quando iam nihil desiderandum
restat. Quandiu autem in hoc mundo sumus, non quiescit in nobis desiderii motus, quia adhuc restat quod Deo
magis appropinquemus per gratiam, ut ex supradictis patet.
Sed quando iam ad beatitudinem perfectam perventum fuerit, nihil desiderandum restabit, quia ibi erit plena Dei
fruitio, in qua homo obtinebit quidquid etiam circa alia bona desideravit, secundum illud psalm., qui replet in
bonis desiderium tuum.
Et ideo quiescet desiderium non solum quo desideramus Deum, sed etiam erit omnium desideriorum quies. Unde
gaudium beatorum est perfecte plenum, et etiam superplenum, quia plus obtinebunt quam desiderare suffecerint;
non enim in cor hominis ascendit quae praeparavit Deus diligentibus se, ut dicitur I ad Cor. II. Et hinc est quod
dicitur Luc. VI, mensuram bonam et supereffluentem dabunt in sinus vestros.
Quia tamen nulla creatura est capax gaudii de Deo ei condigni, inde est quod illud gaudium omnino plenum non
capitur in homine, sed potius homo intrat in ipsum, secundum illud Matth. XXV, intra in gaudium Domini tui.
RA1
Ad primum ergo dicendum quod ratio illa procedit de plenitudine gaudii ex parte rei de qua gaudetur.
RA2
Ad secundum dicendum quod cum perventum fuerit ad beatitudinem, unusquisque attinget terminum sibi
praefixum ex praedestinatione divina, nec restabit ulterius aliquid quo tendatur, quamvis in illa terminatione
unus perveniat ad maiorem propinquitatem Dei, alius ad minorem. Et ideo uniuscuiusque gaudium erit plenum
ex parte gaudentis, quia uniuscuiusque desiderium plene quietabitur. Erit tamen gaudium unius maius quam
alterius, propter pleniorem participationem divinae beatitudinis.
RA3
Ad tertium dicendum quod comprehensio importat plenitudinem cognitionis ex parte rei cognitae, ut scilicet
tantum cognoscatur res quantum cognosci potest. Habet tamen etiam cognitio aliquam plenitudinem ex parte
cognoscentis, sicut et de gaudio dictum est.
Unde et apostolus dicit, ad Coloss. I, impleamini agnitione voluntatis eius in omni sapientia et intellectu
spirituali.
1331

