SC
Sed contra est quod Gregorius dicit, super Cant. Cantic., quod Deus communi modo est in omnibus rebus
praesentia, potentia et substantia, tamen familiari modo dicitur esse in aliquibus per gratiam.
CO
Respondeo dicendum quod Deus dicitur esse in re aliqua dupliciter. Uno modo, per modum causae agentis, et sic
est in omnibus rebus creatis ab ipso. Alio modo, sicut obiectum operationis est in operante, quod proprium est in
operationibus animae, secundum quod cognitum est in cognoscente, et desideratum in desiderante. Hoc igitur
secundo modo, Deus specialiter est in rationali creatura, quae cognoscit et diligit illum actu vel habitu. Et quia
hoc habet rationalis creatura per gratiam, ut infra patebit, dicitur esse hoc modo in sanctis per gratiam.
In rebus vero aliis ab ipso creatis quomodo sit, considerandum est ex his quae in rebus humanis esse dicuntur.
Rex enim dicitur esse in toto regno suo per suam potentiam, licet non sit ubique praesens. Per praesentiam vero
suam, dicitur aliquid esse in omnibus quae in prospectu ipsius sunt; sicut omnia quae sunt in aliqua domo,
dicuntur esse praesentia alicui, qui tamen non est secundum substantiam suam in qualibet parte domus.
Secundum vero substantiam vel essentiam, dicitur aliquid esse in loco in quo eius substantia habetur.
Fuerunt ergo aliqui, scilicet Manichaei, qui dixerunt divinae potestati subiecta spiritualia esse et incorporalia,
visibilia vero et corporalia subiecta esse dicebant potestati principii contrarii.
Contra hos ergo oportet dicere quod Deus sit in omnibus per potentiam suam.
Fuerunt vero alii, qui licet crederent omnia esse subiecta divinae potentiae, tamen providentiam divinam usque
ad haec inferiora corpora non extendebant, ex quorum persona dicitur iob XXII, circa cardines caeli perambulat,
nec nostra considerat.
Et contra hos oportuit dicere quod sit in omnibus per suam praesentiam.
Fuerunt vero alii, qui licet dicerent omnia ad Dei providentiam pertinere, tamen posuerunt omnia non immediate
esse a Deo creata, sed quod immediate creavit primas creaturas, et illae creaverunt alias.
Et contra hos oportet dicere quod sit in omnibus per essentiam.
Sic ergo est in omnibus per potentiam, inquantum omnia eius potestati subduntur. Est per praesentiam in
omnibus, inquantum omnia nuda sunt et aperta oculis eius. Est in omnibus per essentiam, inquantum adest
omnibus ut causa essendi, sicut dictum est.
RA1
Ad primum ergo dicendum quod Deus dicitur esse in omnibus per essentiam, non quidem rerum, quasi sit de
essentia earum, sed per essentiam suam, quia substantia sua adest omnibus ut causa essendi, sicut dictum est.
RA2
Ad secundum dicendum quod aliquid potest dici praesens alicui, inquantum subiacet eius conspectui, quod
tamen distat ab eo secundum suam substantiam, ut dictum est.
Et ideo oportuit duos modos poni, scilicet per essentiam, et praesentiam.
RA3
Ad tertium dicendum quod de ratione scientiae et voluntatis est, quod scitum sit in sciente, et volitum in volente,
unde secundum scientiam et voluntatem, magis res sunt in Deo, quam Deus in rebus.
Sed de ratione potentiae est, quod sit principium agendi in aliud, unde secundum potentiam agens comparatur et
applicatur rei exteriori. Et sic per potentiam potest dici agens esse in altero.
RA4
Ad quartum dicendum quod nulla alia perfectio superaddita substantiae, facit Deum esse in aliquo sicut obiectum
cognitum et amatum, nisi gratia, et ideo sola gratia facit singularem modum essendi Deum in rebus. Est autem
alius singularis modus essendi Deum in homine per unionem, de quo modo suo loco agetur.
|a4 Articulus 4
AG1
Ad quartum sic proceditur. Videtur quod esse ubique non sit proprium Dei.
Universale enim, secundum Philosophum, est ubique et semper, materia etiam prima, cum sit in omnibus
corporibus, est ubique. Neutrum autem horum est Deus, ut ex praemissis patet.
Ergo esse ubique non est proprium Dei.
AG2
Praeterea, numerus est in numeratis. Sed totum universum est constitutum in numero, ut patet Sap. XI.
Ergo aliquis numerus est, qui est in toto universo, et ita ubique.
AG3
Praeterea, totum universum est quoddam totum corpus perfectum, ut dicitur in I caeli et mundi.
Sed totum universum est ubique, quia extra ipsum nullus locus est.
Non ergo solus Deus est ubique.
AG4
Praeterea, si aliquod corpus esset infinitum, nullus locus esset extra ipsum. Ergo esset ubique.
Et sic, esse ubique non videtur proprium Dei.
36

