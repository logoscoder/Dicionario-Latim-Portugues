Praeterea, Augustinus dicit, in sermone de Purgatorio, quoties aliquis in cibo aut potu plus accipit quam necesse
est, ad minuta peccata noverit pertinere.
Sed hoc pertinet ad gulam. Ergo gula computatur inter minuta, idest inter venialia peccata.
SC
Sed contra est quod Gregorius dicit, in XXX Moral., dominante gulae vitio, omne quod homines fortiter egerunt,
perdunt, et dum venter non restringitur, simul cunctae virtutes obruuntur.
Sed virtus non tollitur nisi per peccatum mortale.
Ergo gula est peccatum mortale.
CO
Respondeo dicendum quod, sicut dictum est, vitium gulae proprie consistit in concupiscentia inordinata.
Ordo autem rationis concupiscentiam ordinantis dupliciter tolli potest. Uno modo, quantum ad ea quae sunt ad
finem, prout scilicet non sunt ita commensurata ut sint proportionata fini. Alio modo, quantum ad ipsum finem,
prout scilicet concupiscentia hominem avertit a fine debito. Si ergo inordinatio concupiscentiae accipiatur in gula
secundum aversionem a fine ultimo, sic gula erit peccatum mortale. Quod quidem contingit quando delectationi
gulae inhaeret homo tanquam fini propter quem Deum contemnit, paratus scilicet contra praecepta Dei agere ut
delectationes huiusmodi assequatur. Si vero in vitio gulae intelligatur inordinatio concupiscentiae tantum
secundum ea quae sunt ad finem, utpote quia nimis concupiscit delectationes ciborum, non tamen ita quod
propter hoc aliquid faceret contra legem Dei, est peccatum veniale.
RA1
Ad primum ergo dicendum quod vitium gulae habet quod sit peccatum mortale inquantum avertit a fine ultimo.
Et secundum hoc, per quandam reductionem, opponitur praecepto de sanctificatione sabbati, in quo praecipitur
quies in fine ultimo. Non enim omnia peccata mortalia directe contrariantur praeceptis Decalogi, sed solum illa
quae iniustitiam continent, quia praecepta Decalogi specialiter pertinent ad iustitiam et partes eius, ut supra
habitum est.
RA2
Ad secundum dicendum quod, inquantum avertit a fine ultimo, contrariatur gula dilectioni Dei, qui est super
omnia sicut finis ultimus diligendus. Et secundum hoc solum gula est peccatum mortale.
RA3
Ad tertium dicendum quod illud verbum Augustini intelligitur de gula prout importat inordinationem
concupiscentiae solum circa ea quae sunt ad finem.
RA4
Ad quartum dicendum quod gula dicitur virtutes auferre non tam propter se, quam etiam propter vitia quae ex ea
oriuntur.
Dicit enim Gregorius, in pastorali, dum venter ingluvie tenditur, virtutes animae per luxuriam destruuntur.
|a3 Articulus 3
AG1
Ad tertium sic proceditur. Videtur quod gula sit maximum peccatorum. Magnitudo enim peccati ex magnitudine
poenae consideratur. Sed peccatum gulae est gravissime punitum, dicit enim chrysostomus, Adam incontinentia
ventris expulit a Paradiso; diluvium quod fuit tempore Noe, ipsa fecit; secundum illud Ezech. XVI, haec fuit
iniquitas sodomae, sororis tuae, saturitas panis, etc.. Ergo peccatum gulae est maximum.
AG2
Praeterea, causa in quolibet genere est potior. Sed gula videtur esse causa aliorum peccatorum, quia super illud
Psalmi, qui percussit Aegyptum cum primogenitis eorum, dicit Glossa, luxuria, concupiscentia, superbia sunt ea
quae venter generat.
Ergo gula est gravissimum peccatorum.
AG3
Praeterea, post Deum, homo debet seipsum maxime diligere, ut supra habitum est.
Sed per vitium gulae homo infert sibi ipsi nocumentum, dicitur enim Eccli. XXXVII, propter crapulam multi
obierunt.
Ergo gula est maximum peccatorum, ad minus praeter peccata quae sunt contra Deum.
SC
Sed contra est quod vitia carnalia, inter quae computatur gula, secundum Gregorium, sunt minoris culpae.
CO
Respondeo dicendum quod gravitas alicuius peccati potest considerari tripliciter. Primo quidem, et principaliter,
secundum materiam in qua peccatur. Et secundum hoc, peccata quae sunt circa res divinas sunt maxima. Unde
secundum hoc, vitium gulae non erit maximum, est enim circa ea quae ad sustentationem corporis spectant.
Secundo autem, ex parte peccantis. Et secundum hoc, peccatum gulae magis alleviatur quam aggravatur. Tum
propter necessitatem sumptionis ciborum.

1827

