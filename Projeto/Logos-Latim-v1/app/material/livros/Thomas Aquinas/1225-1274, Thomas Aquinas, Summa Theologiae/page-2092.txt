Respondeo dicendum quod, sicut in secunda parte dictum est, obiectum fidei est res divina non visa. Habitus
autem virtutis, sicut et quilibet alius, recipit speciem ab obiecto. Et ideo, excluso quod res divina non sit visa,
excluditur ratio fidei.
Christus autem in primo instanti suae conceptionis plene vidit Deum per essentiam, ut infra patebit.
Unde fides in eo esse non potuit.
RA1
Ad primum ergo dicendum quod fides est nobilior virtutibus moralibus, quia est circa nobiliorem materiam, sed
tamen importat quendam defectum in comparatione ad illam materiam, qui defectus in Christo non fuit. Et ideo
non potuit in eo esse fides, licet fuerint in eo virtutes morales, quae in sui ratione huiusmodi defectum non
important per comparationem ad suas materias.
RA2
Ad secundum dicendum quod meritum fidei consistit in hoc quod homo, ex obedientia Dei, assentit istis quae
non videt, secundum illud Rom. I, ad obediendum fidei in omnibus gentibus pro nomine eius.
Obedientiam autem ad Deum plenissime habuit Christus, secundum illud philipp. II, factus est obediens usque ad
mortem.
Et sic nihil ad meritum pertinens docuit quod ipse excellentius non impleret.
RA3
Ad tertium dicendum quod, sicut Glossa ibidem dicit, fides proprie est qua creduntur quae non videntur.
Sed fides quae est rerum visarum, improprie dicitur, et secundum quandam similitudinem, quantum ad
certitudinem aut firmitatem adhaesionis.
|a4 Articulus 4
AG1
Ad quartum sic proceditur. Videtur quod in Christo fuerit spes.
Dicitur enim in Psalmo ex persona Christi, secundum Glossam, in te, Domine, speravi.
Sed virtus spei est qua homo sperat in Deum.
Ergo virtus spei fuit in Christo.
AG2
Praeterea, spes est expectatio futurae beatitudinis, ut in secunda parte habitum est.
Sed Christus aliquid expectabat ad beatitudinem pertinens, videlicet gloriam corporis. Ergo videtur quod in eo
fuit spes.
AG3
Praeterea, unusquisque potest sperare id quod ad eius perfectionem pertinet, si sit futurum. Sed aliquid erat
futurum quod ad perfectionem Christi pertinet, secundum illud Ephes. IV, ad consummationem sanctorum, in
opus ministerii, in aedificationem corporis Christi.
Ergo videtur quod Christo competebat habere spem.
SC
Sed contra est quod dicitur Rom. VIII, quod videt quis, quid sperat? et sic patet quod, sicut fides est de non visis,
ita et spes. Sed fides non fuit in Christo, sicut dictum est.
Ergo nec spes.
CO
Respondeo dicendum quod, sicut de ratione fidei est quod aliquis assentiat his quae non videt, ita de ratione spei
est quod aliquis expectet id quod nondum habet. Et sicut fides, inquantum est virtus theologica, non est de
quocumque non viso, sed solum de Deo, ita etiam spes, inquantum est virtus theologica, habet pro obiecto ipsam
Dei fruitionem, quam principaliter homo expectat per spei virtutem. Sed ex consequenti ille qui habet virtutem
spei, potest etiam in aliis divinum auxilium expectare, sicut et ille qui habet virtutem fidei, non solum credit Deo
de rebus divinis, sed de quibuscumque aliis sibi divinitus revelatis. Christus autem a principio suae conceptionis
plene habuit fruitionem divinam, ut infra dicetur.
Et ideo virtutem spei non habuit. Habuit tamen spem respectu aliquorum quae nondum erat adeptus, licet non
habuit fidem respectu quorumcumque. Quia, licet plene cognosceret omnia, per quod totaliter fides excludebatur
ab eo, non tamen adhuc plene habebat omnia quae ad eius perfectionem pertinebant, puta immortalitatem et
gloriam corporis, quam poterat sperare.
RA1
Ad primum ergo dicendum quod hoc non dicitur de Christo secundum spem quae est virtus theologica, sed eo
quod quaedam alia speravit nondum habita, sicut dictum est.
RA2
Ad secundum dicendum quod gloria corporis non pertinet ad beatitudinem sicut in quo principaliter beatitudo
consistat, sed per quandam redundantiam a gloria animae, ut in secunda parte dictum est.
Unde spes, secundum quod est virtus theologica, non respicit beatitudinem corporis, sed beatitudinem animae,
quae in divina fruitione consistit.
2092

