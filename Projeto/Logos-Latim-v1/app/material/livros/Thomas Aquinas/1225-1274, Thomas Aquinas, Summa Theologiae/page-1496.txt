SC
Sed contra est quod dicitur Exod. XXIII, innocentem et iustum non occides.
CO
Respondeo dicendum quod aliquis homo dupliciter considerari potest, uno modo, secundum se; alio modo, per
comparationem ad aliud.
Secundum se quidem considerando hominem, nullum occidere licet, quia in quolibet, etiam peccatore, debemus
amare naturam, quam Deus fecit, quae per occisionem corrumpitur.
Sed sicut supra dictum est, occisio peccatoris fit licita per comparationem ad bonum commune, quod per
peccatum corrumpitur. Vita autem iustorum est conservativa et promotiva boni communis, quia ipsi sunt
principalior pars multitudinis.
Et ideo nullo modo licet occidere innocentem.
RA1
Ad primum ergo dicendum quod Deus habet dominium mortis et vitae, eius enim ordinatione moriuntur et
peccatores et iusti. Et ideo ille qui mandato Dei occidit innocentem, talis non peccat, sicut nec Deus, cuius est
executor, et ostenditur Deum timere, eius mandatis obediens.
RA2
Ad secundum dicendum quod in pensanda gravitate peccati magis est considerandum illud quod est per se quam
illud quod est per accidens. Unde ille qui occidit iustum gravius peccat quam ille qui occidit peccatorem. Primo
quidem, quia nocet ei quem plus debet diligere, et ita magis contra caritatem agit. Secundo, quia iniuriam infert
ei qui est minus dignus, et ita magis contra iustitiam agit. Tertio, quia privat communitatem maiori bono.
Quarto, quia magis Deum contemnit, secundum illud Luc. X, qui vos spernit, me spernit.
Quod autem iustus occisus ad gloriam perducatur a Deo, per accidens se habet ad occisionem.
RA3
Ad tertium dicendum quod iudex, si scit aliquem esse innocentem qui falsis testibus convincitur, debet
diligentius examinare testes, ut inveniat occasionem liberandi innoxium, sicut Daniel fecit. Si autem hoc non
potest, debet eum ad superiorem remittere iudicandum. Si autem nec hoc potest, non peccat secundum allegata
sententiam ferens, quia non ipse occidit innocentem, sed illi qui eum asserunt nocentem. Minister autem iudicis
condemnantis innocentem, si sententia intolerabilem errorem contineat, non debet obedire, alias excusarentur
carnifices qui martyres occiderunt. Si vero non contineat manifestam iniustitiam, non peccat praeceptum
exequendo, quia ipse non habet discutere superioris sententiam; nec ipse occidit innocentem, sed iudex, cui
ministerium adhibet.
|a7 Articulus 7
AG1
Ad septimum sic proceditur. Videtur quod nulli liceat occidere aliquem se defendendo.
Dicit enim Augustinus, ad Publicolam, de occidendis hominibus ne ab eis quisquam occidatur, non mihi placet
consilium, nisi forte sit miles, aut publica functione teneatur, ut non pro se hoc faciat sed pro aliis, accepta
legitima potestate, si eius congruat personae.
Sed ille qui se defendendo occidit aliquem, ad hoc eum occidit ne ipse ab eo occidatur. Ergo hoc videtur esse
illicitum.
AG2
Praeterea, in I de Lib. Arb. Dicitur, quomodo apud divinam providentiam a peccato liberi sunt qui pro his rebus
quas contemni oportet, humana caede polluti sunt? eas autem res dicit esse contemnendas quas homines inviti
amittere possunt, ut ex praemissis patet.
Horum autem est vita corporalis. Ergo pro conservanda vita corporali nulli licitum est hominem occidere.
AG3
Praeterea, Nicolaus Papa dicit, et habetur in decretis, dist. L, de clericis pro quibus consuluisti, scilicet qui se
defendendo Paganum occiderunt, si postea per poenitentiam possent ad pristinum statum redire aut ad altiorem
ascendere, scito nos nullam occasionem dare, nec ullam tribuere licentiam eis quemlibet hominem quolibet
modo occidendi.
Sed ad praecepta moralia servanda tenentur communiter clerici et laici. Ergo etiam laicis non est licitum occidere
aliquem se defendendo.
AG4
Praeterea, homicidium est gravius peccatum quam simplex fornicatio vel adulterium. Sed nulli licet committere
simplicem fornicationem vel adulterium, vel quodcumque aliud peccatum mortale, pro conservatione propriae
vitae, quia vita spiritualis praeferenda est corporali. Ergo nulli licet, defendendo seipsum, alium occidere ut
propriam vitam conservet.
AG5
Praeterea, si arbor est mala, et fructus, ut dicitur Matth. VII.
Sed ipsa defensio sui videtur esse illicita, secundum illud Rom. XII, non vos defendentes, carissimi.
1496

