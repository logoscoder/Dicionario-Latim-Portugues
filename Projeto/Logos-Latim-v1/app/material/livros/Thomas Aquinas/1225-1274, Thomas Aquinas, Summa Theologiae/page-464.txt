Praeterea, omnis actus materiae alicuius videtur educi de potentia materiae, cum enim materia sit in potentia ad
actum, actus quilibet praeexistit in materia in potentia.
Sed anima est actus materiae corporalis, ut ex eius definitione apparet. Ergo anima educitur de potentia materiae.
AG3
Praeterea, anima est forma quaedam. Si igitur anima fit per creationem, pari ratione omnes aliae formae. Et sic
nulla forma exibit in esse per generationem. Quod est inconveniens.
SC
Sed contra est quod dicitur Gen. I, creavit Deus hominem ad imaginem suam.
Est autem homo ad imaginem Dei secundum animam.
Ergo anima exivit in esse per creationem.
CO
Respondeo dicendum quod anima rationalis non potest fieri nisi per creationem, quod non est verum de aliis
formis. Cuius ratio est quia, cum fieri sit via ad esse, hoc modo alicui competit fieri, sicut ei competit esse. Illud
autem proprie dicitur esse, quod ipsum habet esse, quasi in suo esse subsistens, unde solae substantiae proprie et
vere dicuntur entia. Accidens vero non habet esse, sed eo aliquid est, et hac ratione ens dicitur; sicut albedo
dicitur ens, quia ea aliquid est album. Et propter hoc dicitur in VII metaphys., quod accidens dicitur magis entis
quam ens. Et eadem ratio est de omnibus aliis formis non subsistentibus. Et ideo nulli formae non subsistenti
proprie competit fieri, sed dicuntur fieri per hoc quod composita subsistentia fiunt. Anima autem rationalis est
forma subsistens, ut supra habitum est.
Unde sibi proprie competit esse et fieri. Et quia non potest fieri ex materia praeiacente, neque corporali, quia sic
esset naturae corporeae; neque spirituali, quia sic substantiae spirituales in invicem transmutarentur, necesse est
dicere quod non fiat nisi per creationem.
RA1
Ad primum ergo dicendum quod in anima est sicut materiale ipsa simplex essentia, formale autem in ipsa est
esse participatum, quod quidem ex necessitate simul est cum essentia animae, quia esse per se consequitur ad
formam.
Et eadem ratio esset, si poneretur composita ex quadam materia spirituali, ut quidam dicunt.
Quia illa materia non est in potentia ad aliam formam, sicut nec materia caelestis corporis, alioquin anima esset
corruptibilis.
Unde nullo modo anima potest fieri ex materia praeiacente.
RA2
Ad secundum dicendum quod actum extrahi de potentia materiae, nihil aliud est quam aliquid fieri actu, quod
prius erat in potentia. Sed quia anima rationalis non habet esse suum dependens a materia corporali, sed habet
esse subsistens, et excedit capacitatem materiae corporalis, ut supra dictum est; propterea non educitur de
potentia materiae.
RA3
Ad tertium dicendum quod non est simile de anima rationali, et de aliis formis, ut dictum est.
|a3 Articulus 3
AG1
Ad tertium sic proceditur. Videtur quod anima rationalis non sit producta a Deo immediate, sed mediantibus
Angelis. Maior enim ordo est in spiritualibus quam in corporalibus. Sed corpora inferiora producuntur per
corpora superiora, ut dionysius dicit, IV cap. De div. Nom..
Ergo et inferiores spiritus, qui sunt animae rationales, producuntur per spiritus superiores, qui sunt Angeli.
AG2
Praeterea, finis rerum respondet principio, Deus enim est principium et finis rerum. Ergo et exitus rerum a
principio respondet reductioni rerum in finem. Sed infima reducuntur per prima, ut dionysius dicit.
Ergo et infima procedunt in esse per prima, scilicet animae per Angelos.
AG3
Praeterea, perfectum est quod potest sibi simile facere, ut dicitur in IV meteor..
Sed spirituales substantiae sunt multo magis perfectae quam corporales. Cum ergo corpora faciant sibi similia
secundum speciem, multo magis Angeli poterunt facere aliquid infra se secundum speciem naturae, scilicet
animam rationalem.
SC
Sed contra est quod dicitur Gen. II, quod Deus ipse inspiravit in faciem hominis spiraculum vitae.
CO
Respondeo dicendum quod quidam posuerunt quod Angeli, secundum quod operantur in virtute Dei, causant
animas rationales.
Sed hoc est omnino impossibile, et a fide alienum.

464

