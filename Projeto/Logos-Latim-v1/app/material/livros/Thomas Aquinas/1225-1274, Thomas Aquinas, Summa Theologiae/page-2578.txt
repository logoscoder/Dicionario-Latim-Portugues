Sed contra est quod marci VIII legitur quod caecus illuminatus a Domino, primo restitutus est ad imperfectum
visum, unde ait, video homines velut arbores ambulare; deinde restitutus est perfecte, ita ut videret clare omnia.
Illuminatio autem caeci significat liberationem peccatoris.
Post primam ergo remissionem culpae, qua peccator restituitur ad visum spiritualem, adhuc remanent in eo
reliquiae aliquae peccati praeteriti.
CO
Respondeo dicendum quod peccatum mortale ex parte conversionis inordinatae ad bonum commutabile
quandam dispositionem causat in anima; vel etiam habitum, si actus frequenter iteretur.
Sicut autem dictum est, culpa mortalis peccati remittitur inquantum tollitur per gratiam aversio mentis a Deo.
Sublato autem eo quod est ex parte aversionis, nihilominus remanere potest id quod est ex parte conversionis
inordinatae, cum hanc contingat esse sine illa, sicut prius dictum est.
Et ideo nihil prohibet quin remissa culpa, remaneant dispositiones ex praecedentibus actibus causatae, quae
dicuntur peccati reliquiae. Remanent tamen debilitatae et diminutae, ita quod homini non dominentur.
Et hoc magis per modum dispositionum quam per modum habituum, sicut etiam remanet fomes post baptismum.
RA1
Ad primum ergo dicendum quod Deus totum hominem perfecte curat, sed quandoque subito, sicut socrum Petri
statim restituit perfectae sanitati, ita ut surgens ministraret ei, ut legitur Luc. IV; quandoque autem successive,
sicut dictum est de caeco illuminato, marci VIII.
Et ita etiam spiritualiter quandoque tanta commotione convertit cor hominis ut subito perfecte consequatur
sanitatem spiritualem, non solum remissa culpa, sed sublatis omnibus peccati reliquiis, ut patet de Magdalena,
Luc. VII.
Quandoque autem prius remittit culpam per gratiam operantem, et postea per gratiam cooperantem successive
tollit peccati reliquias.
RA2
Ad secundum dicendum quod peccatum etiam quandoque statim inducit debilem dispositionem, utpote per unum
actum causatam, quandoque autem fortiorem, causatam per multos actus.
RA3
Ad tertium dicendum quod uno actu humano non tolluntur omnes reliquiae peccati, quia, ut dicitur in
praedicamentis, pravus, ad meliores exercitationes deductus, ad modicum aliquid proficiet, ut melior sit,
multiplicato autem exercitio, ad hoc pervenit ut sit bonus virtute acquisita. Hoc autem multo efficacius facit
divina gratia, sive uno sive pluribus actibus.
|a6 Articulus 6
AG1
Ad sextum sic proceditur. Videtur quod remissio culpae non sit effectus poenitentiae secundum quod est virtus.
Dicitur enim poenitentia virtus secundum quod est principium humani actus.
Sed humani actus non operantur ad remissionem culpae, quae est effectus gratiae operantis. Ergo remissio culpae
non est effectus poenitentiae secundum quod est virtus.
AG2
Praeterea, quaedam aliae virtutes sunt excellentiores poenitentia.
Sed remissio culpae non dicitur effectus alicuius alterius virtutis. Ergo etiam non est effectus poenitentiae
secundum quod est virtus.
AG3
Praeterea, remissio culpae non est nisi ex virtute passionis Christi, secundum illud Heb. IX, sine sanguinis
effusione non fit remissio.
Sed poenitentia inquantum est sacramentum, operatur in virtute passionis Christi, sicut et cetera sacramenta, ut
ex supra dictis patet. Ergo remissio culpae non est effectus poenitentiae inquantum est virtus, sed inquantum est
sacramentum.
SC
Sed contra, illud est proprie causa alicuius sine quo esse non potest, omnis enim effectus dependet a sua causa.
Sed remissio culpae potest esse a Deo sine poenitentiae sacramento, non autem sine poenitentia secundum quod
est virtus, ut supra dictum est.
Unde et ante sacramenta novae legis poenitentibus Deus peccata remittebat. Ergo remissio culpae est effectus
poenitentiae secundum quod est virtus.
CO
Respondeo dicendum quod poenitentia est virtus secundum quod est principium quorundam actuum
humanorum. Actus autem humani qui sunt ex parte peccatoris, materialiter se habent in sacramento poenitentiae.
Omne autem sacramentum producit effectum suum non solum virtute formae, sed etiam virtute materiae, ex
utroque enim est unum sacramentum, ut supra habitum est.

2578

