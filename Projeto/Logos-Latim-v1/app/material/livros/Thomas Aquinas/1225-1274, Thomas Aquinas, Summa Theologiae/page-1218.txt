Sunt autem multa genera eorum quae interius latent, ad quae oportet cognitionem hominis quasi intrinsecus
penetrare. Nam sub accidentibus latet natura rerum substantialis, sub verbis latent significata verborum, sub
similitudinibus et figuris latet veritas figurata, res etiam intelligibiles sunt quodammodo interiores respectu
rerum sensibilium quae exterius sentiuntur, et in causis latent effectus et e converso. Unde respectu horum
omnium potest dici intellectus. Sed cum cognitio hominis a sensu incipiat, quasi ab exteriori, manifestum est
quod quanto lumen intellectus est fortius, tanto potest magis ad intima penetrare. Lumen autem naturale nostri
intellectus est finitae virtutis, unde usque ad determinatum aliquid pertingere potest. Indiget igitur homo
supernaturali lumine ut ulterius penetret ad cognoscendum quaedam quae per lumen naturale cognoscere non
valet. Et illud lumen supernaturale homini datum vocatur donum intellectus.
RA1
Ad primum ergo dicendum quod per lumen naturale nobis inditum statim cognoscuntur quaedam principia
communia quae sunt naturaliter nota. Sed quia homo ordinatur ad beatitudinem supernaturalem, ut supra dictum
est, necesse est quod homo ulterius pertingat ad quaedam altiora.
Et ad hoc requiritur donum intellectus.
RA2
Ad secundum dicendum quod discursus rationis semper incipit ab intellectu et terminatur ad intellectum,
ratiocinamur enim procedendo ex quibusdam intellectis, et tunc rationis discursus perficitur quando ad hoc
pervenimus ut intelligamus illud quod prius erat ignotum. Quod ergo ratiocinamur ex aliquo praecedenti
intellectu procedit. Donum autem gratiae non procedit ex lumine naturae, sed superadditur ei, quasi perficiens
ipsum.
Et ideo ista superadditio non dicitur ratio, sed magis intellectus, quia ita se habet lumen superadditum ad ea quae
nobis supernaturaliter innotescunt sicut se habet lumen naturale ad ea quae primordialiter cognoscimus.
RA3
Ad tertium dicendum quod voluntas nominat simpliciter appetitivum motum, absque determinatione alicuius
excellentiae.
Sed intellectus nominat quandam excellentiam cognitionis penetrandi ad intima. Et ideo supernaturale donum
magis nominatur nomine intellectus quam nomine voluntatis.
|a2 Articulus 2
AG1
Ad secundum sic proceditur. Videtur quod donum intellectus non simul habeatur cum fide.
Dicit enim Augustinus, in libro octogintatrium quaest., id quod intelligitur intelligentis comprehensione finitur.
Sed id quod creditur non comprehenditur, secundum illud apostoli, ad philipp. III, non quod iam
comprehenderim aut perfectus sim.
Ergo videtur quod fides et intellectus non possint esse in eodem.
AG2
Praeterea, omne quod intelligitur intellectu videtur. Sed fides est de non apparentibus, ut supra dictum est.
Ergo fides non potest simul esse in eodem cum intellectu.
AG3
Praeterea, intellectus est certior quam scientia. Sed scientia et fides non possunt esse de eodem, ut supra habitum
est.
Multo ergo minus intellectus et fides.
SC
Sed contra est quod Gregorius dicit, in libro Moral., quod intellectus de auditis mentem illustrat.
Sed aliquis habens fidem potest esse illustratus mente circa audita, unde dicitur Luc. Ult. Quod Dominus aperuit
discipulis suis sensum ut intelligerent Scripturas.
Ergo intellectus potest simul esse cum fide.
CO
Respondeo dicendum quod hic duplici distinctione est opus, una quidem ex parte fidei; alia autem ex parte
intellectus. Ex parte quidem fidei, distinguendum est quod quaedam per se et directe cadunt sub fide, quae
naturalem rationem excedunt, sicut Deum esse trinum et unum, filium Dei esse incarnatum.
Quaedam vero cadunt sub fide quasi ordinata ad ista secundum aliquem modum, sicut omnia quae in Scriptura
divina continentur.
Ex parte vero intellectus, distinguendum est quod dupliciter dici possumus aliqua intelligere. Uno modo,
perfecte, quando scilicet pertingimus ad cognoscendum essentiam rei intellectae, et ipsam veritatem enuntiabilis
intellecti, secundum quod in se est. Et hoc modo ea quae directe cadunt sub fide intelligere non possumus,
durante statu fidei. Sed quaedam alia ad fidem ordinata etiam hoc modo intelligi possunt. Alio modo contingit
aliquid intelligi imperfecte, quando scilicet ipsa essentia rei, vel veritas propositionis, non cognoscitur quid sit
aut quomodo sit, sed tamen cognoscitur quod ea quae exterius apparent veritati non contrariantur; inquantum

1218

