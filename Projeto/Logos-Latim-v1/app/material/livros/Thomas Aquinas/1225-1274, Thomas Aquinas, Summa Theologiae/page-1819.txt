Ad primum ergo dicendum quod contingit quod aliquis actus qui ex genere suo est virtuosus, ex aliquibus
circumstantiis adiunctis redditur vitiosus.
Unde ibidem dicitur, ecce in diebus ieiunii vestri invenitur voluntas vestra; et Paulo post subditur, ad lites et
contentiones ieiunatis, et percutitis pugno impie.
Quod exponens Gregorius, in pastorali, dicit, voluntas ad laetitiam pertinet, pugnus ad iram.
Incassum ergo per abstinentiam corpus atteritur, si inordinatis motibus dimissa mens vitiis dissipatur.
Et Augustinus, in praedicto sermone, dicit quod ieiunium verbositatem non amat, divitias superfluitatem iudicat,
superbiam spernit, humilitatem commendat, praestat homini seipsum intelligere, quod est infirmum et fragile.
RA2
Ad secundum dicendum quod medium virtutis non accipitur secundum quantitatem, sed secundum rationem
rectam, ut dicitur in II ethic..
Ratio autem iudicat quod propter aliquam specialem causam aliquis homo minus sumat de cibo quam sibi
competeret secundum statum communem, sicut propter infirmitatem vitandam, aut aliqua opera corporalia
expeditius agenda. Et multo magis ratio recta hoc ordinat ad spiritualia mala vitanda et bona prosequenda.
Non tamen ratio recta tantum de cibo subtrahit ut natura conservari non possit, quia, ut Hieronymus dicit, non
differt utrum magno vel parvo tempore te interimas; et quod de rapina holocaustum offert qui vel ciborum nimia
egestate, vel manducandi vel somni penuria, immoderate corpus affligit.
Similiter etiam ratio recta non tantum de cibo subtrahit ut homo reddatur impotens ad debita opera peragenda,
unde dicit Hieronymus quod rationalis homo dignitatem amittit qui ieiunium caritati, vel vigilias sensus
integritati praefert.
RA3
Ad tertium dicendum quod ieiunium naturae, quo quis dicitur ieiunus antequam comedat, consistit in pura
negatione. Unde non potest poni actus virtutis, sed solum illud ieiunium quo quis, ex rationabili proposito, a
cibis aliqualiter abstinet. Unde primum dicitur ieiunium ieiuni, secundum vero ieiunium ieiunantis, quasi ex
proposito aliquid agentis.
|a2 Articulus 2
AG1
Ad secundum sic proceditur. Videtur quod ieiunium non sit actus abstinentiae.
Quia super illud Matth. XVII, hoc genus Daemoniorum etc., dicit Hieronymus, ieiunium est non solum ab escis,
sed a cunctis illecebris abstinere.
Sed hoc pertinet ad omnem virtutem.
Ergo ieiunium non est actus specialiter abstinentiae.
AG2
Praeterea, Gregorius dicit, in homilia Quadragesimae, quod ieiunium quadragesimale est decima totius anni.
Sed dare decimas est actus religionis, ut supra habitum est.
Ergo ieiunium est actus religionis, et non abstinentiae.
AG3
Praeterea, abstinentia est pars temperantiae, ut dictum est.
Temperantia autem contra fortitudinem dividitur, ad quam pertinet molestias sustinere, quod maxime videtur
esse in ieiunio.
Ergo ieiunium non est actus abstinentiae.
SC
Sed contra est quod Isidorus dicit quod ieiunium est parsimonia victus, abstinentiaque ciborum.
CO
Respondeo dicendum quod eadem est materia habitus et actus.
Unde omnis actus virtuosus qui est circa aliquam materiam, ad illam virtutem pertinet quae medium in illa
materia constituit. Ieiunium autem attenditur in cibis, in quibus medium adinvenit abstinentia. Unde manifestum
est quod ieiunium est abstinentiae actus.
RA1
Ad primum ergo dicendum quod ieiunium proprie dictum consistit in abstinendo a cibis. Sed metaphorice dictum
consistit in abstinendo a quibuslibet nocivis, quae maxime sunt peccata.
Vel potest dici quod etiam ieiunium proprie dictum est abstinentia ab omnibus illecebris, quia per quaelibet vitia
adiuncta desinit esse actus virtuosus, ut dictum est.
RA2
Ad secundum dicendum quod nihil prohibet actum unius virtutis pertinere ad aliam virtutem, secundum quod ad
eius finem ordinatur, ut ex supra dictis patet.
Et secundum hoc, nihil prohibet ieiunium pertinere ad religionem vel ad castitatem, vel ad quamcumque aliam
virtutem.
RA3
1819

