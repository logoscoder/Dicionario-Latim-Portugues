accidens autem et quasi materialiter loquendo, potest aliquis id quod est de se iniustum vel facere nolens, sicut
cum quis praeter intentionem operatur; vel pati volens, sicut cum quis plus alteri dat sua voluntate quam debeat.
RA1
Ad primum ergo dicendum quod cum aliquis sua voluntate dat alicui id quod ei non debet, non facit nec
iniustitiam nec inaequalitatem. Homo enim per suam voluntatem possidet res, et ita non est praeter proportionem
si aliquid ei subtrahatur secundum propriam voluntatem, vel a seipso vel ab alio.
RA2
Ad secundum dicendum quod aliqua persona singularis dupliciter potest considerari. Uno modo, secundum se.
Et sic, si sibi aliquod nocumentum inferat, potest quidem habere rationem alterius peccati, puta intemperantiae
vel imprudentiae, non tamen rationem iniustitiae, quia sicut iustitia semper est ad alterum, ita et iniustitia. Alio
modo potest considerari aliquis homo inquantum est aliquid civitatis, scilicet pars; vel inquantum est aliquid Dei,
scilicet creatura et imago. Et sic qui occidit seipsum iniuriam quidem facit non sibi, sed civitati et Deo. Et ideo
punitur tam secundum legem divinam quam secundum legem humanam, sicut et de fornicatore apostolus dicit, si
quis templum Dei violaverit, disperdet ipsum Deus.
RA3
Ad tertium dicendum quod passio est effectus actionis exterioris. In hoc autem quod est facere et pati iniustum,
id quod materialiter est attenditur secundum id quod exterius agitur, prout in se consideratur, ut dictum est, id
autem quod est ibi formale et per se, attenditur secundum voluntatem agentis et patientis, ut ex dictis patet.
Dicendum est ergo quod aliquem facere iniustum, et alium pati iniustum, materialiter loquendo, semper se
concomitantur. Sed si formaliter loquamur, potest aliquis facere iniustum, intendens iniustum facere, tamen alius
non patietur iniustum, quia volens patietur.
Et e converso potest aliquis pati iniustum, si nolens id quod est iniustum patiatur, et tamen ille qui hoc facit
ignorans, non faciet iniustum formaliter, sed materialiter tantum.
|a4 Articulus 4
AG1
Ad quartum sic proceditur. Videtur quod non quicumque facit iniustum peccet mortaliter. Peccatum enim veniale
mortali opponitur. Sed quandoque veniale peccatum est quod aliquis faciat iniustum, dicit enim Philosophus, in
V ethic., de iniusta agentibus loquens, quaecumque non solum ignorantes, sed et propter ignorantiam peccant,
venialia sunt.
Ergo non quicumque facit iniustum mortaliter peccat.
AG2
Praeterea, qui in aliquo parvo iniustitiam facit, parum a medio declinat. Sed hoc videtur esse tolerabile, et inter
minima malorum computandum, ut patet per Philosophum, in II ethic..
Non ergo quicumque facit iniustum peccat mortaliter.
AG3
Praeterea, caritas est mater omnium virtutum, ex cuius contrarietate aliquod peccatum dicitur mortale. Sed non
omnia peccata opposita aliis virtutibus sunt mortalia. Ergo etiam neque facere iniustum semper est peccatum
mortale.
SC
Sed contra, quidquid est contra legem Dei est peccatum mortale.
Sed quicumque facit iniustum facit contra praeceptum legis Dei, quia vel reducitur ad furtum, vel ad adulterium,
vel ad homicidium; vel ad aliquid huiusmodi, ut ex sequentibus patebit.
Ergo quicumque facit iniustum peccat mortaliter.
CO
Respondeo dicendum quod, sicut supra dictum est cum de differentia peccatorum ageretur, peccatum mortale est
quod contrariatur caritati, per quam est animae vita. Omne autem nocumentum alteri illatum ex se caritati
repugnat, quae movet ad volendum bonum alterius. Et ideo, cum iniustitia semper consistat in nocumento
alterius, manifestum est quod facere iniustum ex genere suo est peccatum mortale.
RA1
Ad primum ergo dicendum quod verbum Philosophi intelligitur de ignorantia facti, quam ipse vocat ignorantiam
particularium circumstantiarum, quae meretur veniam, non autem de ignorantia iuris, quae non excusat.
Qui autem ignorans facit iniustum, non facit iniustum nisi per accidens, ut supra dictum est.
RA2
Ad secundum dicendum quod ille qui in parvis facit iniustitiam, deficit a perfecta ratione eius quod est iniustum
facere, inquantum potest reputari non esse omnino contra voluntatem eius qui hoc patitur, puta si auferat aliquis
alicui unum pomum vel aliquid tale, de quo probabile sit quod ille inde non laedatur, nec ei displiceat.
RA3
Ad tertium dicendum quod peccata quae sunt contra alias virtutes non semper sunt in nocumentum alterius, sed
important inordinationem quandam circa passiones humanas.
1470

