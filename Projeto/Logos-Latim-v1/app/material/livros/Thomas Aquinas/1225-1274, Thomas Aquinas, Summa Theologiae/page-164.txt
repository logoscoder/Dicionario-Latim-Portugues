postmodum accommodatum est hoc nomen persona ad standum pro relativo, ex congruentia suae significationis,
ut scilicet hoc quod stat pro relativo, non solum habeat ex usu, ut prima opinio dicebat, sed etiam ex
significatione sua.
RA1
Ad primum ergo dicendum quod hoc nomen persona dicitur ad se, non ad alterum, quia significat relationem,
non per modum relationis, sed per modum substantiae quae est hypostasis.
Et secundum hoc Augustinus dicit quod significat essentiam, prout in Deo essentia est idem cum hypostasi, quia
in Deo non differt quod est et quo est.
RA2
Ad secundum dicendum quod quid quandoque quaerit de natura quam significat definitio; ut cum quaeritur, quid
est homo? et respondetur, animal rationale mortale. Quandoque vero quaerit suppositum; ut cum quaeritur, quid
natat in mari? et respondetur, piscis. Et sic quaerentibus quid tres? responsum est, tres personae.
RA3
Ad tertium dicendum quod in intellectu substantiae individuae, idest distinctae vel incommunicabilis, intelligitur
in divinis relatio, ut dictum est.
RA4
Ad quartum dicendum quod diversa ratio minus communium non facit aequivocationem in magis communi.
Licet enim sit alia propria definitio equi et asini, tamen univocantur in nomine animalis, quia communis definitio
animalis convenit utrique. Unde non sequitur quod, licet in significatione personae divinae contineatur relatio,
non autem in significatione angelicae personae vel humanae, quod nomen personae aequivoce dicatur.
Licet nec etiam dicatur univoce, cum nihil univoce de Deo dici possit et de creaturis, ut supra ostensum est.
|q30 Quaestio 30
|a0 Prologus
Deinde quaeritur de pluralitate personarum. Et circa hoc quaeruntur quatuor. Primo, utrum sint plures personae
in divinis.
Secundo, quot sunt. Tertio, quid significent termini numerales in divinis. Quarto, de communitate huius nominis
persona.
|a1 Articulus 1
AG1
Ad primum sic proceditur. Videtur quod non sit ponere plures personas in divinis. Persona enim est rationalis
naturae individua substantia. Si ergo sunt plures personae in divinis, sequitur quod sint plures substantiae, quod
videtur haereticum.
AG2
Praeterea, pluralitas proprietatum absolutarum non facit distinctionem personarum, neque in Deo neque in nobis,
multo igitur minus pluralitas relationum.
Sed in Deo non est alia pluralitas nisi relationum, ut supra dictum est.
Ergo non potest dici quod in Deo sint plures personae.
AG3
Praeterea, boetius dicit, de Deo loquens, quod hoc vere unum est, in quo nullus est numerus.
Sed pluralitas importat numerum.
Ergo non sunt plures personae in divinis.
AG4
Praeterea, ubicumque est numerus, ibi est totum et pars. Si igitur in Deo sit numerus personarum, erit in Deo
ponere totum et partem, quod simplicitati divinae repugnat.
SC
Sed contra est quod dicit Athanasius, alia est persona patris, alia filii, alia spiritus sancti.
Ergo pater et filius et spiritus sanctus sunt plures personae.
CO
Respondeo dicendum quod plures esse personas in divinis, sequitur ex praemissis.
Ostensum est enim supra quod hoc nomen persona significat in divinis relationem, ut rem subsistentem in natura
divina.
Supra autem habitum est quod sunt plures relationes reales in divinis. Unde sequitur quod sint plures res
subsistentes in divina natura. Et hoc est esse plures personas in divinis.
RA1
Ad primum ergo dicendum quod substantia non ponitur in definitione personae secundum quod significat
essentiam, sed secundum quod significat suppositum, quod patet ex hoc quod additur individua.

164

