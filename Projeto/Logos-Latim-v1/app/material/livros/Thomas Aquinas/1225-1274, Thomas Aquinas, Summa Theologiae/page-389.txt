Respondeo dicendum quod illud est subiectum operativae potentiae, quod est potens operari, omne enim
accidens denominat proprium subiectum. Idem autem est quod potest operari, et quod operatur.
Unde oportet quod eius sit potentia sicut subiecti, cuius est operatio; ut etiam Philosophus dicit, in principio de
somno et vigilia.
Manifestum est autem ex supra dictis quod quaedam operationes sunt animae, quae exercentur sine organo
corporali, ut intelligere et velle. Unde potentiae quae sunt harum operationum principia, sunt in anima sicut in
subiecto.
Quaedam vero operationes sunt animae, quae exercentur per organa corporalia; sicut visio per oculum, et auditus
per aurem. Et simile est de omnibus aliis operationibus nutritivae et sensitivae partis. Et ideo potentiae quae sunt
talium operationum principia, sunt in coniuncto sicut in subiecto, et non in anima sola.
RA1
Ad primum ergo dicendum quod omnes potentiae dicuntur esse animae, non sicut subiecti, sed sicut principii,
quia per animam coniunctum habet quod tales operationes operari possit.
RA2
Ad secundum dicendum quod omnes huiusmodi potentiae per prius sunt in anima quam in coniuncto, non sicut
in subiecto, sed sicut in principio.
RA3
Ad tertium dicendum quod opinio Platonis fuit quod sentire est operatio animae propria, sicut et intelligere.
In multis autem quae ad philosophiam pertinent, Augustinus utitur opinionibus Platonis, non asserendo, sed
recitando.
Tamen, quantum ad praesens pertinet, hoc quod dicitur anima quaedam sentire cum corpore et quaedam sine
corpore, dupliciter potest intelligi. Uno modo, quod hoc quod dico cum corpore vel sine corpore, determinet
actum sentiendi secundum quod exit a sentiente. Et sic nihil sentit sine corpore, quia actio sentiendi non potest
procedere ab anima nisi per organum corporale. Alio modo potest intelligi ita quod praedicta determinent actum
sentiendi ex parte obiecti quod sentitur. Et sic quaedam sentit cum corpore, idest in corpore existentia, sicut cum
sentit vulnus vel aliquid huiusmodi, quaedam vero sentit sine corpore, idest non existentia in corpore, sed solum
in apprehensione animae, sicut cum sentit se tristari vel gaudere de aliquo audito.
|a6 Articulus 6
AG1
Ad sextum sic proceditur. Videtur quod potentiae animae non fluant ab eius essentia. Ab uno enim simplici non
procedunt diversa.
Essentia autem animae est una et simplex. Cum ergo potentiae animae sint multae et diversae, non possunt
procedere ab eius essentia.
AG2
Praeterea, illud a quo aliud procedit, est causa eius. Sed essentia animae non potest dici causa potentiarum; ut
patet discurrenti per singula causarum genera.
Ergo potentiae animae non fluunt ab eius essentia.
AG3
Praeterea, emanatio quendam motum nominat.
Sed nihil movetur a seipso, ut probatur in VII libro physic.; nisi forte ratione partis, sicut animal dicitur moveri a
seipso, quia una pars eius est movens et alia mota.
Neque etiam anima movetur, ut probatur in I de anima.
Non ergo anima causat in se suas potentias.
SC
Sed contra, potentiae animae sunt quaedam proprietates naturales ipsius. Sed subiectum est causa propriorum
accidentium, unde et ponitur in definitione accidentis, ut patet in VII metaphys..
Ergo potentiae animae procedunt ab eius essentia sicut a causa.
CO
Respondeo dicendum quod forma substantialis et accidentalis partim conveniunt, et partim differunt. Conveniunt
quidem in hoc, quod utraque est actus, et secundum utramque est aliquid quodammodo in actu. Differunt autem
in duobus. Primo quidem, quia forma substantialis facit esse simpliciter, et eius subiectum est ens in potentia
tantum. Forma autem accidentalis non facit esse simpliciter; sed esse tale, aut tantum, aut aliquo modo se habens,
subiectum enim eius est ens in actu. Unde patet quod actualitas per prius invenitur in forma substantiali quam in
eius subiecto, et quia primum est causa in quolibet genere, forma substantialis causat esse in actu in suo subiecto.
Sed e converso, actualitas per prius invenitur in subiecto formae accidentalis, quam in forma accidentali, unde
actualitas formae accidentalis causatur ab actualitate subiecti. Ita quod subiectum, inquantum est in potentia, est
susceptivum formae accidentalis, inquantum autem est in actu, est eius productivum. Et hoc dico de proprio et
per se accidente, nam respectu accidentis extranei, subiectum est susceptivum tantum; productivum vero talis
accidentis est agens extrinsecum. Secundo autem differunt substantialis forma et accidentalis, quia, cum minus
389

