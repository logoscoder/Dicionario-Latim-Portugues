RA1
Ad primum ergo dicendum quod in quolibet peccato est materialis ingratitudo ad Deum, inquantum scilicet facit
homo aliquid quod potest ad ingratitudinem pertinere. Formalis autem ingratitudo est quando actualiter
beneficium contemnitur.
Et hoc est speciale peccatum.
RA2
Ad secundum dicendum quod nihil prohibet formalem rationem alicuius specialis peccati in pluribus peccatorum
generibus materialiter inveniri. Et secundum hoc, in multis generibus peccatorum invenitur ingratitudinis ratio.
RA3
Ad tertium dicendum quod illa tria non sunt diversae species, sed diversi gradus unius specialis peccati.
|a3 Articulus 3
AG1
Ad tertium sic proceditur. Videtur quod ingratitudo semper sit peccatum mortale. Deo enim maxime debet
aliquis esse gratus.
Sed peccando venialiter homo non est ingratus Deo, alioquin omnes essent ingrati. Ergo nulla ingratitudo est
veniale peccatum.
AG2
Praeterea, ex hoc aliquod peccatum est mortale quod contrariatur caritati, ut supra dictum est.
Sed ingratitudo contrariatur caritati, ex qua procedit debitum gratitudinis, ut supra dictum est.
Ergo ingratitudo semper est peccatum mortale.
AG3
Praeterea, Seneca dicit, in II de benefic., haec beneficii lex est, alter statim oblivisci debet dati, alter memor esse
accepti.
Sed propter hoc, ut videtur, debet oblivisci, ut lateat eum peccatum recipientis, si contingat eum esse ingratum.
Quod non oporteret si ingratitudo esset leve peccatum.
Ergo ingratitudo semper est mortale peccatum.
SC
Sed contra est quod nulli est danda via peccandi mortaliter.
Sed sicut Seneca dicit, ibidem, interdum qui iuvatur fallendus est, ut habeat, nec a quo acceperit sciat, quod
videtur viam ingratitudinis recipienti praebere.
Ergo ingratitudo non semper est peccatum mortale.
CO
Respondeo dicendum quod, sicut ex dictis patet, ingratus dicitur aliquis dupliciter. Uno modo, per solam
omissionem, puta quia non recognoscit, vel non laudat, vel non retribuit vices pro beneficio accepto. Et hoc non
semper est peccatum mortale.
Quia, ut supra dictum est, debitum gratitudinis est ut homo aliquid etiam liberaliter tribuat ad quod non tenetur,
et ideo, si illud praetermittit, non peccat mortaliter.
Est tamen peccatum veniale, quia hoc provenit ex negligentia quadam, aut ex aliqua indispositione hominis ad
virtutem. Potest tamen contingere quod etiam talis ingratitudo sit mortale peccatum, vel propter interiorem
contemptum; vel etiam propter conditionem eius quod subtrahitur, quod ex necessitate debetur benefico, sive
simpliciter sive in aliquo necessitatis casu.
Alio modo dicitur aliquis ingratus, quia non solum praetermittit implere gratitudinis debitum, sed etiam
contrarium agit. Et hoc etiam, secundum conditionem eius quod agitur, quandoque est peccatum mortale,
quandoque veniale. Sciendum tamen quod ingratitudo quae provenit ex peccato mortali habet perfectam
ingratitudinis rationem, illa vero quae provenit ex peccato veniali, imperfectam.
RA1
Ad primum ergo dicendum quod per peccatum veniale non est aliquis ingratus Deo secundum perfectam
ingratitudinis rationem.
Habet tamen aliquid ingratitudinis, inquantum peccatum veniale tollit aliquem actum virtutis, per quem homo
Deo obsequitur.
RA2
Ad secundum dicendum quod ingratitudo quae est cum peccato veniali non est contraria caritati, sed est praeter
ipsam, quia non tollit habitum caritatis, sed aliquem actum ipsius excludit.
RA3
Ad tertium dicendum quod idem Seneca dicit, in VII de benefic., errat si quis aestimat, cum dicimus eum qui
beneficium dedit oblivisci oportere, excutere nos illi memoriam rei, praesertim honestissimae. Cum ergo
dicimus, meminisse non debet, hoc volumus intelligi, praedicare non debet, nec iactare.
RA4

1685

