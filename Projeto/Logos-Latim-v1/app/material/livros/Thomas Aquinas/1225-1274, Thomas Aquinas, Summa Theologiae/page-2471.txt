nascitur siligo, ex tali frumento panis confectus potest esse materia huius sacramenti. Quod tamen non videtur
habere locum neque in hordeo, neque in spelta, neque etiam in farre, quod inter omnia est grano tritici similius.
Similitudo autem figurae in talibus magis videtur significare propinquitatem quam identitatem speciei, sicut ex
similitudine figurae manifestatur quod canis et lupus sunt propinquae speciei, non autem eiusdem. Unde ex
talibus frumentis, quae nullo modo possunt ex semine grani generari, non potest confici panis qui sit debita
materia huius sacramenti.
RA3
Ad tertium dicendum quod modica permixtio non solvit speciem, quia id quod est modicum, quodammodo
absumitur a plurimo. Et ideo, si sit modica admixtio alterius frumenti ad multo maiorem quantitatem tritici,
poterit exinde confici panis qui est materia huius sacramenti. Si vero sit magna permixtio, puta ex aequo vel
quasi, talis commixtio speciem mutat. Unde panis inde confectus non erit materia debita huius sacramenti.
RA4
Ad quartum dicendum quod aliquando est tanta corruptio panis quod solvitur species panis, sicut cum continuitas
solvitur, et sapor et color et alia accidentia mutantur. Unde ex tali materia non potest confici corpus Christi.
Aliquando vero non est tanta corruptio quae speciem solvat, sed est aliqua dispositio ad corruptionem, quod
declarat aliqualis immutatio saporis.
Et ex tali pane potest confici corpus Christi, sed peccat conficiens, propter irreverentiam sacramenti. Et quia
amidum est ex tritico corrupto, non videtur quod panis ex eo confectus possit fieri corpus Christi, quamvis
quidam contrarium dicant.
|a4 Articulus 4
AG1
Ad quartum sic proceditur. Videtur quod hoc sacramentum non debeat confici ex pane azymo. Debemus enim in
hoc sacramento imitari institutionem Christi. Sed Christus videtur hoc sacramentum instituisse in pane
fermentato, quia, sicut legitur Exod. XII, Iudaei secundum legem incipiebant uti azymis in die Paschae, quod
celebratur quartadecima luna; Christus autem instituit hoc sacramentum in cena, quam celebravit ante diem
Paschae, ut habetur Ioan. XIII.
Ergo et nos debemus hoc sacramentum celebrare in pane fermentato.
AG2
Praeterea, legalia non sunt observanda tempore gratiae. Sed uti azymis fuit quaedam legalis caeremonia, ut patet
Exod. XII.
Ergo in hoc sacramento gratiae non debemus azymis uti.
AG3
Praeterea, sicut supra dictum est, eucharistia est sacramentum caritatis, sicut baptismus fidei. Sed fervor caritatis
significatur per fermentum, ut patet in Glossa, super illud Matth. XIII, simile est regnum caelorum fermento etc..
Ergo hoc sacramentum debet confici de pane fermentato.
AG4
Praeterea, azymum et fermentatum sunt accidentia panis, non variantia eius speciem. Sed in materia baptismi
nulla discretio adhibetur circa differentiam accidentium aquae, puta si sit salsa vel dulcis, calida vel frigida.
Ergo in hoc sacramento aliqua discretio adhiberi non debet utrum panis sit azymus vel fermentatus.
SC
Sed contra est quod extra, de celebrat. Missar., cap. Litteras, punitur sacerdos qui in pane fermentato et scypho
ligneo Missarum solemnia celebrare praesumpsit.
CO
Respondeo dicendum quod circa materiam huius sacramenti duo possunt considerari, scilicet quid sit
necessarium, et quid conveniens. Necessarium quidem est ut sit panis triticeus, sicut dictum est, sine quo non
perficitur sacramentum. Non est autem de necessitate sacramenti quod sit azymus vel fermentatus, quia in
utroque confici potest. Conveniens autem est ut unusquisque servet ritum suae ecclesiae in celebratione
sacramenti. Super hoc autem sunt diversae ecclesiarum consuetudines.
Dicit enim beatus Gregorius, in registro, Romana ecclesia offert azymos panes, propterea quod Dominus sine
ulla commixtione suscepit carnem. Sed ceterae ecclesiae offerunt fermentatum, pro eo quod verbum patris
indutum est carne, sicut et fermentum miscetur farinae.
Unde, sicut peccat sacerdos in ecclesia Latinorum celebrans de pane fermentato, ita peccaret presbyter Graecus
in ecclesia Graecorum celebrans de azymo pane, quasi pervertens ecclesiae suae ritum. Et tamen consuetudo de
pane azymo celebrandi rationabilior est. Primo quidem, propter institutionem Christi, qui hoc sacramentum
instituit prima die azymorum, ut habetur Matth. XXVI, et Marc. XIV, et Luc. XXII, qua die nihil fermentatum in
domibus Iudaeorum esse debebat, ut habetur Exod. XII.
Secundo, quia panis est proprie sacramentum corporis Christi, quod sine corruptione conceptum est, magis quam
divinitatis ipsius, ut infra patebit.

2471

