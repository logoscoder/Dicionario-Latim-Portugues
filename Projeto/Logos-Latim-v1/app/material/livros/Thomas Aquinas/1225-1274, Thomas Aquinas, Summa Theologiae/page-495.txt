Et quia unicuique est appetibile proprium bonum, et per consequens contristabile est unicuique quod illud bonum
quod deberet esse suum, cedat alteri tantum; ideo tale dominium non potest esse sine poena subiectorum. Propter
quod, in statu innocentiae non fuisset tale dominium hominis ad hominem.
Tunc vero dominatur aliquis alteri ut libero, quando dirigit ipsum ad proprium bonum eius qui dirigitur, vel ad
bonum commune. Et tale dominium hominis, ad hominem in statu innocentiae fuisset, propter duo. Primo
quidem, quia homo naturaliter est animal sociale, unde homines in statu innocentiae socialiter vixissent. Socialis
autem vita multorum esse non posset, nisi aliquis praesideret, qui ad bonum commune intenderet, multi enim per
se intendunt ad multa, unus vero ad unum.
Et ideo Philosophus dicit, in principio politic., quod quandocumque multa ordinantur ad unum, semper invenitur
unum ut principale et dirigens. Secundo quia, si unus homo habuisset super alium supereminentiam scientiae et
iustitiae, inconveniens fuisset nisi hoc exequeretur in utilitatem aliorum; secundum quod dicitur I Petr. IV,
unusquisque gratiam quam accepit, in alterutrum illam administrantes.
Unde Augustinus dicit, XIX de CIV. Dei, quod iusti non dominandi cupiditate imperant, sed officio consulendi,
hoc naturalis ordo praescribit, ita Deus hominem condidit.
RA
Et per hoc patet responsio ad omnia obiecta, quae procedunt de primo modo dominii.
|q97 Quaestio 97
|a0 Prologus
Deinde considerandum est de his quae pertinent ad statum primi hominis secundum corpus. Et primo, quantum
ad conservationem individui; secundo, quantum ad conservationem speciei.
Circa primum quaeruntur quatuor. Primo, utrum homo in statu innocentiae esset immortalis. Secundo, utrum
esset impassibilis.
Tertio, utrum indigeret cibis. Quarto, utrum per lignum vitae immortalitatem consequeretur.
|a1 Articulus 1
AG1
Ad primum sic proceditur. Videtur quod homo in statu innocentiae non erat immortalis. Mortale enim ponitur in
definitione hominis.
Sed remota definitione, aufertur definitum.
Ergo si homo erat, non poterat esse immortalis.
AG2
Praeterea, corruptibile et incorruptibile genere differunt, ut dicitur in X metaphys..
Sed eorum quae differunt genere, non est transmutatio in invicem. Si ergo primus homo fuit incorruptibilis, non
posset homo in statu isto esse corruptibilis.
AG3
Praeterea, si homo in statu innocentiae fuit immortalis, aut hoc habuit per naturam, aut per gratiam. Sed non per
naturam, quia, cum natura eadem maneat secundum speciem, nunc quoque esset immortalis. Similiter nec per
gratiam, quia primus homo gratiam per poenitentiam recuperavit, secundum illud Sap. X, eduxit illum a delicto
suo; ergo immortalitatem recuperasset; quod patet esse falsum.
Non ergo homo erat immortalis in statu innocentiae.
AG4
Praeterea, immortalitas promittitur homini in praemium; secundum illud Apoc. XXI, mors ultra non erit.
Sed homo non fuit conditus in statu praemii, sed ut praemium mereretur. Ergo homo in statu innocentiae non fuit
immortalis.
SC
Sed contra est quod dicitur ad Rom. V, quod per peccatum intravit mors in mundum.
Ergo ante peccatum homo erat immortalis.
CO
Respondeo dicendum quod aliquid potest dici incorruptibile tripliciter. Uno modo, ex parte materiae, eo scilicet
quod vel non habet materiam, sicut Angelus; vel habet materiam quae non est in potentia nisi ad unam formam,
sicut corpus caeleste.
Et hoc dicitur secundum naturam incorruptibile. Alio modo dicitur aliquid incorruptibile ex parte formae, quia
scilicet rei corruptibili per naturam, inhaeret aliqua dispositio per quam totaliter a corruptione prohibetur. Et hoc
dicitur incorruptibile secundum gloriam, quia, ut dicit Augustinus in epistola ad dioscorum, tam potenti natura
Deus fecit animam, ut ex eius beatitudine redundet in corpus plenitudo sanitatis, idest incorruptionis vigor.
Tertio modo dicitur aliquid incorruptibile ex parte causae efficientis. Et hoc modo homo in statu innocentiae
fuisset incorruptibilis et immortalis.

495

