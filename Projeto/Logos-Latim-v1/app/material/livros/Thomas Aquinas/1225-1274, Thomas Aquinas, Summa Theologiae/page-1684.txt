Sed qui invitus debet ingratus est, ut Seneca dicit, in IV de benefic..
Ergo non semper ingratitudo est peccatum.
SC
Sed contra est quod II ad Tim. III, ingratitudo connumeratur aliis peccatis, cum dicitur, parentibus non
obedientes, ingrati, scelesti.
CO
Respondeo dicendum quod, sicut dictum est, debitum gratitudinis est quoddam debitum honestatis quam virtus
requirit. Ex hoc autem aliquid est peccatum quod repugnat virtuti.
Unde manifestum est quod omnis ingratitudo est peccatum.
RA1
Ad primum ergo dicendum quod gratitudo respicit beneficium. Ille autem qui alicui auxiliatur ad peccandum non
confert beneficium, sed magis nocumentum. Et ideo non debetur ei gratiarum actio, nisi forte propter
voluntatem, si sit deceptus, dum credidit adiuvare ad bonum, adiuvit ad peccandum. Sed tunc non debetur
recompensatio talis ut adiuvetur ad peccandum, quia hoc non esset recompensare bonum, sed malum, quod
contrariatur gratitudini.
RA2
Ad secundum dicendum quod nullus propter impotentiam reddendi ab ingratitudine excusatur, ex quo ad
debitum gratitudinis reddendum sufficit sola voluntas, ut dictum est.
Oblivio autem beneficii ad ingratitudinem pertinet, non quidem illa quae provenit ex naturali defectu, quae non
subiacet voluntati; sed illa quae ex negligentia provenit.
Ut enim dicit Seneca, in III de benefic., apparet illum non saepe de reddendo cogitasse cui obrepsit oblivio.
RA3
Ad tertium dicendum quod debitum gratitudinis ex debito amoris derivatur, a quo nullus debet velle absolvi.
Unde quod aliquis invitus hoc debitum debeat, videtur provenire ex defectu amoris ad eum qui beneficium dedit.
|a2 Articulus 2
AG1
Ad secundum sic proceditur. Videtur quod ingratitudo non sit speciale peccatum. Quicumque enim peccat,
contra Deum agit, qui est summus benefactor. Sed hoc pertinet ad ingratitudinem.
Ergo ingratitudo non est speciale peccatum.
AG2
Praeterea, nullum speciale peccatum sub diversis generibus peccatorum continetur. Sed diversis peccatorum
generibus potest aliquis esse ingratus, puta si quis benefactori detrahat, si quis furetur, vel aliquid aliud
huiusmodi contra eum committat.
Ergo ingratitudo non est speciale peccatum.
AG3
Praeterea, Seneca dicit, in III de benefic., ingratus est qui dissimulat; ingratus qui non reddit; ingratissimus
omnium qui oblitus est.
Sed ista non videntur ad unam peccati speciem pertinere.
SC
Sed contra est quod ingratitudo opponitur gratitudini sive gratiae, quae est specialis virtus. Ergo est speciale
peccatum.
CO
Respondeo dicendum quod omne vitium ex defectu virtutis nominatur quod magis virtuti opponitur, sicut
illiberalitas magis opponitur liberalitati quam prodigalitas. Potest autem virtuti gratitudinis aliquod vitium
opponi per excessum, puta si recompensatio beneficii fiat vel pro quibus non debet, vel citius quam debet, ut ex
dictis patet.
Sed magis opponitur gratitudini vitium quod est per defectum, quia virtus gratitudinis, ut supra habitum est, in
aliquid amplius tendit. Et ideo proprie ingratitudo nominatur ex gratitudinis defectu.
Omnis autem defectus seu privatio speciem sortitur secundum habitum oppositum, differunt enim caecitas et
surditas secundum differentiam visus et auditus. Unde sicut gratitudo vel gratia est una specialis virtus, ita etiam
ingratitudo est unum speciale peccatum.
Habet tamen diversos gradus, secundum ordinem eorum quae ad gratitudinem requiruntur. In qua primum est
quod homo beneficium acceptum recognoscat; secundum est quod laudet et gratias agat; tertium est quod
retribuat, pro loco et tempore, secundum suam facultatem. Sed quia quod est ultimum in generatione est primum
in resolutione, ideo primus ingratitudinis gradus est ut homo beneficium non retribuat; secundus est ut
dissimulet, quasi non demonstrans se beneficium accepisse; tertium, et gravissimum est quod non recognoscat,
sive per oblivionem, sive quocumque alio modo. Et quia in affirmatione opposita intelligitur negatio, ideo ad
primum ingratitudinis gradum pertinet quod aliquis retribuat mala pro bonis; ad secundum, quod beneficium
vituperet; ad tertium, quod beneficium quasi maleficium reputet.
1684

