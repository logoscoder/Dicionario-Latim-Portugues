Ad primum ergo dicendum quod caritas non est qualiscumque amor Dei, sed amor Dei quo diligitur ut
beatitudinis obiectum, ad quod ordinamur per fidem et spem.
RA2
Ad secundum dicendum quod caritas est radix fidei et spei, inquantum dat eis perfectionem virtutis. Sed fides et
spes, secundum rationem propriam, praesupponuntur ad caritatem, ut supra dictum est.
Et sic caritas sine eis esse non potest.
RA3
Ad tertium dicendum quod Christo defuit fides et spes, propter id quod est imperfectionis in eis. Sed loco fidei,
habuit apertam visionem; et loco spei, plenam comprehensionem.
Et sic fuit perfecta caritas in eo.
|q66 Quaestio 66
|a0 Prologus
Deinde considerandum est de aequalitate virtutum. Et circa hoc quaeruntur sex. Primo, utrum virtus possit esse
maior vel minor.
Secundo, utrum omnes virtutes simul in eodem existentes, sint aequales. Tertio, de comparatione virtutum
Moralium ad intellectuales. Quarto, de comparatione virtutum Moralium ad invicem. Quinto, de comparatione
virtutum intellectualium ad invicem. Sexto, de comparatione virtutum theologicarum ad invicem.
|a1 Articulus 1
AG1
Ad primum sic proceditur. Videtur quod virtus non possit esse maior vel minor.
Dicitur enim in Apoc. XXI, quod latera civitatis ierusalem sunt aequalia. Per haec autem significantur virtutes, ut
Glossa dicit ibidem.
Ergo omnes virtutes sunt aequales.
Non ergo potest esse virtus maior virtute.
AG2
Praeterea, omne illud cuius ratio consistit in maximo, non potest esse maius vel minus. Sed ratio virtutis consistit
in maximo, est enim virtus ultimum potentiae, ut Philosophus dicit in I de caelo; et Augustinus etiam dicit, in II
de Lib. Arb., quod virtutes sunt maxima bona, quibus nullus potest male uti.
Ergo videtur quod virtus non possit esse maior neque minor.
AG3
Praeterea, quantitas effectus pensatur secundum virtutem agentis.
Sed virtutes perfectae, quae sunt virtutes infusae, sunt a Deo, cuius virtus est uniformis et infinita.
Ergo videtur quod virtus non possit esse maior virtute.
SC
Sed contra, ubicumque potest esse augmentum et superabundantia, potest esse inaequalitas. Sed in virtutibus
invenitur superabundantia et augmentum, dicitur enim Matth. V, nisi abundaverit iustitia vestra plus quam
Scribarum et Pharisaeorum, non intrabitis in regnum caelorum; et Proverb. XV dicitur, in abundanti iustitia
virtus maxima est.
Ergo videtur quod virtus possit esse maior vel minor.
CO
Respondeo dicendum quod cum quaeritur utrum virtus una possit esse maior alia, dupliciter intelligi potest
quaestio. Uno modo, in virtutibus specie differentibus. Et sic manifestum est quod una virtus est alia maior.
Semper enim est potior causa suo effectu, et in effectibus, tanto aliquid est potius, quanto est causae propinquius.
Manifestum est autem ex dictis quod causa et radix humani boni est ratio. Et ideo prudentia, quae perficit
rationem, praefertur in bonitate aliis virtutibus moralibus, perficientibus vim appetitivam inquantum participat
rationem.
Et in his etiam tanto est una altera melior, quanto magis ad rationem accedit. Unde et iustitia, quae est in
voluntate, praefertur aliis virtutibus moralibus, et fortitudo, quae est in irascibili, praefertur temperantiae, quae
est in concupiscibili, quae minus participat rationem, ut patet in VII ethic..
Alio modo potest intelligi quaestio in virtute eiusdem speciei. Et sic, secundum ea quae dicta sunt supra, cum de
intensionibus habituum ageretur, virtus potest dupliciter dici maior et minor, uno modo, secundum seipsam; alio
modo, ex parte participantis subiecti. Si igitur secundum seipsam consideretur, magnitudo vel parvitas eius
attenditur secundum ea ad quae se extendit. Quicumque autem habet aliquam virtutem, puta temperantiam, habet
ipsam quantum ad omnia ad quae se temperantia extendit. Quod de scientia et arte non contingit, non enim
quicumque est grammaticus, scit omnia quae ad grammaticam pertinent.
Et secundum hoc bene dixerunt stoici, ut simplicius dicit in commento praedicamentorum, quod virtus non
recipit magis et minus, sicut scientia vel ars; eo quod ratio virtutis consistit in maximo. Si vero consideretur
883

