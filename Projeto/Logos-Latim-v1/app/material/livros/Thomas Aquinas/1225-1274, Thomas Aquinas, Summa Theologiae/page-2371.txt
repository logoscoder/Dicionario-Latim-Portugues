sacramentum, idest ad iuramentum, accedat. Sed iuramentum non pertinet ad rationem signi. Ergo videtur quod
sacramentum non sit in genere signi.
SC
Sed contra est quod Augustinus dicit, in X de CIV. Dei, sacrificium visibile invisibilis sacrificii sacramentum,
idest sacrum signum, est.
CO
Respondeo dicendum quod omnia quae habent ordinem ad unum aliquid, licet diversimode, ab illo denominari
possunt, sicut a sanitate quae est in animali, denominatur sanum non solum animal, quod est sanitatis subiectum,
sed dicitur medicina sana inquantum est sanitatis effectiva, diaeta vero inquantum est conservativa eiusdem, et
urina inquantum est significativa ipsius.
Sic igitur sacramentum potest aliquid dici vel quia in se habet aliquam sanctitatem occultam, et secundum hoc
sacramentum idem est quod sacrum secretum, vel quia habet aliquem ordinem ad hanc sanctitatem, vel causae
vel signi vel secundum quamcumque aliam habitudinem. Specialiter autem nunc loquimur de sacramentis
secundum quod important habitudinem signi. Et secundum hoc sacramentum ponitur in genere signi.
RA1
Ad primum ergo dicendum quod, quia medicina se habet ut causa effectiva sanitatis, inde est quod omnia
denominata a medicina dicuntur per ordinem ad unum primum agens, et per hoc, medicamentum importat
causalitatem quandam. Sed sanctitas, a qua denominatur sacramentum, non significatur per modum causae
efficientis, sed magis per modum causae formalis vel finalis.
Et ideo non oportet quod sacramentum semper importet causalitatem.
RA2
Ad secundum dicendum quod ratio illa procedit secundum quod sacramentum idem est quod sacrum secretum.
Dicitur autem non solum Dei secretum, sed etiam regis, esse sacrum et sacramentum. Quia secundum antiquos
sancta vel sacrosancta dicebantur quaecumque violari non licebat, sicut etiam muri civitatis, et personae in
dignitatibus constitutae. Et ideo illa secreta, sive divina sive humana, quae non licet violari quibuslibet
publicando, dicuntur sacra vel sacramenta.
RA3
Ad tertium dicendum quod etiam iuramentum habet quandam habitudinem ad res sacras, inquantum scilicet est
quaedam contestatio facta per aliquod sacrum. Et secundum hoc dicitur esse sacramentum, non eadem ratione
qua nunc loquimur de sacramentis; non tamen aequivoce sumpto nomine sacramenti, sed analogice, scilicet
secundum diversam habitudinem ad aliquid unum, quod est res sacra.
|a2 Articulus 2
AG1
Ad secundum sic proceditur. Videtur quod non omne signum rei sacrae sit sacramentum. Omnes enim creaturae
sensibiles sunt signa rerum sacrarum, secundum illud Rom. I, invisibilia Dei per ea quae facta sunt intellecta
conspiciuntur.
Nec tamen omnes res sensibiles possunt dici sacramenta.
Non ergo omne signum rei sacrae est sacramentum.
AG2
Praeterea, omnia quae in veteri lege fiebant, Christum figurabant, qui est sanctus sanctorum, secundum illud I
Cor. X, omnia in figura contingebant illis, et Coloss. II, quae sunt umbra futurorum, corpus autem Christi.
Nec tamen omnia gesta patrum veteris testamenti, vel etiam omnes caeremoniae legis, sunt sacramenta, sed
quaedam specialiter, sicut in secunda parte habitum est.
Ergo videtur quod non omne signum sacrae rei sit sacramentum.
AG3
Praeterea, etiam in novo testamento multa geruntur in signum alicuius rei sacrae, quae tamen non dicuntur
sacramenta, sicut aspersio aquae benedictae, consecratio altaris, et consimilia.
Non ergo omne signum rei sacrae est sacramentum.
SC
Sed contra est quod definitio convertitur cum definito. Sed quidam definiunt sacramentum per hoc quod est
sacrae rei signum, et hoc etiam videtur ex auctoritate Augustini supra inducta.
Ergo videtur quod omne signum rei sacrae sit sacramentum.
CO
Respondeo dicendum quod signa dantur hominibus, quorum est per nota ad ignota pervenire. Et ideo proprie
dicitur sacramentum quod est signum alicuius rei sacrae ad homines pertinentis, ut scilicet proprie dicatur
sacramentum, secundum quod nunc de sacramentis loquimur, quod est signum rei sacrae inquantum est
sanctificans homines.
RA1

2371

