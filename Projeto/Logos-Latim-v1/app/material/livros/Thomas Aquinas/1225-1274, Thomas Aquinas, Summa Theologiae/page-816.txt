Et quia anima est principium operationum per suas potentias, ideo secundum hoc, habitus sunt in anima
secundum suas potentias.
RA1
Ad primum ergo dicendum quod essentia animae pertinet ad naturam humanam, non sicut subiectum
disponendum ad aliquid aliud, sed sicut forma et natura ad quam aliquis disponitur.
RA2
Ad secundum dicendum quod accidens per se non potest esse subiectum accidentis. Sed quia etiam in ipsis
accidentibus est ordo quidam, subiectum secundum quod est sub uno accidente, intelligitur esse subiectum
alterius. Et sic dicitur unum accidens esse subiectum alterius, ut superficies coloris.
Et hoc modo potest potentia esse subiectum habitus.
RA3
Ad tertium dicendum quod habitus praemittitur potentiae, secundum quod importat dispositionem ad naturam,
potentia autem semper importat ordinem ad operationem, quae est posterior, cum natura sit operationis
principium. Sed habitus cuius potentia est subiectum, non importat ordinem ad naturam, sed ad operationem.
Unde est posterior potentia. Vel potest dici quod habitus praeponitur potentiae sicut completum incompleto, et
actus potentiae. Actus enim naturaliter est prior; quamvis potentia sit prior ordine generationis et temporis, ut
dicitur in VII et IX metaphys..
|a3 Articulus 3
AG1
Ad tertium sic proceditur. Videtur quod in potentiis sensitivae partis non possit esse aliquis habitus.
Sicut enim potentia nutritiva pars est irrationalis, ita et sensitiva. Sed in potentiis nutritivae partis non ponitur
aliquis habitus. Ergo nec in potentiis sensitivae partis aliquis habitus debet poni.
AG2
Praeterea, sensitivae partes sunt communes nobis et brutis.
Sed in brutis non sunt aliqui habitus, quia non est in eis voluntas, quae in definitione habitus ponitur, ut supra
dictum est.
Ergo in potentiis sensitivis non sunt aliqui habitus.
AG3
Praeterea, habitus animae sunt scientiae et virtutes, et sicut scientia refertur ad vim apprehensivam, ita virtus ad
vim appetitivam. Sed in potentiis sensitivis non sunt aliquae scientiae, cum scientia sit universalium, quae vires
sensitivae apprehendere non possunt. Ergo etiam nec habitus virtutum in partibus sensitivis esse possunt.
SC
Sed contra est quod Philosophus dicit, in III ethic., quod aliquae virtutes, scilicet temperantia et fortitudo, sunt
irrationabilium partium.
CO
Respondeo dicendum quod vires sensitivae dupliciter possunt considerari, uno modo, secundum quod operantur
ex instinctu naturae; alio modo, secundum quod operantur ex imperio rationis.
Secundum igitur quod operantur ex instinctu naturae, sic ordinantur ad unum, sicut et natura. Et ideo sicut in
potentiis naturalibus non sunt aliqui habitus, ita etiam nec in potentiis sensitivis, secundum quod ex instinctu
naturae operantur. Secundum vero quod operantur ex imperio rationis, sic ad diversa ordinari possunt. Et sic
possunt in eis esse aliqui habitus, quibus bene aut male ad aliquid disponuntur.
RA1
Ad primum ergo dicendum quod vires nutritivae partis non sunt natae obedire imperio rationis, et ideo non sunt
in eis aliqui habitus. Sed vires sensitivae natae sunt obedire imperio rationis, et ideo in eis esse possunt aliqui
habitus; nam secundum quod obediunt rationi, quodammodo rationales dicuntur, ut in I ethic. Dicitur.
RA2
Ad secundum dicendum quod vires sensitivae in brutis animalibus non operantur ex imperio rationis; sed si sibi
relinquantur bruta animalia, operantur ex instinctu naturae.
Et sic in brutis animalibus non sunt aliqui habitus ordinati ad operationes. Sunt tamen in eis aliquae dispositiones
in ordine ad naturam, ut sanitas et pulchritudo.
Sed quia bruta animalia a ratione hominis per quandam consuetudinem disponuntur ad aliquid operandum sic vel
aliter, hoc modo in brutis animalibus habitus quodammodo poni possunt, unde Augustinus dicit, in libro
octoginta trium quaest., quod videmus immanissimas bestias a maximis voluptatibus absterreri dolorum metu,
quod cum in earum consuetudinem verterit, domitae et mansuetae vocantur.
Deficit tamen ratio habitus quantum ad usum voluntatis, quia non habent dominium utendi vel non utendi, quod
videtur ad rationem habitus pertinere. Et ideo, proprie loquendo, in eis habitus esse non possunt.
RA3
Ad tertium dicendum quod appetitus sensitivus natus est moveri ab appetitu rationali, ut dicitur in III de anima,
sed vires rationales apprehensivae natae sunt accipere a viribus sensitivis. Et ideo magis convenit quod habitus
816

