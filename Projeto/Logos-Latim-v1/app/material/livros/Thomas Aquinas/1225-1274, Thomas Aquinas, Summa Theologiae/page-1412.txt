|a3 Articulus 3
AG1
Ad tertium sic proceditur. Videtur quod prudentia non sit cognoscitiva singularium.
Prudentia enim est in ratione, ut dictum est.
Sed ratio est universalium, ut dicitur in I physic..
Ergo prudentia non est cognoscitiva nisi universalium.
AG2
Praeterea, singularia sunt infinita.
Sed infinita non possunt comprehendi a ratione.
Ergo prudentia, quae est ratio recta, non est singularium.
AG3
Praeterea, particularia per sensum cognoscuntur. Sed prudentia non est in sensu, multi enim habentes sensus
exteriores perspicaces non sunt prudentes.
Ergo prudentia non est singularium.
SC
Sed contra est quod Philosophus dicit, in VI ethic., quod prudentia non est universalium solum, sed oportet et
singularia cognoscere.
CO
Respondeo dicendum quod, sicut supra dictum est, ad prudentiam pertinet non solum consideratio rationis, sed
etiam applicatio ad opus, quae est finis practicae rationis. Nullus autem potest convenienter aliquid alteri
applicare nisi utrumque cognoscat, scilicet et id quod applicandum est et id cui applicandum est. Operationes
autem sunt in singularibus. Et ideo necesse est quod prudens et cognoscat universalia principia rationis, et
cognoscat singularia, circa quae sunt operationes.
RA1
Ad primum ergo dicendum quod ratio primo quidem et principaliter est universalium, potest tamen universales
rationes ad particularia applicare (unde syllogismorum conclusiones non solum sunt universales, sed etiam
particulares); quia intellectus per quandam reflexionem se ad materiam extendit, ut dicitur in III de anima.
RA2
Ad secundum dicendum quod quia infinitas singularium non potest ratione humana comprehendi, inde est quod
sunt incertae providentiae nostrae, ut dicitur Sap. IX.
Tamen per experientiam singularia infinita reducuntur ad aliqua finita quae ut in pluribus accidunt, quorum
cognitio sufficit ad prudentiam humanam.
RA3
Ad tertium dicendum quod, sicut Philosophus dicit, in VI ethic., prudentia non consistit in sensu exteriori, quo
cognoscimus sensibilia propria, sed in sensu interiori, qui perficitur per memoriam et experimentum ad prompte
iudicandum de particularibus expertis.
Non tamen ita quod prudentia sit in sensu interiori sicut in subiecto principali, sed principaliter quidem est in
ratione, per quandam autem applicationem pertingit ad huiusmodi sensum.
|a4 Articulus 4
AG1
Ad quartum sic proceditur. Videtur quod prudentia non sit virtus.
Dicit enim Augustinus, in I de Lib. Arb., quod prudentia est appetendarum et vitandarum rerum scientia.
Sed scientia contra virtutem dividitur; ut patet in praedicamentis.
Ergo prudentia non est virtus.
AG2
Praeterea, virtutis non est virtus.
Sed artis est virtus; ut Philosophus dicit, in VI ethic..
Ergo ars non est virtus. Sed in arte est prudentia, dicitur enim II Paral. II de Hiram quod sciebat caelare omnem
sculpturam, et adinvenire prudenter quodcumque in opere necessarium est.
Ergo prudentia non est virtus.
AG3
Praeterea, nulla virtus potest esse immoderata.
Sed prudentia est immoderata, alioquin frustra diceretur in Prov. XXIII, prudentiae tuae pone modum.
Ergo prudentia non est virtus.
SC
Sed contra est quod Gregorius, in II Moral., prudentiam, temperantiam, fortitudinem et iustitiam dicit esse
quatuor virtutes.
CO
1412

