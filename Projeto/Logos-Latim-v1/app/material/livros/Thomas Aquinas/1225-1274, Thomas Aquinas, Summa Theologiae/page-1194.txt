Quae autem conspiciuntur intellectu non creduntur. Ergo non est necessarium ad salutem ut homo aliqua credat.
SC
Sed contra est quod dicitur Heb. XI, sine fide impossibile est placere Deo.
CO
Respondeo dicendum quod in omnibus naturis ordinatis invenitur quod ad perfectionem naturae inferioris duo
concurrunt, unum quidem quod est secundum proprium motum; aliud autem quod est secundum motum
superioris naturae. Sicut aqua secundum motum proprium movetur ad centrum, secundum autem motum lunae
movetur circa centrum secundum fluxum et refluxum, similiter etiam orbes planetarum moventur propriis
motibus ab occidente in orientem, motu autem primi orbis ab oriente in occidentem.
Sola autem natura rationalis creata habet immediatum ordinem ad Deum. Quia ceterae creaturae non attingunt ad
aliquid universale, sed solum ad aliquid particulare, participantes divinam bonitatem vel in essendo tantum, sicut
inanimata, vel etiam in vivendo et cognoscendo singularia, sicut plantae et animalia, natura autem rationalis,
inquantum cognoscit universalem boni et entis rationem, habet immediatum ordinem ad universale essendi
principium. Perfectio ergo rationalis creaturae non solum consistit in eo quod ei competit secundum suam
naturam, sed etiam in eo quod ei attribuitur ex quadam supernaturali participatione divinae bonitatis.
Unde et supra dictum est quod ultima beatitudo hominis consistit in quadam supernaturali Dei visione. Ad quam
quidem visionem homo pertingere non potest nisi per modum addiscentis a Deo doctore, secundum illud Ioan.
VI, omnis qui audit a patre et didicit venit ad me.
Huius autem disciplinae fit homo particeps non statim, sed successive, secundum modum suae naturae. Omnis
autem talis addiscens oportet quod credat, ad hoc quod ad perfectam scientiam perveniat, sicut etiam
Philosophus dicit quod oportet addiscentem credere.
Unde ad hoc quod homo perveniat ad perfectam visionem beatitudinis praeexigitur quod credat Deo tanquam
discipulus magistro docenti.
RA1
Ad primum ergo dicendum quod, quia natura hominis dependet a superiori natura, ad eius perfectionem non
sufficit cognitio naturalis, sed requiritur quaedam supernaturalis, ut supra dictum est.
RA2
Ad secundum dicendum quod, sicut homo per naturale lumen intellectus assentit principiis, ita homo virtuosus
per habitum virtutis habet rectum iudicium de his quae conveniunt virtuti illi. Et hoc modo etiam per lumen fidei
divinitus infusum homini homo assentit his quae sunt fidei, non autem contrariis. Et ideo nihil periculi vel
damnationis inest his qui sunt in Christo Iesu, ab ipso illuminati per fidem.
RA3
Ad tertium dicendum quod invisibilia Dei altiori modo, quantum ad plura, percipit fides quam ratio naturalis ex
creaturis in Deum procedens.
Unde dicitur Eccli. III, plurima super sensum hominis ostensa sunt tibi.
|a4 Articulus 4
AG1
Ad quartum sic proceditur. Videtur quod ea quae ratione naturali probari possunt non sit necessarium credere. In
operibus enim Dei nihil superfluum invenitur, multo minus quam in operibus naturae. Sed ad id quod per unum
potest fieri superflue apponitur aliud. Ergo ea quae per naturalem rationem cognosci possunt superfluum esset
per fidem accipere.
AG2
Praeterea, ea necesse est credere de quibus est fides. Sed non est de eodem scientia et fides, ut supra habitum est.
Cum igitur scientia sit de omnibus illis quae naturali ratione cognosci possunt, videtur quod non oporteat credere
ea quae per naturalem rationem probantur.
AG3
Praeterea, omnia scibilia videntur esse unius rationis. Si igitur quaedam eorum proponuntur homini ut credenda,
pari ratione omnia huiusmodi necesse esset credere. Hoc autem est falsum.
Non ergo ea quae per naturalem rationem cognosci possunt necesse est credere.
SC
Sed contra est quia necesse est Deum credere esse unum et incorporeum, quae naturali ratione a philosophis
probantur.
CO
Respondeo dicendum quod necessarium est homini accipere per modum fidei non solum ea quae sunt supra
rationem, sed etiam ea quae per rationem cognosci possunt. Et hoc propter tria. Primo quidem, ut citius homo ad
veritatis divinae cognitionem perveniat. Scientia enim ad quam pertinet probare Deum esse et alia huiusmodi de
Deo, ultimo hominibus addiscenda proponitur, praesuppositis multis aliis scientiis. Et sic non nisi post multum
tempus vitae suae homo ad Dei cognitionem perveniret.

1194

