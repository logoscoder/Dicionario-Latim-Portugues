Quod ad praedestinationem pertinet.
AG2
Praeterea, electio est eorum quae sunt. Sed praedestinatio ab aeterno est etiam eorum quae non sunt.
Ergo praedestinantur aliqui absque electione.
AG3
Praeterea, electio quandam discretionem importat.
Sed Deus vult omnes homines salvos fieri, ut dicitur I Tim. II.
Ergo praedestinatio, quae praeordinat homines in salutem, est absque electione.
SC
Sed contra est quod dicitur Ephes. I, elegit nos in ipso ante mundi constitutionem.
CO
Respondeo dicendum quod praedestinatio, secundum rationem, praesupponit electionem; et electio dilectionem.
Cuius ratio est, quia praedestinatio, ut dictum est, est pars providentiae.
Providentia autem, sicut et prudentia, est ratio in intellectu existens, praeceptiva ordinationis aliquorum in finem,
ut supra dictum est.
Non autem praecipitur aliquid ordinandum in finem, nisi praeexistente voluntate finis. Unde praedestinatio
aliquorum in salutem aeternam, praesupponit, secundum rationem, quod Deus illorum velit salutem. Ad quod
pertinet electio et dilectio. Dilectio quidem, inquantum vult eis hoc bonum salutis aeternae, nam diligere est velle
alicui bonum, ut supra dictum est.
Electio autem, inquantum hoc bonum aliquibus prae aliis vult, cum quosdam reprobet, ut supra dictum est.
Electio tamen et dilectio aliter ordinantur in nobis et in Deo, eo quod in nobis voluntas diligendo non causat
bonum; sed ex bono praeexistente incitamur ad diligendum. Et ideo eligimus aliquem, quem diligamus, et sic
electio dilectionem praecedit in nobis. In Deo autem est e converso. Nam voluntas eius, qua vult bonum alicui
diligendo, est causa quod illud bonum ab eo prae aliis habeatur. Et sic patet quod dilectio praesupponitur
electioni, secundum rationem; et electio praedestinationi.
Unde omnes praedestinati sunt electi et dilecti.
RA1
Ad primum ergo dicendum quod, si consideretur communicatio bonitatis divinae in communi, absque electione
bonitatem suam communicat; inquantum scilicet nihil est, quod non participet aliquid de bonitate eius, ut supra
dictum est.
Sed si consideretur communicatio istius vel illius boni, non absque electione tribuit, quia quaedam bona dat
aliquibus, quae non dat aliis. Et sic in collatione gratiae et gloriae attenditur electio.
RA2
Ad secundum dicendum quod, quando voluntas eligentis provocatur ad eligendum a bono in re praeexistente,
tunc oportet quod electio sit eorum quae sunt; sicut accidit in electione nostra.
Sed in Deo est aliter, ut dictum est.
Et ideo, sicut dicit Augustinus, eliguntur a Deo qui non sunt, neque tamen errat qui eligit.
RA3
Ad tertium dicendum quod, sicut supra dictum est, Deus vult omnes homines salvos fieri antecedenter, quod non
est simpliciter velle, sed secundum quid, non autem consequenter, quod est simpliciter velle.
|a5 Articulus 5
AG1
Ad quintum sic proceditur. Videtur quod praescientia meritorum sit causa praedestinationis.
Dicit enim apostolus, Rom. VIII, quos praescivit, hos et praedestinavit.
Et Glossa Ambrosii, super illud Rom. IX, miserebor cui miserebor etc., dicit, misericordiam illi dabo, quem
praescio toto corde reversurum ad me.
Ergo videtur quod praescientia meritorum sit causa praedestinationis.
AG2
Praeterea, praedestinatio divina includit divinam voluntatem, quae irrationabilis esse non potest, cum
praedestinatio sit propositum miserendi, ut Augustinus dicit.
Sed nulla alia ratio potest esse praedestinationis nisi praescientia meritorum.
Ergo praescientia meritorum est causa vel ratio praedestinationis.
AG3
Praeterea, non est iniquitas apud Deum, ut dicitur Rom. IX.
Iniquum autem esse videtur, ut aequalibus inaequalia dentur.
Omnes autem homines sunt aequales et secundum naturam, et secundum peccatum originale, attenditur autem in
eis inaequalitas secundum merita vel demerita propriorum actuum. Non igitur inaequalia praeparat Deus
hominibus, praedestinando et reprobando, nisi propter differentium meritorum praescientiam.
SC
134

