RA1
Ad primum ergo dicendum quod in Angelis potius est quod subiiciuntur Deo, quam quod inferioribus praesident,
et hoc derivatur ex illo. Et ideo ordines nominati a praelatione non sunt supremi, sed magis ordines nominati a
conversione ad Deum.
RA2
Ad secundum dicendum quod illa propinquitas ad Deum quae designatur nomine thronorum, convenit etiam
cherubim et seraphim, et excellentius, ut dictum est.
RA3
Ad tertium dicendum quod, sicut supra dictum est, cognitio est secundum quod cognita sunt in cognoscente;
amor autem secundum quod amans unitur rei amatae. Superiora autem nobiliori modo sunt in seipsis quam in
inferioribus, inferiora vero nobiliori modo in superioribus quam in seipsis. Et ideo inferiorum quidem cognitio
praeeminet dilectioni, superiorum autem dilectio, et praecipue Dei, praeeminet cognitioni.
RA4
Ad quartum dicendum quod, si quis diligenter consideret dispositiones ordinum secundum dionysium et
Gregorium, parum vel nihil differunt, si ad rem referantur.
Exponit enim Gregorius principatuum nomen ex hoc, quod bonis spiritibus praesunt, et hoc convenit virtutibus,
secundum quod in nomine virtutum intelligitur quaedam fortitudo dans efficaciam inferioribus spiritibus ad
exequenda divina ministeria. Rursus virtutes, secundum Gregorium, videntur esse idem quod principatus
secundum dionysium.
Nam hoc est primum in divinis ministeriis, miracula facere, per hoc enim paratur via annuntiationi
Archangelorum et Angelorum.
|a7 Articulus 7
AG1
Ad septimum sic proceditur. Videtur quod ordines non remanebunt post diem iudicii.
Dicit enim apostolus, I ad Cor. XV, quod Christus evacuabit omnem principatum et potestatem, cum tradiderit
regnum Deo et patri, quod erit in ultima consummatione.
Pari ergo ratione, in illo statu omnes alii ordines evacuabuntur.
AG2
Praeterea, ad officium angelicorum ordinum pertinet purgare, illuminare et perficere. Sed post diem iudicii unus
Angelus non purgabit aut illuminabit aut perficiet alium, quia non proficient amplius in scientia.
Ergo frustra ordines angelici remanerent.
AG3
Praeterea, apostolus dicit, ad Heb. I, de Angelis, quod omnes sunt administratorii spiritus, in ministerium missi
propter eos qui haereditatem capiunt salutis, ex quo patet quod officia Angelorum ordinantur ad hoc, quod
homines ad salutem adducantur. Sed omnes electi usque ad diem iudicii salutem consequuntur. Non ergo post
diem iudicii remanebunt officia et ordines Angelorum.
SC
Sed contra est quod dicitur iudic. V, stellae manentes in ordine et cursu suo, quod exponitur de Angelis.
Ergo Angeli semper in suis ordinibus remanebunt.
CO
Respondeo dicendum quod in ordinibus angelicis duo possunt considerari, scilicet distinctio graduum, et
executio officiorum.
Distinctio autem graduum est in Angelis secundum differentiam gratiae et naturae, ut supra dictum est.
Et utraque differentia semper in Angelis remanebit. Non enim posset naturarum differentia ab eis auferri, nisi eis
corruptis, differentia etiam gloriae erit in eis semper, secundum differentiam meriti praecedentis.
Executio autem officiorum angelicorum aliquo modo remanebit post diem iudicii, et aliquo modo cessabit.
Cessabit quidem, secundum quod eorum officia ordinantur ad perducendum aliquos ad finem, remanebit autem,
secundum quod convenit in ultima finis consecutione. Sicut etiam alia sunt officia militarium ordinum in pugna,
et in triumpho.
RA1
Ad primum ergo dicendum quod principatus et potestates evacuabuntur in illa finali consummatione quantum ad
hoc, quod alios ad finem perducant, quia consecuto iam fine, non est necessarium tendere in finem. Et haec ratio
intelligitur ex verbis apostoli, dicentis, cum tradiderit regnum Deo et patri, idest, cum perduxerit fideles ad
fruendum ipso Deo.
RA2
Ad secundum dicendum quod actiones Angelorum super alios Angelos considerandae sunt secundum
similitudinem actionum intelligibilium quae sunt in nobis. Inveniuntur autem in nobis multae intelligibiles
actiones quae sunt ordinatae secundum ordinem causae et causati; sicut cum per multa media gradatim in unam
conclusionem devenimus. Manifestum est autem quod cognitio conclusionis dependet ex omnibus mediis
541

