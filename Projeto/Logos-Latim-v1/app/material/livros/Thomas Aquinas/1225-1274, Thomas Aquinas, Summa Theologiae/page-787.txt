AG1
Ad quintum sic proceditur. Videtur quod insolita et repentina non sint magis terribilia. Sicut enim spes est de
bono, ita timor est de malo. Sed experientia facit ad augmentum spei in bonis. Ergo etiam facit ad augmentum
timoris in malis.
AG2
Praeterea, Philosophus dicit, in II rhetoric., quod magis timentur non qui acutae sunt irae, sed mites et astuti.
Constat autem quod illi qui acutae irae sunt, magis habent subitos motus. Ergo ea quae sunt subita, sunt minus
terribilia.
AG3
Praeterea, quae sunt subita, minus considerari possunt.
Sed tanto aliqua magis timentur, quanto magis considerantur, unde Philosophus dicit, in III ethic., quod aliqui
videntur fortes propter ignorantiam, qui, si cognoverint quod aliud sit quam suspicantur, fugiunt.
Ergo repentina minus timentur.
SC
Sed contra est quod Augustinus dicit, in II confess., timor insolita et repentina exhorrescit, rebus quae amantur
adversantia, dum praecavet securitati.
CO
Respondeo dicendum quod, sicut supra dictum est, obiectum timoris est malum imminens quod non de facili
repelli potest. Hoc autem ex duobus contingit, scilicet ex magnitudine mali, et ex debilitate timentis. Ad
utrumque autem horum operatur quod aliquid sit insolitum et repentinum.
Primo quidem, facit ad hoc quod malum imminens maius appareat.
Omnia enim corporalia, et bona et mala, quanto magis considerantur, minora apparent. Et ideo, sicut propter
diuturnitatem dolor praesentis mali mitigatur, ut patet per tullium in III de tusculanis quaest.; ita etiam ex
praemeditatione minuitur timor futuri mali. Secundo, aliquid esse insolitum et repentinum facit ad debilitatem
timentis, inquantum subtrahit remedia quae homo potest praeparare ad repellendum futurum malum, quae esse
non possunt quando ex improviso malum occurrit.
RA1
Ad primum ergo dicendum quod obiectum spei est bonum quod quis potest adipisci. Et ideo ea quae augmentant
potestatem hominis, nata sunt augere spem, et eadem ratione, diminuere timorem, quia timor est de malo cui non
de facili potest resisti. Quia igitur experientia facit hominem magis potentem ad operandum, ideo, sicut auget
spem, ita diminuit timorem.
RA2
Ad secundum dicendum quod illi qui habent iram acutam, non occultant eam, et ideo nocumenta ab eis illata non
ita sunt repentina, quin praevideantur. Sed homines mites et astuti occultant iram, et ideo nocumentum quod ab
eis imminet, non potest praevideri, sed ex improviso advenit.
Et propter hoc Philosophus dicit quod tales magis timentur.
RA3
Ad tertium dicendum quod, per se loquendo, bona vel mala corporalia in principio maiora apparent. Cuius ratio
est, quia unumquodque magis apparet, contrario iuxta se posito. Unde cum aliquis statim a paupertate ad divitias
transit, propter paupertatem praeexistentem divitias magis aestimat, et e contrario divites statim ad paupertatem
devenientes, eam magis horrent. Et propter hoc, malum repentinum magis timetur, quia magis videtur esse
malum. Sed potest propter aliquod accidens contingere quod magnitudo alicuius mali lateat, puta cum hostes se
insidiose occultant. Et tunc verum est quod malum ex diligenti consideratione fit terribilius.
|a6 Articulus 6
AG1
Ad sextum sic proceditur. Videtur quod ea quae non habent remedium, non sint magis timenda. Ad timorem
enim requiritur quod remaneat aliqua spes salutis, ut supra dictum est.
Sed in malis quae non habent remedium, nulla remanet spes salutis. Ergo talia mala nullo modo timentur.
AG2
Praeterea, malo mortis nullum remedium adhiberi potest, non enim, secundum naturam, potest esse reditus a
morte ad vitam.
Non tamen mors maxime timetur, ut dicit Philosophus, in II rhetoric..
Non ergo ea magis timentur quae remedium non habent.
AG3
Praeterea, Philosophus dicit, in I ethic., quod non est magis bonum quod est diuturnius, eo quod est unius diei,
neque quod est perpetuum, eo quod non est perpetuum.
Ergo, eadem ratione, neque maius malum. Sed ea quae non habent remedium, non videntur differre ab aliis nisi
propter diuturnitatem vel perpetuitatem. Ergo propter hoc non sunt peiora, vel magis timenda.
SC
787

