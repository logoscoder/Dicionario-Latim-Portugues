Respondeo dicendum quod id quod non quaeritur nisi ad subveniendum alicui defectui, non numeratur inter ea
quae sunt per se appetenda, sed inter ea quae sunt necessaria, sicut patet de medicina, quae quaeritur ad
subveniendum infirmitati.
Iuramentum autem quaeritur ad subveniendum alicui defectui, quo scilicet unus homo alteri discredit. Et ideo
iuramentum est habendum non inter ea quae sunt per se appetenda, sed inter ea quae sunt huic vitae necessaria,
quibus indebite utitur quicumque eis utitur ultra terminos necessitatis.
Unde Augustinus dicit, in libro de serm. Dom. In monte, qui intelligit non in bonis, idest per se appetendis, sed
in necessariis iurationem habendam, refrenat se quantum potest, ut non ea utatur nisi necessitas cogat.
RA1
Ad primum ergo dicendum quod alia ratio est de voto, et de iuramento. Nam per votum aliquid in Dei
reverentiam ordinamus, unde ex hoc ipso fit religionis actus. Sed in iuramento e converso reverentia divini
nominis assumitur ad promissi confirmationem. Et ideo illud quod iuramento confirmatur non propter hoc fit
religionis actus, quia secundum finem morales actus species sortiuntur.
RA2
Ad secundum dicendum quod ille qui iurat utitur quidem veneratione aut dilectione eius per quem iurat, non
autem ordinat iuramentum ad venerandum aut diligendum eum per quem iurat, sed ad aliquid aliud quod est
necessarium praesenti vitae.
RA3
Ad tertium dicendum quod sicut medicina est utilis ad sanandum, et tamen quanto est virtuosior, tanto maius
nocumentum inducit si non debite sumatur; ita etiam iuramentum utile quidem est ad confirmationem, tamen
quanto est magis venerandum, tanto est magis periculosum nisi debite inducatur.
Quia, ut dicitur Eccli. XXIII, si frustraverit, idest deceperit fratrem, delictum illius supra ipsum erit; et si
dissimulaverit, quasi per simulationem iurando falsum, delinquit dupliciter (quia scilicet simulata aequitas est
duplex iniquitas); et si in vanum iuraverit, idest sine debita causa et necessitate, non iustificabitur.
|a6 Articulus 6
AG1
Ad sextum sic proceditur. Videtur quod non liceat per creaturas iurare.
Dicitur enim Matth. V, ego dico vobis, non iurare omnino, neque per caelum, neque per terram, neque per
ierosolymam, neque per caput tuum, quod exponens Hieronymus dicit, considera quod hic salvator non per
Deum iurare prohibuerit, sed per caelum et terram, etc..
AG2
Praeterea, poena non debetur nisi culpae. Sed iuranti per creaturas adhibetur poena, dicitur enim XXII, qu. I,
clericum per creaturam iurantem acerrime obiurgandum, si perstiterit in vitio, excommunicandum placuit.
Ergo illicitum est per creaturas iurare.
AG3
Praeterea, iuramentum est actus latriae, sicut dictum est.
Sed cultus latriae non debetur alicui creaturae, ut patet Rom. I.
Ergo non licet iurare per aliquam creaturam.
SC
Sed contra est quod ioseph iuravit per salutem Pharaonis, ut legitur Gen. XLII.
Ex consuetudine etiam iuratur per evangelium, et per reliquias, et per sanctos.
CO
Respondeo dicendum quod, sicut supra dictum est, duplex est iuramentum. Unum quidem quod fit per simplicem
contestationem, inquantum scilicet Dei testimonium invocatur.
Et hoc iuramentum innititur divinae veritati, sicut et fides.
Fides autem est per se quidem et principaliter de Deo, qui est ipsa veritas; secundario autem de creaturis, in
quibus veritas Dei relucet, ut supra habitum est.
Et similiter iuramentum principaliter refertur ad ipsum Deum, cuius testimonium invocatur, secundario autem
assumuntur ad iuramentum aliquae creaturae non secundum se, sed inquantum in eis divina veritas manifestatur;
sicut iuramus per evangelium, idest per Deum, cuius veritas in evangelio manifestatur; et per sanctos, qui hanc
veritatem crediderunt et observaverunt. Alius autem modus iurandi est per execrationem. Et in hoc iuramento
inducitur creatura aliqua ut in qua divinum iudicium exerceatur. Et sic solet homo iurare per caput suum, vel per
filium suum, aut per aliquam aliam rem quam diligit.
Sicut et apostolus iuravit, II ad Cor. I, dicens, ego testem Deum invoco in animam meam.
Quod autem ioseph per salutem Pharaonis iuravit, utroque modo potest intelligi, vel per modum execrationis,
quasi salutem Pharaonis obligaverit Deo; vel per modum contestationis, quasi contestando veritatem divinae
iustitiae, ad cuius executionem principes terrae constituuntur.
RA1

1611

