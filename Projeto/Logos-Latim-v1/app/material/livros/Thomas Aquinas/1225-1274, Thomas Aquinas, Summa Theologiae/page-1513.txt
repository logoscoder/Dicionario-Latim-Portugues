Sed Scriptura ad hoc videtur esse utilis ut absentibus aliquid significetur, ut patet per Augustinum, X de Trin..
Ergo in accusatione non est necessaria Scriptura, praesertim cum canon dicat quod per scripta nullius accusatio
suscipiatur.
AG3
Praeterea, sicut crimen alicuius manifestatur per accusationem, ita per denuntiationem. Sed in denuntiatione non
est Scriptura necessaria. Ergo videtur quod neque etiam in accusatione.
SC
Sed contra est quod dicitur II, qu. VIII, accusatorum personae sine scripto nunquam recipiantur.
CO
Respondeo dicendum quod, sicut supra dictum est, quando in criminibus per modum accusationis agitur,
accusator constituitur pars, ita quod iudex inter accusatorem et eum qui accusatur medius constituitur ad examen
iustitiae, in quo oportet, quantum possibile est, secundum certitudinem procedere.
Quia vero ea quae verbotenus dicuntur facile labuntur a memoria, non posset iudici esse certum quid et qualiter
dictum sit, cum debet proferre sententiam, nisi esset in scriptis redactum.
Et ideo rationabiliter institutum est ut accusatio, sicut et alia quae in iudicio aguntur, redigantur in scriptis.
RA1
Ad primum ergo dicendum quod difficile est singula verba, propter eorum multitudinem et varietatem, retinere,
cuius signum est quod multi, eadem verba audientes, si interrogentur, non referent ea similiter etiam post
modicum tempus. Et tamen modica verborum differentia sensum variat. Et ideo, etiam si post modicum tempus
debeat iudicis sententia promulgari, expedit tamen ad certitudinem iudicii ut accusatio redigatur in scriptis.
RA2
Ad secundum dicendum quod Scriptura non solum necessaria est propter absentiam personae quae significat vel
cui est aliquid significandum, sed etiam propter dilationem temporis, ut dictum est.
Et ideo cum dicit canon, per scripta nullius accusatio suscipiatur, intelligendum est ab absente, qui per epistolam
accusationem mittat. Non tamen excluditur quin, si praesens fuerit, necessaria sit Scriptura.
RA3
Ad tertium dicendum quod denuntiator non obligat se ad probandum, unde nec punitur si probare nequiverit. Et
propter hoc in denuntiatione non est necessaria Scriptura, sed sufficit si aliquis verbo denuntiet ecclesiae, quae
ex officio suo procedet ad fratris emendationem.
|a3 Articulus 3
AG1
Ad tertium sic proceditur. Videtur quod accusatio non reddatur iniusta per calumniam, praevaricationem et
tergiversationem. Quia sicut dicitur II, qu. III, calumniari est falsa crimina intendere.
Sed quandoque aliquis alteri falsum crimen obiicit ex ignorantia facti, quae excusat. Ergo videtur quod non
semper reddatur iniusta accusatio si sit calumniosa.
AG2
Praeterea, ibidem dicitur quod praevaricari est vera crimina abscondere.
Sed hoc non videtur esse illicitum, quia homo non tenetur ad omnia crimina detegenda, ut supra dictum est.
Ergo videtur quod accusatio non reddatur iniusta ex praevaricatione.
AG3
Praeterea, sicut ibidem dicitur, tergiversari est in universo ab accusatione desistere.
Sed hoc absque iniustitia fieri potest, dicitur enim ibidem, si quem poenituerit criminaliter accusationem et
inscriptionem fecisse de eo quod probare non potuerit, si ei cum accusato innocente convenerit, invicem se
absolvant.
Ergo accusatio non redditur iniusta per tergiversationem.
SC
Sed contra est quod ibidem dicitur, accusatorum temeritas tribus modis detegitur, aut enim calumniantur, aut
praevaricantur, aut tergiversantur.
CO
Respondeo dicendum quod, sicut dictum est, accusatio ordinatur ad bonum commune, quod intenditur per
cognitionem criminis. Nullus autem debet alicui nocere iniuste ut bonum commune promoveat. Et ideo in
accusatione duplici ratione contingit esse peccatum. Uno modo, ex eo quod iniuste agit contra eum qui accusatur,
falsa crimina ei imponendo, quod est calumniari. Alio modo, ex parte reipublicae, cuius bonum principaliter
intenditur in accusatione, dum aliquis impedit malitiose punitionem peccati. Quod iterum dupliciter contingit.
Uno modo, fraudem in accusatione adhibendo.
Et hoc pertinet ad praevaricationem, nam praevaricator est quasi varicator, qui adversam partem adiuvat, prodita
causa sua.
Alio modo, totaliter ab accusatione desistendo.
Quod est tergiversari, in hoc enim quod desistit ab hoc quod coeperat, quasi tergum vertere videtur.
1513

