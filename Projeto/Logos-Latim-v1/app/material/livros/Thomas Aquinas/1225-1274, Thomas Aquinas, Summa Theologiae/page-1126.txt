Respondeo dicendum quod triplex ratio potest assignari quare lex nova non debuit dari a principio mundi.
Quarum prima est quia lex nova, sicut dictum est, principaliter est gratia spiritus sancti; quae abundanter dari non
debuit antequam impedimentum peccati ab humano genere tolleretur, consummata redemptione per Christum;
unde dicitur Ioan. VII, nondum erat spiritus datus, quia Iesus nondum erat glorificatus.
Et hanc rationem manifeste assignat apostolus ad Rom. VIII, ubi, postquam praemiserat de lege spiritus vitae,
subiungit, Deus, filium suum mittens in similitudinem carnis peccati, de peccato damnavit peccatum in carne, ut
iustificatio legis impleretur in nobis.
Secunda ratio potest assignari ex perfectione legis novae.
Non enim aliquid ad perfectum adducitur statim a principio, sed quodam temporali successionis ordine, sicut
aliquis prius fit puer, et postmodum vir.
Et hanc rationem assignat apostolus ad Gal. III, lex paedagogus noster fuit in Christo, ut ex fide iustificemur.
At ubi venit fides, iam non sumus sub paedagogo.
Tertia ratio sumitur ex hoc quod lex nova est lex gratiae, et ideo primo oportuit quod homo relinqueretur sibi in
statu veteris legis, ut, in peccatum cadendo, suam infirmitatem cognoscens, recognosceret se gratia indigere.
Et hanc rationem assignat apostolus ad Rom. V, dicens, lex subintravit ut abundaret delictum, ubi autem
abundavit delictum, superabundavit et gratia.
RA1
Ad primum ergo dicendum quod humanum genus propter peccatum primi parentis meruit privari auxilio gratiae.
Et ideo quibuscumque non datur, hoc est ex iustitia, quibuscumque autem datur, hoc est ex gratia, ut Augustinus
dicit, in libro de perfect. Iustit..
Unde non est acceptio personarum apud Deum ex hoc quod non omnibus a principio mundi legem gratiae
proposuit, quae erat debito ordine proponenda, ut dictum est.
RA2
Ad secundum dicendum quod diversitas locorum non variat diversum statum humani generis, qui variatur per
temporis successionem. Et ideo omnibus locis proponitur lex nova, non autem omnibus temporibus, licet omni
tempore fuerint aliqui ad novum testamentum pertinentes, ut supra dictum est.
RA3
Ad tertium dicendum quod ea quae pertinent ad salutem corporalem, deserviunt homini quantum ad naturam,
quae non tollitur per peccatum. Sed ea quae pertinent ad spiritualem salutem, ordinantur ad gratiam, quae
amittitur per peccatum. Et ideo non est similis ratio de utrisque.
|a4 Articulus 4
AG1
Ad quartum sic proceditur. Videtur quod lex nova non sit duratura usque ad finem mundi.
Quia ut apostolus dicit, I ad Cor. XIII, cum venerit quod perfectum est, evacuabitur quod ex parte est.
Sed lex nova ex parte est, dicit enim apostolus ibidem, ex parte cognoscimus, et ex parte prophetamus.
Ergo lex nova evacuanda est, alio perfectiori statu succedente.
AG2
Praeterea, Dominus, Ioan. XVI, promisit discipulis suis in adventu spiritus sancti Paracleti cognitionem omnis
veritatis.
Sed nondum ecclesia omnem veritatem cognoscit, in statu novi testamenti. Ergo expectandus est alius status, in
quo per spiritum sanctum omnis veritas manifestetur.
AG3
Praeterea, sicut pater est alius a filio et filius a patre, ita spiritus sanctus a patre et filio.
Sed fuit quidam status conveniens personae patris, scilicet status veteris legis, in quo homines generationi
intendebant. Similiter etiam est alius status conveniens personae filii, scilicet status novae legis, in quo clerici,
intendentes sapientiae, quae appropriatur filio, principantur. Ergo erit status tertius spiritus sancti, in quo
spirituales viri principabuntur.
AG4
Praeterea, Dominus dicit, Matth. XXIV, praedicabitur hoc evangelium regni in universo orbe, et tunc veniet
consummatio.
Sed evangelium Christi iamdiu est praedicatum in universo orbe; nec tamen adhuc venit consummatio.
Ergo evangelium Christi non est evangelium regni, sed futurum est aliud evangelium spiritus sancti, quasi alia
lex.
SC
Sed contra est quod Dominus dicit, Matth. XXIV, dico vobis quia non praeteribit generatio haec donec omnia
fiant, quod chrysostomus exponit de generatione fidelium Christi.
Ergo status fidelium Christi manebit usque ad consummationem saeculi.
CO
Respondeo dicendum quod status mundi variari potest dupliciter.
1126

