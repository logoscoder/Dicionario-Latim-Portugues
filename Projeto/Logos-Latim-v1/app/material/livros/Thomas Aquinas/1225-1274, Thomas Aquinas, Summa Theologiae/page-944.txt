RA4
Ad quartum dicendum quod delectatio quae habet actum exteriorem pro obiecto, non potest esse absque
complacentia exterioris actus secundum se; etiam si non statuatur implendum, propter prohibitionem alicuius
superioris. Unde actus fit inordinatus, et per consequens delectatio erit inordinata.
RA5
Ad quintum dicendum quod etiam consensus in delectationem quae procedit ex complacentia ipsius actus
homicidii cogitati, est peccatum mortale. Non autem consensus in delectationem quae procedit ex complacentia
cogitationis de homicidio.
RA6
Ad sextum dicendum quod oratio dominica non solum contra peccata venialia dicenda est, sed etiam contra
mortalia.
|a9 Articulus 9
AG1
Ad nonum sic proceditur. Videtur quod in superiori ratione non possit esse peccatum veniale, secundum quod est
directiva inferiorum virium, idest secundum quod consentit in actum peccati.
Dicit enim Augustinus, in XII de Trin., quod ratio superior inhaeret rationibus aeternis.
Sed peccare mortaliter est per aversionem a rationibus aeternis. Ergo videtur quod in superiori ratione non possit
esse peccatum nisi mortale.
AG2
Praeterea, superior ratio se habet in vita spirituali tanquam principium; sicut et cor in vita corporali. Sed
infirmitates cordis sunt mortales. Ergo peccata superioris rationis sunt mortalia.
AG3
Praeterea, peccatum veniale fit mortale, si fiat ex contemptu.
Sed hoc non videtur esse sine contemptu, quod aliquis ex deliberatione peccet etiam venialiter. Cum ergo
consensus rationis superioris semper sit cum deliberatione legis divinae, videtur quod non possit esse sine
peccato mortali, propter contemptum divinae legis.
SC
Sed contra, consensus in actum peccati pertinet ad rationem superiorem, ut supra dictum est.
Sed consensus in actum peccati venialis est peccatum veniale.
Ergo in superiori ratione potest esse peccatum veniale.
CO
Respondeo dicendum quod, sicut Augustinus dicit, in XII de Trin., ratio superior inhaeret rationibus aeternis
conspiciendis aut consulendis, conspiciendis quidem, secundum quod earum veritatem speculatur; consulendis
autem, secundum quod per rationes aeternas de aliis iudicat et ordinat; ad quod pertinet quod, deliberando per
rationes aeternas, consentit in aliquem actum, vel dissentit ab eo.
Contingit autem quod inordinatio actus in quem consentit, non contrariatur rationibus aeternis, quia non est cum
aversione a fine ultimo, sicut contrariatur actus peccati mortalis, sed est praeter eas, sicut actus peccati venialis.
Unde quando ratio superior in actum peccati venialis consentit, non avertitur a rationibus aeternis.
Unde non peccat mortaliter, sed venialiter.
RA1
Et per hoc patet responsio ad primum.
RA2
Ad secundum dicendum quod duplex est infirmitas cordis. Una quae est in ipsa substantia cordis, et immutat
naturalem complexionem ipsius, et talis infirmitas semper est mortalis. Alia est autem infirmitas cordis propter
aliquam inordinationem vel motus eius, vel alicuius eorum quae circumstant cor, et talis infirmitas non semper
est mortalis. Et similiter in ratione superiori semper est peccatum mortale, quando tollitur ipsa ordinatio rationis
superioris ad proprium obiectum, quod est rationes aeternae. Sed quando est inordinatio circa hoc, non est
peccatum mortale, sed veniale.
RA3
Ad tertium dicendum quod deliberatus consensus in peccatum non semper pertinet ad contemptum legis divinae,
sed solum quando peccatum legi divinae contrariatur.
|a10 Articulus 10
AG1
Ad decimum sic proceditur. Videtur quod in superiori ratione non possit esse peccatum veniale secundum
seipsam, idest secundum quod inspicit rationes aeternas. Actus enim potentiae non invenitur esse deficiens, nisi
per hoc quod inordinate se habet circa suum obiectum. Sed obiectum superioris rationis sunt aeternae rationes, a
quibus deordinari non est sine peccato mortali. Ergo in superiori ratione non potest esse peccatum veniale
secundum seipsam.
944

