Sed contra est quod Gregorius dicit, in V Moral., quod ira per silentium clausa, intra mentem vehementius
aestuat.
CO
Respondeo dicendum quod ira, sicut iam dictum est, et cum ratione est, et impedit rationem. Et ex utraque parte,
potest taciturnitatem causare. Ex parte quidem rationis, quando iudicium rationis intantum viget quod, etsi non
cohibeat affectum ab inordinato appetitu vindictae, cohibet tamen linguam ab inordinata locutione.
Unde Gregorius, in V Moral., dicit, aliquando ira perturbato animo, quasi ex iudicio, silentium indicit.
Ex parte vero impedimenti rationis, quia, sicut dictum est, perturbatio irae usque ad exteriora membra perducitur;
et maxime ad illa membra in quibus expressius relucet vestigium cordis, sicut in oculis et in facie et in lingua;
unde, sicut dictum est, lingua se praepedit, facies ignescit, exasperantur oculi.
Potest ergo esse tanta perturbatio irae, quod omnino impediatur lingua ab usu loquendi.
Et tunc sequitur taciturnitas.
RA1
Ad primum ergo dicendum quod augmentum irae quandoque est usque ad impediendum rationem a cohibitione
linguae. Quandoque autem ultra procedit, usque ad impediendum motum linguae, et aliorum membrorum
exteriorum.
RA2
Et per hoc etiam patet solutio ad secundum.
RA3
Ad tertium dicendum quod perturbatio cordis quandoque potest superabundare usque ad hoc, quod per
inordinatum motum cordis impediatur motus exteriorum membrorum. Et tunc causatur taciturnitas, et
immobilitas exteriorum membrorum, et quandoque etiam mors. Si autem non fuerit tanta perturbatio, tunc ex
abundantia perturbationis cordis, sequitur oris locutio.
|q49 Quaestio 49
|a0 Prologus
Post actus et passiones, considerandum est de principiis humanorum actuum. Et primo, de principiis intrinsecis;
secundo, de principiis extrinsecis. Principium autem intrinsecum est potentia et habitus; sed quia de potentiis in
prima parte dictum est, nunc restat de habitibus considerandum.
Et primo quidem, in generali; secundo vero, de virtutibus et vitiis, et aliis huiusmodi habitibus, qui sunt
humanorum actuum principia. Circa ipsos autem habitus in generali, quatuor consideranda sunt, primo quidem,
de ipsa substantia habituum, secundo, de subiecto eorum; tertio, de causa generationis, augmenti et corruptionis
ipsorum; quarto, de distinctione ipsorum. Circa primum quaeruntur quatuor.
Primo, utrum habitus sit qualitas. Secundo, utrum sit determinata species qualitatis. Tertio, utrum habitus
importet ordinem ad actum. Quarto, de necessitate habitus.
|a1 Articulus 1
AG1
Ad primum sic proceditur. Videtur quod habitus non sit qualitas.
Dicit enim Augustinus, in libro octoginta trium quaest., quod hoc nomen habitus dictum est ab hoc verbo quod
est habere.
Sed habere non solum pertinet ad qualitatem, sed ad alia genera, dicimur enim habere etiam quantitatem, et
pecuniam, et alia huiusmodi. Ergo habitus non est qualitas.
AG2
Praeterea, habitus ponitur unum praedicamentum; ut patet in libro praedicamentorum. Sed unum
praedicamentum non continetur sub alio. Ergo habitus non est qualitas.
AG3
Praeterea, omnis habitus est dispositio, ut dicitur in praedicamentis. Sed dispositio est ordo habentis partes, ut
dicitur in V metaphys..
Hoc autem pertinet ad praedicamentum situs.
Ergo habitus non est qualitas.
SC
Sed contra est quod Philosophus dicit, in praedicamentis, quod habitus est qualitas de difficili mobilis.
CO
Respondeo dicendum quod hoc nomen habitus ab habendo est sumptum. A quo quidem nomen habitus dupliciter
derivatur, uno quidem modo, secundum quod homo, vel quaecumque alia res, dicitur aliquid habere; alio modo,
secundum quod aliqua res aliquo modo se habet in seipsa vel ad aliquid aliud.
Circa primum autem, considerandum est quod habere, secundum quod dicitur respectu cuiuscumque quod
habetur, commune est ad diversa genera.
809

