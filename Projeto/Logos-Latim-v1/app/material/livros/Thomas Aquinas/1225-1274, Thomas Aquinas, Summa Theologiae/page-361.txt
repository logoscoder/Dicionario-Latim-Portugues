RA1
Ad primum ergo dicendum quod, secundum Augustinum, opus creationis pertinet ad productionem materiae
informis, et naturae spiritualis informis. Quae quidem duo sunt extra tempus, ut ipse dicit in XII confess., et ideo
creatio utriusque ponitur ante omnem diem.
Sed secundum alios sanctos, potest dici quod opus distinctionis et ornatus attenditur secundum aliquam
mutationem creaturae, quae tempore mensuratur. Opus autem creationis consistit in sola divina actione in
instanti rerum substantiam producentis. Et ideo quodlibet opus distinctionis et ornatus dicitur factum in die,
creatio autem dicitur facta in principio, quod sonat aliquid indivisibile.
RA2
Ad secundum dicendum quod ignis et aer, quia non distinguuntur a vulgo, inter partes mundi non sunt expresse
nominata a Moyse; sed computantur cum medio, scilicet aqua, maxime quantum ad inferiorem aeris partem;
quantum vero ad superiorem, computantur cum caelo, ut Augustinus dicit.
RA3
Ad tertium dicendum quod productio animalium recitatur secundum quod sunt in ornatum partium mundi. Et
ideo dies productionis animalium distinguuntur vel uniuntur, secundum hanc convenientiam vel differentiam,
qua conveniunt vel differunt in ornando aliquam partem mundi.
RA4
Ad quartum dicendum quod prima die facta est natura lucis in aliquo subiecto. Sed quarto die facta dicuntur
luminaria, non quia eorum substantia sit de novo producta; sed quia sunt aliquo modo formata, quo prius non
erant, ut supra dictum est.
RA5
Ad quintum dicendum quod septimae diei, secundum Augustinum, deputatur aliquid post omnia quae sex diebus
attribuuntur, scilicet quod Deus a suis operibus in seipso requiescit. Et ideo oportuit post sex dies fieri
mentionem de septimo.
Secundum vero alios, potest dici quod in septimo die mundus habuit quendam novum statum, ut scilicet ei nihil
adderetur de novo. Et ideo post sex dies ponitur septima, deputata cessationi ab opere.
|a2 Articulus 2
AG1
Ad secundum sic proceditur. Videtur quod omnes isti dies sint unus dies.
Dicitur enim Gen. II, istae sunt generationes caeli et terrae, quando creata sunt, in die quo fecit Dominus caelum
et terram, et omne virgultum agri, antequam oriretur in terra.
Unus ergo est dies in quo fecit caelum et terram et omne virgultum agri.
Sed caelum et terram fecit in prima die, vel potius ante omnem diem; virgultum autem agri, tertia die. Ergo unus
est primus dies et tertius, et pari ratione, omnes alii.
AG2
Praeterea, Eccli. XVIII, dicitur, qui vivit in aeternum, creavit omnia simul.
Sed hoc non esset, si dies horum operum essent plures, quia plures dies non sunt simul. Ergo non sunt plures
dies, sed unus tantum.
AG3
Praeterea, die septimo cessavit Deus a novis operibus condendis. Si ergo septima dies est alia ab aliis diebus,
sequitur quod illam diem non fecerit. Quod est inconveniens.
AG4
Praeterea, totum opus quod uni diei adscribitur, in instanti perfecit, cum in singulis operibus dicatur, dixit, et
factum est.
Si igitur sequens opus in diem alium reservasset, sequeretur quod in residua parte illius diei cessasset ab opere,
quod esset superfluum. Non igitur est alius dies sequentis operis, a die operis praecedentis.
SC
Sed contra est quod Gen. I dicitur, factum est vespere et mane dies secundus, et dies tertius, et sic de aliis.
Secundum autem et tertium dici non potest, ubi est unum tantum. Ergo non fuit unus dies tantum.
CO
Respondeo dicendum quod in hac quaestione Augustinus ab aliis expositoribus dissentit. Augustinus enim vult,
et super Gen. Ad litt., et XI de CIV. Dei, et ad Orosium, quod omnes qui dicuntur septem dies, sunt unus dies
septempliciter rebus praesentatus.
Alii vero expositores sentiunt quod fuerunt septem dies diversi, et non unus tantum.
Hae autem duae opiniones, si referantur ad expositionem litterae Genesis, magnam diversitatem habent.
Nam secundum Augustinum, per diem intelligitur cognitio mentis angelicae; ut sic primus dies sit cognito primi
divini operis, secundus dies cognitio secundi operis, et sic de aliis.
Et dicitur unumquodque opus esse factum in aliqua die, quia nihil Deus produxit in rerum natura, quod non
impresserit menti angelicae. Quae quidem multa simul potest cognoscere, praecipue in verbo, in quo omnis
361

