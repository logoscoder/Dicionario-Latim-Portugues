CO
Respondeo dicendum quod opinio stoicorum fuit, quam tullius prosequitur in paradoxis, quod omnia peccata
sunt paria. Et ex hoc etiam derivatus est quorundam haereticorum error, qui, ponentes omnia peccata esse paria,
dicunt etiam omnes poenas inferni esse pares. Et quantum ex verbis tullii perspici potest, stoici movebantur ex
hoc quod considerabant peccatum ex parte privationis tantum, prout scilicet est recessus a ratione, unde
simpliciter aestimantes quod nulla privatio susciperet magis et minus, posuerunt omnia peccata esse paria.
Sed si quis diligenter consideret, inveniet duplex privationum genus. Est enim quaedam simplex et pura privatio,
quae consistit quasi in corruptum esse, sicut mors est privatio vitae, et tenebra est privatio luminis. Et tales
privationes non recipiunt magis et minus, quia nihil residuum est de habitu opposito. Unde non minus est
mortuus aliquis primo die mortis, et tertio vel quarto, quam post annum, quando iam cadaver fuerit resolutum. Et
similiter non est magis tenebrosa domus, si lucerna sit operta pluribus velaminibus, quam si sit operta uno solo
velamine totum lumen intercludente.
Est autem alia privatio non simplex, sed aliquid retinens de habitu opposito; quae quidem privatio magis
consistit in corrumpi, quam in corruptum esse, sicut aegritudo, quae privat debitam commensurationem
humorum, ita tamen quod aliquid eius remanet, alioquin non remaneret animal vivum; et simile est de
turpitudine, et aliis huiusmodi. Huiusmodi autem privationes recipiunt magis et minus ex parte eius quod
remanet de habitu contrario, multum enim refert ad aegritudinem vel turpitudinem, utrum plus vel minus a debita
commensuratione humorum vel membrorum recedatur. Et similiter dicendum est de vitiis et peccatis, sic enim in
eis privatur debita commensuratio rationis, ut non totaliter ordo rationis tollatur; alioquin malum, si sit integrum,
destruit seipsum, ut dicitur in IV ethic.; non enim posset remanere substantia actus, vel affectio agentis, nisi
aliquid remaneret de ordine rationis. Et ideo multum interest ad gravitatem peccati, utrum plus vel minus
recedatur a rectitudine rationis.
Et secundum hoc dicendum est quod non omnia peccata sunt paria.
RA1
Ad primum ergo dicendum quod peccata committere non licet, propter aliquam deordinationem quam habent.
Unde illa quae maiorem deordinationem continent, sunt magis illicita; et per consequens graviora peccata.
RA2
Ad secundum dicendum quod ratio illa procedit de peccato, ac si esset privatio pura.
RA3
Ad tertium dicendum quod virtutes sunt aequales proportionaliter in uno et eodem, tamen una virtus praecedit
aliam dignitate secundum suam speciem; et unus etiam homo est alio virtuosior in eadem specie virtutis, ut supra
habitum est.
Et tamen si virtutes essent pares, non sequeretur vitia esse paria, quia virtutes habent connexionem, non autem
vitia seu peccata.
|a3 Articulus 3
AG1
Ad tertium sic proceditur. Videtur quod peccatorum gravitas non varietur secundum obiecta. Gravitas enim
peccati pertinet ad modum vel qualitatem ipsius peccati.
Sed obiectum est materia ipsius peccati.
Ergo secundum diversa obiecta, peccatorum gravitas non variatur.
AG2
Praeterea, gravitas peccati est intensio malitiae ipsius.
Peccatum autem non habet rationem malitiae ex parte conversionis ad proprium obiectum, quod est quoddam
bonum appetibile; sed magis ex parte aversionis. Ergo gravitas peccatorum non variatur secundum diversa
obiecta.
AG3
Praeterea, peccata quae habent diversa obiecta, sunt diversorum generum. Sed ea quae sunt diversorum generum,
non sunt comparabilia, ut probatur in VII physic..
Ergo unum peccatum non est gravius altero secundum diversitatem obiectorum.
SC
Sed contra, peccata recipiunt speciem ex obiectis, ut ex supradictis patet.
Sed aliquorum peccatorum unum est gravius altero secundum suam speciem, sicut homicidium furto.
Ergo gravitas peccatorum differt secundum obiecta.
CO
Respondeo dicendum quod, sicut ex supradictis patet, gravitas peccatorum differt eo modo quo una aegritudo est
alia gravior, sicut enim bonum sanitatis consistit in quadam commensuratione humorum per convenientiam ad
naturam animalis, ita bonum virtutis consistit in quadam commensuratione humani actus secundum
convenientiam ad regulam rationis.

929

