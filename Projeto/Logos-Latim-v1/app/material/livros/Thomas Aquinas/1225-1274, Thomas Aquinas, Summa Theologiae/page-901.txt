Ad tertium dicendum quod, sicut uno modo connexio virtutum cardinalium probatur per hoc quod una earum
perficitur quodammodo per aliam, ut supra dictum est; ita Gregorius eodem modo vult probare connexionem
donorum, per hoc quod unum sine alio non potest esse perfectum.
Unde praemittit dicens, valde singula quaelibet destituitur, si non una alii virtus virtuti suffragetur.
Non ergo datur intelligi quod unum donum possit esse sine alio, sed quod intellectus, si esset sine sapientia, non
esset donum; sicut temperantia, si esset sine iustitia, non esset virtus.
|a6 Articulus 6
AG1
Ad sextum sic proceditur. Videtur quod dona spiritus sancti non maneant in patria.
Dicit enim Gregorius, in II Moral., quod spiritus sanctus contra singula tentamenta septem donis erudit mentem.
Sed in patria non erunt aliqua tentamenta; secundum illud Isaiae XI, non nocebunt et non occident in universo
monte sancto meo.
Ergo dona spiritus sancti non erunt in patria.
AG2
Praeterea, dona spiritus sancti sunt habitus quidam, ut supra dictum est.
Frustra autem essent habitus, ubi actus esse non possunt. Actus autem quorundam donorum in patria esse non
possunt, dicit enim Gregorius, in I Moral., quod intellectus facit audita penetrare, et consilium prohibet esse
praecipitem, et fortitudo facit non metuere adversa, et pietas replet cordis viscera operibus misericordiae; haec
autem non competunt statui patriae.
Ergo huiusmodi dona non erunt in statu gloriae.
AG3
Praeterea, donorum quaedam perficiunt hominem in vita contemplativa, ut sapientia et intellectus; quaedam in
vita activa, ut pietas et fortitudo. Sed activa vita cum hac vita terminatur; ut Gregorius dicit, in VI Moral..
Ergo in statu gloriae non erunt omnia dona spiritus sancti.
SC
Sed contra est quod Ambrosius dicit, in libro de spiritu sancto, civitas Dei illa, ierusalem caelestis, non meatu
alicuius fluvii terrestris abluitur; sed ex vitae fonte procedens spiritus sanctus, cuius nos brevi satiamur haustu, in
illis caelestibus spiritibus redundantius videtur affluere, pleno septem virtutum spiritualium fervens meatu.
CO
Respondeo dicendum quod de donis dupliciter possumus loqui.
Uno modo, quantum ad essentiam donorum, et sic perfectissime erunt in patria, sicut patet per auctoritatem
Ambrosii inductam.
Cuius ratio est quia dona spiritus sancti perficiunt mentem humanam ad sequendam motionem spiritus sancti,
quod praecipue erit in patria, quando Deus erit omnia in omnibus, ut dicitur I ad Cor. XV, et quando homo erit
totaliter subditus Deo. Alio modo possunt considerari quantum ad materiam circa quam operantur, et sic in
praesenti habent operationem circa aliquam materiam circa quam non habebunt operationem in statu gloriae. Et
secundum hoc, non manebunt in patria, sicut supra de virtutibus cardinalibus dictum est.
RA1
Ad primum ergo dicendum quod Gregorius loquitur ibi de donis secundum quod competunt statui praesenti, sic
enim donis protegimur contra tentamenta malorum. Sed in statu gloriae, cessantibus malis, per dona spiritus
sancti perficiemur in bono.
RA2
Ad secundum dicendum quod Gregorius quasi in singulis donis ponit aliquid quod transit cum statu praesenti, et
aliquid quod permanet etiam in futuro. Dicit enim quod sapientia mentem de aeternorum spe et certitudine
reficit, quorum duorum spes transit, sed certitudo remanet. Et de intellectu dicit quod in eo quod audita penetrat,
reficiendo cor, tenebras eius illustrat, quorum auditus transit, quia non docebit vir fratrem suum, ut dicitur Ierem.
XXXI; sed illustratio mentis manebit. De consilio autem dicit quod prohibet esse praecipitem, quod est
necessarium in praesenti, et iterum quod ratione animum replet, quod est necessarium etiam in futuro. De
fortitudine vero dicit quod adversa non metuit, quod est necessarium in praesenti, et iterum quod confidentiae
cibos apponit, quod permanet etiam in futuro. De scientia vero unum tantum ponit, scilicet quod ignorantiae
ieiunium superat, quod pertinet ad statum praesentem. Sed quod addit, in ventre mentis, potest figuraliter
intelligi repletio cognitionis, quae pertinet etiam ad statum futurum.
De pietate vero dicit quod cordis viscera misericordiae operibus replet.
Quod quidem secundum verba, pertinet tantum ad statum praesentem. Sed ipse intimus affectus proximorum, per
viscera designatus, pertinet etiam ad futurum statum; in quo pietas non exhibebit misericordiae opera, sed
congratulationis affectum.
De timore vero dicit quod premit mentem, ne de praesentibus superbiat, quod pertinet ad statum praesentem; et
quod de futuris cibo spei confortat, quod etiam pertinet ad statum praesentem, quantum ad spem; sed potest
etiam ad statum futurum pertinere, quantum ad confortationem de rebus hic speratis, et ibi obtentis.
901

