Praeterea, praedicta vitia habent quandam similitudinem prudentiae, ut dictum est.
Sed ad prudentiam, cum sit in ratione, maiorem propinquitatem habere videntur vitia magis spiritualia, sicut
superbia et inanis gloria. Ergo huiusmodi vitia magis videntur ex superbia oriri quam ex avaritia.
AG3
Praeterea, homo insidiis utitur non solum in diripiendis bonis alienis, sed etiam in machinando aliorum caedes,
quorum primum pertinet ad avaritiam, secundum ad iram. Sed insidiis uti pertinet ad astutiam, dolum et fraudem.
Ergo praedicta vitia non solum oriuntur ex avaritia, sed etiam ex ira.
SC
Sed contra est quod Gregorius, XXXI Moral., ponit fraudem filiam avaritiae.
CO
Respondeo dicendum quod, sicut dictum est, prudentia carnis et astutia, cum dolo et fraude, quandam
similitudinem habent cum prudentia in aliquali usu rationis.
Praecipue autem inter alias virtutes morales usus rationis rectae apparet in iustitia, quae est in appetitu rationali.
Et ideo usus rationis indebitus etiam maxime apparet in vitiis oppositis iustitiae. Opponitur autem sibi maxime
avaritia.
Et ideo praedicta vitia maxime ex avaritia oriuntur.
RA1
Ad primum ergo dicendum quod luxuria, propter vehementiam delectationis et concupiscentiae, totaliter
opprimit rationem, ne prodeat in actum. In praedictis autem vitiis aliquis usus rationis est, licet inordinatus.
Unde praedicta vitia non oriuntur directe ex luxuria.
Quod autem Philosophus venerem dolosam appellat, hoc dicitur secundum quandam similitudinem, inquantum
scilicet subito hominem surripit, sicut et in dolis agitur; non tamen per astutias, sed magis per violentiam
concupiscentiae et delectationis.
Unde et subdit quod venus furatur intellectum multum sapientis.
RA2
Ad secundum dicendum quod ex insidiis agere ad quandam pusillanimitatem pertinere videtur, magnanimus
enim in omnibus vult manifestus esse, ut Philosophus dicit, in IV ethic..
Et ideo quia superbia quandam similitudinem magnanimitatis habet vel fingit, inde est quod non directe ex
superbia huiusmodi vitia oriuntur, quae utuntur fraude et dolis. Magis autem hoc pertinet ad avaritiam, quae
utilitatem quaerit, parvipendens excellentiam.
RA3
Ad tertium dicendum quod ira habet subitum motum, unde praecipitanter agit et absque consilio; quo utuntur
praedicta vitia, licet inordinate. Quod autem aliqui insidiis utantur ad caedes aliorum, non provenit ex ira, sed
magis ex odio, quia iracundus appetit esse manifestus in nocendo, ut dicit Philosophus, in II rhet..
|q56 Quaestio 56
|a0 Prologus
Deinde considerandum est de praeceptis ad prudentiam pertinentibus. Et circa hoc quaeruntur duo.
Primo, de praeceptis pertinentibus ad prudentiam.
Secundo, de praeceptis pertinentibus ad vitia opposita.
|a1 Articulus 1
AG1
Ad primum sic proceditur. Videtur quod de prudentia fuerit dandum aliquod praeceptum inter praecepta
Decalogi.
De principaliori enim virtute principaliora praecepta dari debent. Sed principaliora praecepta legis sunt praecepta
Decalogi. Cum ergo prudentia sit principalior inter virtutes morales, videtur quod de prudentia fuerit dandum
aliquod praeceptum inter praecepta Decalogi.
AG2
Praeterea, in doctrina evangelica continetur lex maxime quantum ad praecepta Decalogi. Sed in doctrina
evangelica datur praeceptum de prudentia, ut patet Matth. X, estote prudentes sicut serpentes.
Ergo inter praecepta Decalogi debuit praecipi actus prudentiae.
AG3
Praeterea, alia documenta veteris testamenti ad praecepta Decalogi ordinantur, unde et Malach. Ult. Dicitur,
mementote legis Moysi, servi mei, quam mandavi ei in Horeb.
Sed in aliis documentis veteris testamenti dantur praecepta de prudentia, sicut Prov. III, ne innitaris prudentiae
tuae; et infra, IV cap., palpebrae tuae praecedant gressus tuos.
Ergo et in lege debuit aliquod praeceptum de prudentia dari, et praecipue inter praecepta Decalogi.
SC
1452

