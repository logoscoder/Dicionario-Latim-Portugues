Ad primum ergo dicendum quod alia duo baptismata includuntur in baptismo aquae, qui efficaciam habet et ex
passione Christi et ex spiritu sancto. Et ideo per hoc non tollitur unitas baptismatis.
RA2
Ad secundum dicendum quod, sicut supra dictum est, sacramentum habet rationem signi. Alia vero duo
conveniunt cum baptismo aquae, non quidem quantum ad rationem signi, sed quantum ad effectum baptismatis.
Et ideo non sunt sacramenta.
RA3
Ad tertium dicendum quod Damascenus ponit quaedam baptismata figuralia. Sicut diluvium, quod fuit signum
nostri baptismi quantum ad salvationem fidelium in ecclesia, sicut tunc paucae animae salvae factae sunt in arca,
ut dicitur I Petr. III.
Ponit etiam transitum maris rubri, qui significat nostrum baptisma quantum ad liberationem a servitute peccati;
unde apostolus dicit, I Cor. X, quod omnes baptizati sunt in nube et in mari.
Ponit etiam ablutiones diversas quae fiebant in veteri lege, praefigurantes nostrum baptisma quantum ad
purgationem peccatorum. Ponit etiam baptismum ioannis, qui fuit praeparatorius ad nostrum baptisma.
|a12 Articulus 12
AG1
Ad duodecimum sic proceditur. Videtur quod baptismus sanguinis non sit potissimus inter tria baptismata.
Baptismus enim aquae imprimit characterem. Quod quidem baptismus sanguinis non facit.
Ergo baptismus sanguinis non est potior quam baptismus aquae.
AG2
Praeterea, baptismus sanguinis non valet sine baptismo flaminis, qui est per caritatem, dicitur enim I Cor. XIII, si
tradidero corpus meum ita ut ardeam, caritatem autem non habuero, nihil mihi prodest.
Sed baptismus flaminis valet sine baptismo sanguinis, non enim soli martyres salvantur. Ergo baptismus
sanguinis non est potissimus.
AG3
Praeterea, sicut baptismus aquae habet efficaciam a passione Christi, cui, secundum praedicta, respondet
baptismus sanguinis, ita passio Christi efficaciam habet a spiritu sancto, secundum illud Heb. IX, sanguis Christi,
qui per spiritum sanctum obtulit semetipsum pro nobis, emundabit conscientias nostras ab operibus mortuis, etc..
Ergo baptismus flaminis potior est quam baptismus sanguinis.
Non ergo baptismus sanguinis est potissimus.
SC
Sed contra est quod Augustinus, ad fortunatum, loquens de comparatione baptismatum, dicit, baptizatus
confitetur fidem suam coram sacerdote, martyr coram persecutore. Ille post confessionem suam aspergitur aqua,
hic sanguine. Ille per impositionem manus pontificis recipit spiritum sanctum, hic templum efficitur spiritus
sancti.
CO
Respondeo dicendum quod, sicut dictum est, effusio sanguinis pro Christo, et operatio interior spiritus sancti,
dicuntur baptismata inquantum efficiunt effectum baptismi aquae. Baptismus autem aquae efficaciam habet a
passione Christi et a spiritu sancto, ut dictum est.
Quae quidem duae causae operantur in quolibet horum trium baptismatum, excellentissime autem in baptismo
sanguinis. Nam passio Christi operatur quidem in baptismo aquae per quandam figuralem repraesentationem; in
baptismo autem flaminis vel poenitentiae per quandam affectionem; sed in baptismo sanguinis per imitationem
operis. Similiter etiam virtus spiritus sancti operatur in baptismo aquae per quandam virtutem latentem; in
baptismo autem poenitentiae per cordis commotionem; sed in baptismo sanguinis per potissimum dilectionis et
affectionis fervorem, secundum illud Ioan. XV, maiorem hac dilectionem nemo habet, ut animam suam ponat
quis pro amicis suis.
RA1
Ad primum ergo dicendum quod character est res et sacramentum.
Non autem dicimus quod baptismus sanguinis praeeminentiam habeat secundum rationem sacramenti, sed
quantum ad sacramenti effectum.
RA2
Ad secundum dicendum quod effusio sanguinis non habet rationem baptismi si sit sine caritate. Ex quo patet
quod baptismus sanguinis includit baptismum flaminis, et non e converso.
Unde ex hoc probatur perfectior.
RA3
Ad tertium dicendum quod baptismus sanguinis praeeminentiam habet non solum ex parte passionis Christi, sed
etiam ex parte spiritus sancti, ut dictum est.
|q67 Quaestio 67
2418

