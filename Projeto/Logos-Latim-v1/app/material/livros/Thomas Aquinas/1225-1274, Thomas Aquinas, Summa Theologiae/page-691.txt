Praeterea, sicut voluntas nostra derivatur a voluntate divina, ita scientia nostra derivatur a scientia divina. Sed
non requiritur ad scientiam nostram quod sit conformis scientiae divinae, multa enim Deus scit quae nos
ignoramus. Ergo non requiritur quod voluntas nostra sit conformis voluntati divinae.
AG3
Praeterea, voluntas est actionis principium. Sed actio nostra non potest conformari actioni divinae. Ergo nec
voluntas voluntati.
SC
Sed contra est quod dicitur Matth. XXVI, non sicut ego volo, sed sicut tu vis, quod dicit quia rectum vult esse
hominem, et ad Deum dirigi, ut Augustinus exponit in enchirid..
Rectitudo autem voluntatis est bonitas eius. Ergo bonitas voluntatis dependet ex conformitate ad voluntatem
divinam.
CO
Respondeo dicendum quod, sicut dictum est, bonitas voluntatis dependet ex intentione finis. Finis autem ultimus
voluntatis humanae est summum bonum, quod est Deus, ut supra dictum est.
Requiritur ergo ad bonitatem humanae voluntatis, quod ordinetur ad summum bonum, quod est Deus.
Hoc autem bonum primo quidem et per se comparatur ad voluntatem divinam ut obiectum proprium eius. Illud
autem quod est primum in quolibet genere, est mensura et ratio omnium quae sunt illius generis. Unumquodque
autem rectum et bonum est, inquantum attingit ad propriam mensuram. Ergo ad hoc quod voluntas hominis sit
bona, requiritur quod conformetur voluntati divinae.
RA1
Ad primum ergo dicendum quod voluntas hominis non potest conformari voluntati divinae per aequiparantiam,
sed per imitationem. Et similiter conformatur scientia hominis scientiae divinae, inquantum cognoscit verum. Et
actio hominis actioni divinae, inquantum est agenti conveniens. Et hoc per imitationem, non autem per
aequiparantiam.
RA2
Unde patet solutio ad secundum, et ad tertium argumentum.
|a10 Articulus 10
AG1
Ad decimum sic proceditur. Videtur quod voluntas hominis non debeat semper conformari divinae voluntati in
volito. Non enim possumus velle quod ignoramus, bonum enim apprehensum est obiectum voluntatis. Sed quid
Deus velit, ignoramus in plurimis.
Ergo non potest humana voluntas divinae voluntati conformari in volito.
AG2
Praeterea, Deus vult damnare aliquem, quem praescit in mortali peccato moriturum. Si ergo homo teneretur
conformare voluntatem suam divinae voluntati in volito, sequeretur quod homo teneretur velle suam
damnationem. Quod est inconveniens.
AG3
Praeterea, nullus tenetur velle aliquid quod est contra pietatem.
Sed si homo vellet illud quod Deus vult, hoc esset quandoque contra pietatem, puta, cum Deus vult mori patrem
alicuius, si filius hoc idem vellet, contra pietatem esset. Ergo non tenetur homo conformare voluntatem suam
voluntati divinae in volito.
SC1
Sed contra est quia super illud Psalmi XXXII, rectos decet collaudatio, dicit Glossa, rectum cor habet qui vult
quod Deus vult.
Sed quilibet tenetur habere rectum cor.
Ergo quilibet tenetur velle quod Deus vult.
SC2
Praeterea, forma voluntatis est ex obiecto sicut et cuiuslibet actus. Si ergo tenetur homo conformare voluntatem
suam voluntati divinae, sequitur quod teneatur conformare in volito.
SC3
Praeterea, repugnantia voluntatum consistit in hoc, quod homines diversa volunt. Sed quicumque habet
voluntatem repugnantem divinae voluntati, habet malam voluntatem. Ergo quicumque non conformat voluntatem
suam voluntati divinae in volito, habet malam voluntatem.
CO
Respondeo dicendum quod, sicut ex praedictis patet, voluntas fertur in suum obiectum secundum quod a ratione
proponitur. Contingit autem aliquid a ratione considerari diversimode, ita quod sub una ratione est bonum, et
secundum aliam rationem non bonum. Et ideo voluntas alicuius, si velit illud esse, secundum quod habet
rationem boni, est bona, et voluntas alterius, si velit illud idem non esse, secundum quod habet rationem mali,
erit voluntas etiam bona. Sicut iudex habet bonam voluntatem, dum vult occisionem latronis, quia iusta est,
691

