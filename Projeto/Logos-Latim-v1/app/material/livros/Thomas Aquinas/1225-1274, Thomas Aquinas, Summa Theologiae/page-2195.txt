collatum fuerit ad vincendum ex omni parte peccatum, quod concipere et parere meruit eum quem constat
nullum habuisse peccatum.
CO
Respondeo dicendum quod illos quos Deus ad aliquid eligit, ita praeparat et disponit ut ad id ad quod eliguntur
inveniantur idonei, secundum illud II Cor. III, idoneos nos fecit ministros novi testamenti.
Beata autem virgo fuit electa divinitus ut esset mater Dei. Et ideo non est dubitandum quod Deus per suam
gratiam eam ad hoc idoneam reddidit, secundum quod Angelus ad eam dicit, invenisti gratiam apud Deum, ecce,
concipies, etc.. Non autem fuisset idonea mater Dei, si peccasset aliquando.
Tum quia honor parentum redundat in prolem, secundum illud Prov. XVII, gloria filiorum patres eorum.
Unde et, per oppositum, ignominia matris ad filium redundasset.
Tum etiam quia singularem affinitatem habuit ad Christum, qui ab ea carnem accepit.
Dicitur autem II Cor. VI, quae conventio Christi ad belial? tum etiam quia singulari modo Dei filius, qui est Dei
sapientia, in ipsa habitavit, non solum in anima, sed in utero.
Dicitur autem Sap. I, in malevolam animam non intrabit sapientia, nec habitabit in corpore subdito peccatis.
Et ideo simpliciter fatendum est quod beata virgo nullum actuale peccatum commisit, nec mortale nec veniale, ut
sic impleatur quod dicitur Cant. IV, tota pulchra es, amica mea, et macula non est in te, etc..
RA1
Ad primum ergo dicendum quod in beata virgine, post sanctificationem in utero, remansit quidem fomes, sed
ligatus, ne scilicet prorumperet in aliquem motum inordinatum, qui rationem praeveniret. Et licet ad hoc
operaretur gratia sanctificationis, non tamen ad hoc sufficiebat, alioquin, virtute illius gratiae hoc ei fuisset
praestitum ut nullus motus posset esse in sensualitate eius non ratione praeventus, et sic fomitem non habuisset,
quod est contra supra dicta.
Unde oportet dicere quod complementum illius ligationis fuit ex divina providentia, quae non permittebat
aliquem motum inordinatum ex fomite provenire.
RA2
Ad secundum dicendum quod illud verbum simeonis Origenes, et quidam alii doctores, exponunt de dolore
quem passa est in Christi passione.
Ambrosius autem per gladium dicit significari prudentiam mariae, non ignaram mysterii caelestis. Vivum enim
est verbum Dei et validum, acutius omni gladio ancipiti.
Quidam vero gladium dubitationem intelligunt.
Quae tamen non est intelligenda dubitatio infidelitatis, sed admirationis et discussionis.
Dicit enim basilius, in epistola ad optimum, quod beata virgo, assistens cruci et aspiciens singula, post
testimonium gabrielis, post ineffabilem divinae conceptionis notitiam, post ingentem miraculorum ostensionem,
animo fluctuabat, ex una scilicet parte videns eum pati abiecta, et ex alia parte considerans eius mirifica.
RA3
Ad tertium dicendum quod in verbis illis chrysostomus excessit.
Possunt tamen exponi ut intelligatur in ea Dominum cohibuisse, non inordinatum inanis gloriae motum quantum
ad ipsam, sed id quod ab aliis posset existimari.
|a5 Articulus 5
AG1
Ad quintum sic proceditur. Videtur quod beata virgo per sanctificationem in utero non obtinuerit gratiae
plenitudinem, sive perfectionem. Hoc enim videtur pertinere ad privilegium Christi, secundum illud Ioan. I,
vidimus eum, quasi unigenitum a patre, plenum gratiae et veritatis.
Sed ea quae sunt propria Christi, non sunt alteri attribuenda.
Ergo beata virgo plenitudinem gratiarum non accepit in sanctificatione.
AG2
Praeterea, ei quod est plenum et perfectum, non restat aliquid addendum, quia perfectum est cui nihil deest, ut
dicitur in III physic..
Sed beata virgo postmodum additionem gratiae suscepit, quando Christum concepit, dictum est enim ei, Luc. I,
spiritus sanctus superveniet in te.
Et iterum, quando in gloriam est assumpta. Ergo videtur quod non habuerit in sua prima sanctificatione
plenitudinem gratiarum.
AG3
Praeterea, Deus non facit aliquid frustra, ut dicitur in I de coelo et mundo.
Frustra autem habuisset quasdam gratias, cum earum usum nunquam exercuerit, non enim legitur eam docuisse,
quod est actus sapientiae; aut miracula fecisse, quod est actus gratiae gratis datae. Non ergo habuit plenitudinem
gratiarum.
SC
Sed contra est quod Angelus ad eam dixit, ave, gratia plena.
2195

