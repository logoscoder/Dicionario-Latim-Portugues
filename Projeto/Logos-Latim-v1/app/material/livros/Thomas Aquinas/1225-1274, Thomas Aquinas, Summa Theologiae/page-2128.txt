Tertio, utrum hos defectus contraxerit. Quarto, utrum omnes huiusmodi defectus assumpserit.
|a1 Articulus 1
AG1
Ad primum sic proceditur. Videtur quod filius Dei non debuit assumere naturam humanam cum corporis
defectibus. Sicut enim anima unita est verbo Dei personaliter, ita et corpus. Sed anima Christi habuit
omnimodam perfectionem, et quantum ad gratiam et quantum ad scientiam, ut supra dictum est.
Ergo etiam corpus eius debuit esse omnibus modis perfectum, nullum in se habens defectum.
AG2
Praeterea, anima Christi videbat verbum Dei ea visione qua beati vident, ut supra dictum est, et sic anima Christi
erat beata. Sed ex beatitudine animae glorificatur corpus, dicit enim Augustinus, in epistola ad dioscorum, tam
potenti natura Deus fecit animam ut ex eius plenissima beatitudine redundet etiam in inferiorem naturam, quae
est corpus, non beatitudo, quae fruentis et intelligentis est propria, sed plenitudo sanitatis, idest incorruptionis
vigor.
Corpus igitur Christi fuit incorruptibile, et absque omni defectu.
AG3
Praeterea, poena consequitur culpam. Sed in Christo non fuit aliqua culpa, secundum illud I Pet. II, qui peccatum
non fecit.
Ergo nec defectus corporales, qui sunt poenales, in eo esse debuerunt.
AG4
Praeterea, nullus sapiens assumit id quod impedit illum a proprio fine. Sed per huiusmodi defectus corporales
multipliciter videtur impediri finis incarnationis. Primo quidem, quia propter huiusmodi infirmitates homines ab
eius cognitione impediebantur, secundum illud Isaiae LIII, desideravimus eum; despectum et novissimum
virorum, virum dolorum et scientem infirmitatem, et quasi absconditus est vultus eius et despectus; unde nec
reputavimus eum.
Secundo, quia sanctorum patrum desiderium non videtur impleri, ex quorum persona dicitur Isaiae LI, consurge,
consurge, induere fortitudinem, brachium Domini.
Tertio, quia congruentius per fortitudinem quam per infirmitatem videbatur potestas diaboli posse superari, et
humana infirmitas posse sanari. Non ergo videtur conveniens fuisse quod filius Dei humanam naturam
assumpserit cum corporalibus infirmitatibus sive defectibus.
SC
Sed contra est quod dicitur Heb. II, in eo in quo passus est ipse et tentatus, potens est et eis qui tentantur
auxiliari.
Sed ad hoc venit ut nos adiuvaret, unde et David dicebat, levavi oculos meos in montes, unde veniet auxilium
mihi.
Ergo conveniens fuit quod filius Dei carnem assumpserit humanis infirmitatibus subiacentem, ut in ea posset pati
et tentari, et sic auxilium nobis ferre.
CO
Respondeo dicendum conveniens fuisse corpus assumptum a filio Dei humanis infirmitatibus et defectibus
subiacere, et praecipue propter tria. Primo quidem, quia ad hoc filius Dei, carne assumpta, venit in mundum, ut
pro peccato humani generis satisfaceret. Unus autem pro peccato alterius satisfacit dum poenam peccato alterius
debitam in seipsum suscipit. Huiusmodi autem defectus corporales, scilicet mors, fames et sitis, et huiusmodi,
sunt poena peccati, quod est in mundum per Adam introductum, secundum illud Rom. V, per unum hominem
peccatum intravit in mundum, et per peccatum mors.
Unde conveniens fuit, quantum ad finem incarnationis, quod huiusmodi poenalitates in nostra carne susciperet,
vice nostra, secundum illud Isaiae LIII, vere languores nostros ipse tulit.
Secundo, propter fidem incarnationis adstruendam. Cum enim natura humana non aliter esset nota hominibus
nisi prout huiusmodi corporalibus defectibus subiacet, si sine his defectibus filius Dei naturam humanam
assumpsisset, videretur non fuisse verus homo, nec veram carnem habuisse, sed phantasticam, ut Manichaei
dixerunt. Et ideo, ut dicitur philipp. II, exinanivit semetipsum, formam servi accipiens, in similitudinem
hominum factus et habitu inventus ut homo.
Unde et thomas per aspectum vulnerum ad fidem est revocatus, ut dicitur Ioan. XX.
Tertio, propter exemplum patientiae, quod nobis exhibet passiones et defectus humanos fortiter tolerando.
Unde dicitur Heb. XII, sustinuit a peccatoribus adversus semetipsum contradictionem, ut non fatigemini, animis
vestris deficientes.
RA1
Ad primum ergo dicendum quod satisfactio pro peccato alterius habet quidem quasi materiam poenas quas
aliquis pro peccato alterius sustinet, sed pro principio habet habitum animae ex quo inclinatur ad volendum
satisfacere pro alio, et ex quo satisfactio efficaciam habet; non enim esset satisfactio efficax nisi ex caritate
procederet, ut infra dicetur.
2128

