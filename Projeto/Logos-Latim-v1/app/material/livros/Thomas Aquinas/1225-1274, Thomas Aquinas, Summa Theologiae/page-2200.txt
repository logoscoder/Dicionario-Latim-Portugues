Ad secundum dicendum quod ita Christus voluit veritatem sui corporis demonstrare quod etiam simul eius
divinitas declararetur. Et ideo permiscuit mira humilibus. Unde, ut corpus eius verum ostenderetur, nascitur ex
femina. Sed ut ostenderetur eius divinitas, nascitur ex virgine, talis enim partus decet Deum, ut Ambrosius dicit,
in hymno nativitatis.
RA3
Ad tertium dicendum quod quidam dixerunt Christum in sua nativitate dotem subtilitatis assumpsisse, quando
exivit de clauso virginis utero; et quando ambulavit siccis pedibus super mare, dicunt eum assumpsisse dotem
agilitatis.
Sed hoc non convenit his quae supra determinata sunt.
Huiusmodi enim dotes corporis gloriosi proveniunt ex redundantia gloriae animae ad corpus, ut infra dicetur,
cum tractabitur de corporibus gloriosis.
Dictum est autem supra quod Christus ante passionem permittebat carni suae agere et pati quae propria, nec
fiebat talis redundantia gloriae ab anima ad corpus.
Et ideo dicendum est quod omnia ista facta sunt miraculose per virtutem divinam.
Unde Augustinus, super Ioan., moli corporis ubi divinitas erat, Ostia clausa non obstiterunt.
Ille quippe, non eis apertis, intrare potuit, quo nascente virginitas matris inviolata permansit.
Et dionysius dicit, in quadam epistola, quod Christus super hominem operabatur ea quae sunt hominis, et hoc
monstrat virgo supernaturaliter concipiens, et aqua instabilis terrenorum pedum sustinens gravitatem.
|a3 Articulus 3
AG1
Ad tertium sic proceditur. Videtur quod mater Christi non permanserit virgo post partum.
Dicitur enim Matth. I, antequam convenirent ioseph et maria, inventa est in utero habens de spiritu sancto.
Non autem evangelista hoc diceret, antequam convenirent, nisi certus esset de conventuris, quia nemo dicit de
non pransuro, antequam pranderet.
Ergo videtur quod beata virgo quandoque convenit carnali copula cum ioseph. Et ita non permansit virgo post
partum.
AG2
Praeterea, ibidem subditur, ex verbis Angeli loquentis ad ioseph, ne timeas accipere mariam coniugem tuam.
Coniugium autem consummatur per carnalem copulam. Ergo videtur quod quandoque carnalis copula intervenit
inter mariam et ioseph.
Et ita videtur quod non permansit virgo post partum.
AG3
Praeterea, ibidem post pauca subditur, et accepit coniugem suam, et non cognoscebat eam donec peperit filium
suum primogenitum.
Hoc autem adverbium donec consuevit determinatum tempus signare, quo completo, fiat id quod usque ad illud
tempus non fiebat.
Verbum autem cognoscendi ibi ad coitum refertur, sicut et Gen. IV dicitur quod Adam cognovit uxorem suam.
Ergo videtur quod post partum beata virgo fuit a ioseph cognita.
Ergo videtur quod non permanserit virgo post partum.
AG4
Praeterea, primogenitus non potest dici nisi qui habeat fratres subsequentes, unde Rom. VIII, quos praescivit, et
praedestinavit conformes fieri imaginis filii sui, ut sit ipse primogenitus in multis fratribus.
Sed evangelista nominat Christum primogenitum matris eius.
Ergo alios filios habuit post Christum. Et ita videtur quod mater Christi non fuerit virgo post partum.
AG5
Praeterea, Ioan. II dicitur, post haec descendit capharnaum ipse, scilicet Christus, et mater et fratres eius.
Sed fratres dicuntur qui ex eodem parente geniti sunt. Ergo videtur quod beata virgo habuerit alios filios post
Christum.
AG6
Praeterea, Matth. XXVII dicitur, erant ibi, scilicet iuxta crucem Christi, mulieres multae a longe, quae secutae
erant Iesum a Galilaea, ministrantes ei, inter quas erat maria Magdalene, et maria Iacobi et ioseph mater, et mater
filiorum zebedaei.
Videtur autem haec maria quae hic dicitur Iacobi et ioseph mater, esse etiam mater Christi, dicitur enim Ioan.
XIX quod stabat iuxta crucem Iesu maria, mater eius.
Ergo videtur quod mater Christi non permanserit virgo post partum.
SC
Sed contra est quod dicitur Ezech. XLIV, porta haec clausa erit, et non aperietur, et vir non transibit per eam,
quoniam Dominus Deus Israel ingressus est per eam.

2200

