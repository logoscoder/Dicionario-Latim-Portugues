Sed contra est quod, super illud Rom. VI, destruatur corpus peccati, dicit Glossa, per baptismum id agitur ut
vetus homo crucifigatur et corpus peccati destruatur, non ita ut in ipsa vivente carne concupiscentia respersa et
innata repente absumatur et non sit, sed ne obsit mortuo quae inerat nato.
Ergo pari ratione nec aliae poenalitates per baptismum tolluntur.
CO
Respondeo dicendum quod baptismus habet virtutem auferendi poenalitates praesentis vitae, non tamen eas
aufert in praesenti vita, sed eius virtute auferentur a iustis in resurrectione, quando mortale hoc induet
immortalitatem, ut dicitur I Cor. XV.
Et hoc rationabiliter. Primo quidem, quia per baptismum homo incorporatur Christo et efficitur membrum eius,
ut supra dictum est.
Et ideo conveniens est ut id agatur in membro incorporato quod est actum in capite. Christus autem a principio
suae conceptionis fuit plenus gratia et veritate, habuit tamen corpus passibile, quod per passionem et mortem est
ad vitam gloriosam resuscitatum. Unde et christianus in baptismo gratiam consequitur quantum ad animam,
habet tamen corpus passibile, in quo pro Christo possit pati; sed tandem resuscitabitur ad impassibilem vitam.
Unde apostolus dicit, Rom. VIII, qui suscitavit Iesum Christum a mortuis, vivificabit et mortalia corpora nostra,
propter inhabitantem spiritum eius in nobis.
Et infra eodem, heredes quidem Dei, coheredes autem Christi, si tamen compatimur, ut et simul glorificemur.
Secundo, hoc est conveniens propter spirituale exercitium, ut videlicet contra concupiscentiam et alias
passibilitates pugnans homo victoriae coronam acciperet.
Unde super illud Rom. VI, ut destruatur corpus peccati, dicit Glossa, si post baptismum vixerit homo in carne,
habet concupiscentiam cum qua pugnet, eamque, adiuvante Deo, superet.
In cuius figura dicitur iudic. III, hae sunt gentes quas Dominus dereliquit ut erudiret in eis Israelem, et postea
discerent filii eorum certare cum hostibus, et habere consuetudinem praeliandi.
Tertio, hoc fuit conveniens ne homines ad baptismum accederent propter impassibilitatem praesentis vitae, et
non propter gloriam vitae aeternae.
Unde et apostolus dicit, I Cor. XV, si in hac vita tantum sperantes sumus in Christo, miserabiliores sumus
omnibus hominibus.
RA1
Ad primum ergo dicendum quod, sicut Glossa dicit, Rom. VI, super illud, ut ultra non serviamus peccato, sicut
aliquis capiens hostem atrocissimum non statim interficit eum, sed patitur eum cum dedecore et dolore
aliquantulum vivere; ita et Christus prius poenam alligavit, in futuro autem perimet.
RA2
Ad secundum dicendum quod, sicut ibidem dicit Glossa, duplex est poena peccati, gehennalis et temporalis.
Gehennalem prorsus delevit Christus, ut eam non sentiant baptizati et vere poenitentes. Temporalem vero
nondum penitus tulit, manet enim fames sitis et mors. Sed regnum et dominium eius deiecit, ut scilicet haec
homo non timeat, et tandem in novissimo eam penitus exterminabit.
RA3
Ad tertium dicendum quod, sicut in secunda parte dictum est, peccatum originale hoc modo processit quod
primo persona infecit naturam, postmodum vero natura infecit personam. Christus vero converso ordine prius
reparat id quod personae est, postmodum simul in omnibus reparabit id quod naturae est. Et ideo culpam
originalis peccati, et etiam poenam carentiae visionis divinae, quae respiciunt personam, statim per baptismum
tollit ab homine. Sed poenalitates praesentis vitae, sicut mors, fames, sitis et alia huiusmodi, respiciunt naturam,
ex cuius principiis causantur, prout est destituta originali iustitia. Et ideo isti defectus non tollentur nisi in ultima
reparatione naturae per resurrectionem gloriosam.
|a4 Articulus 4
AG1
Ad quartum sic proceditur. Videtur quod per baptismum non conferantur homini gratia et virtutes. Quia, sicut
supra dictum est, sacramenta novae legis efficiunt quod figurant. Sed per ablutionem baptismi significatur
emundatio animae a culpa, non autem informatio animae per gratiam et virtutes. Videtur igitur quod per
baptismum non conferantur homini gratia et virtutes.
AG2
Praeterea, illud quod iam aliquis adeptus est, non indiget iterum suscipere. Sed aliqui accedunt ad baptismum
iam habentes gratiam et virtutes; sicut Act. X legitur, vir quidam erat in caesarea, nomine Cornelius, centurio
cohortis quae dicitur italica, religiosus et timens Deum; qui tamen postea a Petro baptizatus est.
Non ergo per baptismum conferuntur gratia et virtutes.
AG3
Praeterea, virtus est habitus, ad cuius rationem pertinet quod sit qualitas difficile mobilis, per quam aliquis
faciliter et delectabiliter operetur. Sed post baptismum remanet in hominibus pronitas ad malum, per quod
tollitur virtus; et consequitur difficultatem quis ad bonum, quod est actus virtutis.
2438

