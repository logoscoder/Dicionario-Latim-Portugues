individualia propagantur in filios, pertinentia ad dispositionem naturae, sicut velocitas corporis, bonitas ingenii,
et alia huiusmodi, nullo autem modo ea quae sunt pure personalia, ut dictum est.
Sicut autem ad personam pertinet aliquid secundum seipsam, et aliquid ex dono gratiae; ita etiam ad naturam
potest aliquid pertinere secundum seipsam, scilicet quod causatur ex principiis eius, et aliquid ex dono gratiae. Et
hoc modo iustitia originalis, sicut in primo dictum est, erat quoddam donum gratiae toti humanae naturae
divinitus collatum in primo parente.
Quod quidem primus homo amisit per primum peccatum.
Unde sicut illa originalis iustitia traducta fuisset in posteros simul cum natura, ita etiam inordinatio opposita.
Sed alia peccata actualia vel primi parentis vel aliorum, non corrumpunt naturam quantum ad id quod naturae
est; sed solum quantum ad id quod personae est, idest secundum pronitatem ad actum. Unde alia peccata non
traducuntur.
RA1
Ad primum ergo dicendum quod poena spirituali, sicut Augustinus dicit in epistola ad avitum, nunquam
puniuntur filii pro parentibus, nisi communicent in culpa, vel per originem vel per imitationem, quia omnes
animae immediate sunt Dei, ut dicitur Ezech. XVIII. Sed poena corporali interdum, iudicio divino vel humano,
puniuntur filii pro parentibus, inquantum filius est aliquid patris secundum corpus.
RA2
Ad secundum dicendum quod illud quod habet aliquis ex se, magis potest traducere, dummodo sit traducibile.
Sed peccata actualia proximorum parentum non sunt traducibilia, quia sunt pure personalia, ut dictum est.
RA3
Ad tertium dicendum quod primum peccatum corrumpit naturam humanam corruptione ad naturam pertinente,
alia vero peccata corrumpunt eam corruptione pertinente ad solam personam.
|a3 Articulus 3
AG1
Ad tertium sic proceditur. Videtur quod peccatum primi parentis non transeat per originem in omnes homines.
Mors enim est poena consequens originale peccatum.
Sed non omnes qui procedunt seminaliter ex Adam, morientur, illi enim qui vivi reperientur in adventu Domini,
nunquam morientur, ut videtur per quod dicitur I thessal. IV, nos qui vivimus, non praeveniemus in adventu
Domini eos qui dormierunt.
Ergo illi non contrahunt originale peccatum.
AG2
Praeterea, nullus dat alteri quod ipse non habet.
Sed homo baptizatus non habet peccatum originale.
Ergo non traducit ipsum in prolem.
AG3
Praeterea, donum Christi est maius quam peccatum Adae, ut apostolus dicit, Rom. V.
Sed donum Christi non transit in omnes homines.
Ergo nec peccatum Adae.
SC
Sed contra est quod apostolus dicit, Rom. V, mors in omnes pertransiit, in quo omnes peccaverunt.
CO
Respondeo dicendum quod secundum fidem catholicam firmiter est tenendum quod omnes homines, praeter
solum Christum, ex Adam derivati, peccatum originale ex eo contrahunt, alioquin non omnes indigerent
redemptione quae est per Christum; quod est erroneum. Ratio autem sumi potest ex hoc quod supra dictum est,
quod sic ex peccato primi parentis traducitur culpa originalis in posteros, sicut a voluntate animae per motionem
membrorum traducitur peccatum actuale ad membra corporis. Manifestum est autem quod peccatum actuale
traduci potest ad omnia membra quae nata sunt moveri a voluntate. Unde et culpa originalis traducitur ad omnes
illos qui moventur ab Adam motione generationis.
RA1
Ad primum ergo dicendum quod probabilius et communius tenetur quod omnes illi qui in adventu Domini
reperientur, morientur, et post modicum resurgent, ut in tertio plenius dicetur.
Si tamen hoc verum sit quod alii dicunt, quod illi nunquam morientur, sicut Hieronymus narrat diversorum
opiniones in quadam epistola ad minerium, de resurrectione carnis; dicendum est ad argumentum, quod illi etsi
non moriantur, est tamen in eis reatus mortis, sed poena aufertur a Deo, qui etiam peccatorum actualium poenas
condonare potest.
RA2
Ad secundum dicendum quod peccatum originale per baptismum aufertur reatu, inquantum anima recuperat
gratiam quantum ad mentem. Remanet tamen peccatum originale actu quantum ad fomitem, qui est inordinatio
inferiorum partium animae et ipsius corporis, secundum quod homo generat, et non secundum mentem. Et ideo
974

