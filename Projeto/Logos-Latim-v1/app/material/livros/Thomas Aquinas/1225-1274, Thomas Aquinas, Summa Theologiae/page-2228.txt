non potest sine convenientia organorum, quae non videtur fuisse in primo instanti conceptionis Christi. Ergo
videtur quod Christus non potuerit habere usum liberi arbitrii in primo instanti suae conceptionis.
SC
Sed contra est quod Augustinus dicit, in libro de Trin., mox ut verbum venit in uterum, servata veritate propriae
naturae, factum est caro et perfectus homo.
Sed perfectus homo habet usum liberi arbitrii. Ergo Christus habuit in primo instanti suae conceptionis usum
liberi arbitrii.
CO
Respondeo dicendum quod, sicut supra dictum est, naturae humanae quam Christus assumpsit, convenit
spiritualis perfectio, in quam non profecit, sed eam statim a principio habuit.
Perfectio autem ultima non consistit in potentia vel in habitu, sed in operatione, unde in II de anima dicitur quod
operatio est actus secundus.
Et ideo dicendum est quod Christus in primo instanti suae conceptionis habuit illam operationem animae quae
potest in instanti haberi. Talis autem est operatio voluntatis et intellectus, in qua consistit usus liberi arbitrii.
Subito enim et in instanti perficitur operatio intellectus et voluntatis, multo magis quam visio corporalis, eo quod
intelligere, velle et sentire non est motus qui sit actus imperfecti, quod successive perficitur; sed est actus iam
perfecti, ut dicitur in III de anima.
Et ideo dicendum est quod Christus in primo instanti suae conceptionis habuit usum liberi arbitrii.
RA1
Ad primum ergo dicendum quod esse est prius natura quam agere, non tamen est prius tempore, sed, simul cum
agens habet esse perfectum, incipit agere, nisi sit aliquid impediens. Sicut ignis, simul cum generatur, incipit
calefacere et illuminare. Sed calefactio non terminatur in instanti, sed per temporis successionem, illuminatio
autem perficitur in instanti. Et talis operatio est usus liberi arbitrii, ut dictum est.
RA2
Ad secundum dicendum quod, simul cum terminatur consilium vel deliberatio, potest esse electio. Illi autem qui
deliberatione consilii indigent, in ipsa terminatione consilii primo habent certitudinem de eligendis, et ideo
statim eligunt. Ex quo patet quod deliberatio consilii non praeexigitur ad electionem nisi propter inquisitionem
incerti. Christus autem in primo instanti suae conceptionis, sicut habuit plenitudinem gratiae iustificantis ita
habuit plenitudinem veritatis cognitae, secundum illud, plenum gratiae et veritatis.
Unde, quasi habens omnium certitudinem, potuit statim in instanti eligere.
RA3
Ad tertium dicendum quod intellectus Christi, secundum scientiam infusam, poterat intelligere etiam non
convertendo se ad phantasmata, ut supra habitum est.
Unde poterat in eo esse operatio voluntatis et intellectus absque operatione sensus.
Sed tamen potuit in eo esse etiam operatio sensus in primo instanti suae conceptionis, maxime quantum ad
sensum tactus, quo sensu proles concepta sentit in matre etiam antequam animam rationalem obtineat, ut dicitur
in libro de generat. Animal..
Unde, cum Christus in primo istanti suae conceptionis habuit animam rationalem, formato iam et organizato
corpore eius, multo magis in eodem instanti poterat habere operationem sensus tactus.
|a3 Articulus 3
AG1
Ad tertium sic proceditur. Videtur quod Christus in primo instanti suae conceptionis mereri non potuerit. Sicut
enim se habet liberum arbitrium ad merendum, ita ad demerendum. Sed diabolus in primo instanti suae
creationis non potuit peccare, ut in prima parte habitum est.
Ergo neque anima Christi in primo instanti suae creationis, quod fuit primum instans conceptionis Christi, potuit
mereri.
AG2
Praeterea, illud quod homo habet in primo instanti suae conceptionis, videtur ei esse naturale, quia hoc est ad
quod terminatur sua generatio naturalis. Sed naturalibus non meremur, ut patet ex his quae dicta sunt in secunda
parte.
Ergo videtur quod usus liberi arbitrii quem Christus habuit secundum hominem in primo instanti suae
conceptionis, non fuerit meritorius.
AG3
Praeterea, illud quod semel aliquis meruit, iam facit quodammodo suum, et ita non videtur quod iterum possit
illud idem mereri, quia nullus meretur quod suum est. Si ergo Christus in primo instanti suae conceptionis
meruit, sequitur quod postea nihil meruerit. Quod patet esse falsum. Non ergo Christus in primo instanti suae
conceptionis meruit.
SC

2228

