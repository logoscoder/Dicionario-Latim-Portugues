idest, cum adhuc essem in carne mortali, in qua estis et vos. Tunc quidem in eadem carne resuscitatus erat, sed
cum illis in eadem mortalitate non erat.
RA1
Ad primum ergo dicendum quod frequens Christi apparitio sufficiebat ad certificandum discipulos de veritate
resurrectionis, conversatio autem continua eos potuisset ducere in errorem, si ad similem vitam eum resurrexisse
crederent quam prius habuerat. Consolationem autem de continua sui praesentia eis in alia vita repromisit,
secundum illud Ioan. XVI, iterum videbo vos, et gaudebit cor vestrum, et gaudium vestrum nemo tollet a vobis.
RA2
Ad secundum dicendum quod Christus non ideo non continue conversabatur cum discipulis quia reputaret se
alibi convenientius esse, sed quia hoc discipulis instruendis convenientius iudicabat, si non continue
conversaretur cum eis, ratione praedicta. Incognitum autem est quibus in locis intermedio tempore corporaliter
esset, cum hoc Scriptura non tradat, et in omni loco sit dominatio eius.
RA3
Ad tertium dicendum quod ideo prima die frequentius apparuit, quia per plura indicia erant admonendi, ut a
principio fidem resurrectionis reciperent. Postquam autem iam eam receperant, non oportebat eos, iam
certificatos, tam frequentibus apparitionibus instrui. Unde in evangelio non legitur quod post primum diem eis
apparuit nisi quinquies.
Ut enim Augustinus dicit, in libro de consensu evang., post primas quinque apparitiones, sexto eis apparuit ubi
vidit eum thomas; septimo, ad mare tiberiadis, in captione piscium; octavo, in monte Galilaeae, secundum
matthaeum; nono, quod dicit marcus, novissime recumbentibus, quia iam non erant in terra cum eo convivaturi;
decimo, in ipso die, non iam in terra, sed elevatum in nube, cum in caelum ascenderet. Sed non omnia scripta
sunt, sicut ioannes fatetur. Crebra enim erat eius cum illis conversatio, priusquam ascendisset in caelum, et hoc
ad consolationem ipsorum.
Unde et I Cor. XV dicitur quod visus est plus quam quingentis fratribus simul, deinde visus est Iacobo, de quibus
apparitionibus in evangelio non habetur mentio.
RA4
Ad quartum dicendum quod, sicut chrysostomus dicit, exponens illud quod dicitur Matth. XXVI, postquam
resurrexero, praecedam vos in Galilaeam, non, inquit, in longinquam quandam regionem, ut eis appareat, vadit,
sed in ipsa gente, et in ipsis fere regionibus in quibus cum eo plurimum fuerant conversati, ut et hinc crederent
quoniam qui crucifixus est, ipse est et qui resurrexit. Propter hoc etiam in Galilaeam se ire dicit, ut a timore
Iudaeorum liberarentur.
Sic ergo, ut Ambrosius dicit, super Luc., Dominus mandaverat discipulis ut in Galilaea eum viderent, sed illis ob
metum intra conclave residentibus primum ipse se obtulit. Nec hoc est promissi transgressio, sed potius festinata
ex benignitate impletio. Postea vero, confirmatis animis, illos Galilaeam petisse. Vel nihil obstat si dicamus
pauciores intra conclave, quamplures in monte fuisse.
Ut enim eusebius dicit, duo evangelistae, scilicet Lucas et ioannes, solis undecim hunc scribunt apparuisse in
ierusalem, ceteri vero duo in Galilaeam properare non solum undecim, sed universis discipulis et fratribus
dixerunt Angelum et salvatorem iussisse.
De quibus Paulus meminit, dicens, deinde apparuit plus quam quingentis fratribus simul.
Est autem verior solutio quod prius in ierusalem latitantibus semel aut bis visus est, ad eorum consolationem. In
Galilaea vero non clam, aut semel aut bis, sed cum multa potestate ostensionem sui fecit, praebens se eis
viventem, post passionem in signis multis, ut Lucas testatur in actibus.
Vel, sicut dicit Augustinus, in libro de consensu evang., quod ab Angelo et Domino dictum est, quod praecederet
eos in Galilaeam, prophetice accipiendum est. In Galilaea enim, secundum transmigrationis significationem,
intelligendum occurrit quia de populo Israel transmigraturi erant ad gentes, quibus apostoli praedicantes non
crederentur, nisi ipse viam in cordibus hominum praepararet. Et hoc intelligitur, praecedet vos in Galilaeam.
Secundum autem illud quod Galilaea interpretatur revelatio, non iam in forma servi intelligendum est, sed in illa
in qua aequalis est patri, quam promisit dilectoribus suis, quo nos praecedens non deseruit.
|a4 Articulus 4
AG1
Ad quartum sic proceditur. Videtur quod Christus non debuerit discipulis in alia effigie apparere. Non enim
potest apparere secundum veritatem nisi quod est. Sed in Christo non fuit nisi una effigies. Si ergo Christus in
alia apparuit, non fuit apparitio vera, sed ficta. Hoc autem est inconveniens, quia, ut Augustinus dicit, in libro
octoginta trium quaest., si fallit, veritas non est; est autem veritas Christus.
Ergo videtur quod Christus non debuit discipulis in alia effigie apparere.
AG2
Praeterea, nihil potest in alia effigie apparere quam habeat, nisi oculi intuentium aliquibus praestigiis detineantur.
Huiusmodi autem praestigia, cum fiant magicis artibus, non conveniunt Christo, secundum illud II Cor. VI, quae
conventio Christi ad belial? ergo videtur quod non debuit in alia effigie apparere.
2348

