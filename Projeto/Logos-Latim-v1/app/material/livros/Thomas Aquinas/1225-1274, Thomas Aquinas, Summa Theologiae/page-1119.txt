homicidium, animal non occideretur. Tertium est quia locus in quo occidebatur vitula, remanebat incultus. Et
ideo, ad evitandum utrumque damnum, homines civitatis de facili manifestarent homicidam, si scirent, et raro
poterat esse quin aliqua verba vel iudicia super hoc facta essent.
Vel hoc fiebat ad terrorem, in detestationem homicidii.
Per occisionem enim vitulae, quae est animal utile et fortitudine plenum, praecipue antequam laboret sub iugo,
significabatur quod quicumque homicidium fecisset, quamvis esset utilis et fortis, occidendus erat; et morte
crudeli, quod cervicis concisio significabat; et quod tanquam vilis et abiectus a consortio hominum excludendus
erat, quod significabatur per hoc quod vitula occisa in loco aspero et inculto relinquebatur, in putredinem
convertenda.
Mystice autem per vitulam de armento significatur caro Christi; quae non traxit iugum, quia non fecit peccatum;
nec terram scidit vomere, idest seditionis maculam non admisit.
Per hoc autem quod in valle inculta occidebatur, significabatur despecta mors Christi; per quam purgantur omnia
peccata, et diabolus esse homicidii auctor ostenditur.
|a3 Articulus 3
AG1
Ad tertium sic proceditur. Videtur quod iudicialia praecepta non sint convenienter tradita quantum ad extraneos.
Dicit enim Petrus, Act. X, in veritate comperi quoniam non est acceptor personarum Deus; sed in omni gente qui
timet Deum et operatur iustitiam, acceptus est illi.
Sed illi qui sunt Deo accepti, non sunt ab ecclesia Dei excludendi.
Inconvenienter igitur mandatur Deut. XXIII, quod Ammonites et Moabites, etiam post decimam generationem,
non intrabunt ecclesiam Domini in aeternum; e contrario autem ibidem praecipitur de quibusdam gentibus, non
abominaberis idumaeum, quia frater tuus est; nec Aegyptium, quia advena fuisti in terra eius.
AG2
Praeterea, ea quae non sunt in potestate nostra, non merentur aliquam poenam. Sed quod homo sit eunuchus, vel
ex scorto natus, non est in potestate eius.
Ergo inconvenienter mandatur Deut. XXIII, quod eunuchus, et ex scorto natus, non ingrediatur ecclesiam
Domini.
AG3
Praeterea, lex vetus misericorditer mandavit ut advenae non affligantur, dicitur enim Exod. XXII, advenam non
contristabis, neque affliges eum, advenae enim et ipsi fuistis in terra Aegypti; et XXIII, peregrino molestus non
eris, scitis enim advenarum animas, quia et ipsi peregrini fuistis in terra Aegypti.
Sed ad afflictionem alicuius pertinet quod usuris opprimatur.
Inconvenienter igitur lex permisit, Deut. XXIII, ut alienis ad usuram pecuniam mutuarent.
AG4
Praeterea, multo magis appropinquant nobis homines quam arbores. Sed his quae sunt nobis magis propinqua,
magis debemus affectum et effectum dilectionis impendere; secundum illud Eccli. XIII, omne animal diligit
simile sibi, sic et omnis homo proximum sibi.
Inconvenienter igitur Dominus, Deut. XX, mandavit quod de civitatibus hostium captis omnes interficerent, et
tamen arbores fructiferas non succiderent.
AG5
Praeterea, bonum commune secundum virtutem est bono privato praeferendum ab unoquoque. Sed in bello quod
committitur contra hostes, quaeritur bonum commune.
Inconvenienter igitur mandatur Deut. XX, quod, imminente proelio, aliqui domum remittantur, puta qui
aedificavit domum novam, qui plantavit vineam, vel qui despondit uxorem.
AG6
Praeterea, ex culpa non debet quis commodum reportare.
Sed quod homo sit formidolosus et corde pavido, culpabile est, contrariatur enim virtuti fortitudinis.
Inconvenienter igitur a labore proelii excusabantur formidolosi et pavidum cor habentes.
SC
Sed contra est quod sapientia divina dicit, Prov. VIII, recti sunt omnes sermones mei, non est in eis pravum quid
neque perversum.
CO
Respondeo dicendum quod cum extraneis potest esse hominum conversatio dupliciter, uno modo, pacifice; alio
modo, hostiliter. Et quantum ad utrumque modum ordinandum, lex convenientia praecepta continebat.
Tripliciter enim offerebatur Iudaeis occasio ut cum extraneis pacifice communicarent. Primo quidem, quando
extranei per terram eorum transitum faciebant quasi peregrini. Alio modo, quando in terram eorum adveniebant
ad inhabitandum sicut advenae. Et quantum ad utrumque, lex misericordiae praecepta proposuit, nam Exod.
XXII dicitur, advenam non contristabis; et XXIII dicitur, peregrino molestus non eris.

1119

