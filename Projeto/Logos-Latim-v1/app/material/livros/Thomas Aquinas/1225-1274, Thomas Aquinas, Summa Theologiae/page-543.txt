Ad tertium dicendum quod homines ad poenam Daemonum transferri, non est erroneum, sed quidam erronee
posuerunt Daemones nihil aliud esse quam animas defunctorum.
Et hoc chrysostomus reprobat.
|q109 Quaestio 109
|a0 Prologus
Deinde considerandum est de ordinatione malorum Angelorum.
Et circa hoc quaeruntur quatuor. Primo, utrum ordines sint in Daemonibus. Secundo, utrum in eis sit praelatio.
Tertio, utrum unus illuminet alium. Quarto, utrum subiiciantur praelationi bonorum Angelorum.
|a1 Articulus 1
AG1
Ad primum sic proceditur. Videtur quod ordines non sint in Daemonibus. Ordo enim pertinet ad rationem boni,
sicut et modus et species, ut Augustinus dicit in libro de natura boni; et e contrario inordinatio pertinet ad
rationem mali. Sed in bonis Angelis nihil est inordinatum.
Ergo in malis Angelis non sunt aliqui ordines.
AG2
Praeterea, ordines angelici sub aliqua hierarchia continentur.
Sed Daemones non sunt sub aliqua hierarchia, quae est sacer principatus, cum ab omni sanctitate sint vacui.
Ergo in Daemonibus non sunt ordines.
AG3
Praeterea, Daemones de singulis ordinibus Angelorum ceciderunt, ut communiter dicitur. Si ergo aliqui
Daemones dicuntur esse alicuius ordinis, quia de illo ordine ceciderunt; videtur quod deberent eis attribui
nomina singulorum ordinum. Nunquam autem invenitur quod dicantur seraphim, vel throni, vel dominationes.
Ergo, pari ratione, non sunt in aliquibus ordinibus.
SC
Sed contra est quod apostolus dicit, ad Ephes. Ult., quod est nobis colluctatio adversus principes et potestates,
adversus mundi rectores tenebrarum harum.
CO
Respondeo dicendum quod, sicut iam dictum est, ordo angelicus consideratur et secundum gradum naturae, et
secundum gradum gratiae. Gratia vero habet duplicem statum, scilicet imperfectum, qui est status merendi; et
perfectum, qui est status gloriae consummatae. Si ergo considerentur ordines angelici quantum ad perfectionem
gloriae, sic Daemones neque sunt in ordinibus angelicis, neque unquam fuerunt. Si autem considerentur quantum
ad id quod est gratiae imperfectae, sic Daemones fuerunt quidem aliquando in ordinibus Angelorum, sed ab eis
ceciderunt; secundum illud quod supra posuimus, omnes Angelos in gratia creatos fuisse. Si autem considerentur
quantum ad id quod est naturae, sic adhuc sunt in ordinibus, quia data naturalia non amiserunt, ut dionysius dicit.
RA1
Ad primum ergo dicendum quod bonum potest inveniri sine malo; sed malum non potest inveniri sine bono, ut
supra habitum est.
Et ideo Daemones, inquantum habent naturam bonam, ordinati sunt.
RA2
Ad secundum dicendum quod ordinatio Daemonum, si consideretur ex parte Dei ordinantis, est sacra, utitur enim
Daemonibus propter seipsum. Sed ex parte voluntatis Daemonum, non est sacra, quia abutuntur sua natura ad
malum.
RA3
Ad tertium dicendum quod nomen seraphim imponitur ab ardore caritatis, nomen autem thronorum ab
inhabitatione divina, nomen autem dominationum importat libertatem quandam, quae omnia opponuntur
peccato. Et ideo peccantibus Angelis huiusmodi nomina non attribuuntur.
|a2 Articulus 2
AG1
Ad secundum sic proceditur. Videtur quod in Daemonibus non sit praelatio. Omnis enim praelatio est secundum
aliquem ordinem iustitiae. Sed Daemones totaliter a iustitia ceciderunt.
Ergo in eis non est praelatio.
AG2
Praeterea, ubi non est obedientia et subiectio, non est praelatio.
Haec autem sine concordia esse non possunt; quae in Daemonibus nulla est, secundum illud Prov. XIII, inter
superbos semper sunt iurgia.
Ergo in Daemonibus non est praelatio.
543

