modum gubernationis, sed competit ei solum ratione beatitudinis. Unde non est positus a principio in caelo
empyreo; sed illuc transferendus erat in statu finalis beatitudinis.
RA2
Ad secundum dicendum quod ridiculum est dicere quod animae, aut alicui spirituali substantiae, sit aliquis locus
naturalis, sed per congruentiam quandam aliquis specialis locus creaturae incorporali attribuitur. Paradisus ergo
terrestris erat locus congruens homini et quantum ad animam et quantum ad corpus, inquantum scilicet in anima
erat vis praeservandi corpus humanum a corruptione. Quod non competebat aliis animalibus.
Et ideo, ut Damascenus dicit, in Paradiso nullum irrationalium habitabat, licet ex quadam dispensatione animalia
fuerint illuc divinitus adducta ad Adam, et serpens illuc accesserit per operationem diaboli.
RA3
Ad tertium dicendum quod non propter hoc locus est frustra, quia non est ibi hominum habitatio post peccatum,
sicut etiam non frustra fuit homini attributa immortalitas quaedam, quam conservaturus non erat. Per huiusmodi
enim ostenditur benignitas Dei ad hominem, et quid homo peccando amiserit. Quamvis, ut dicitur, nunc enoch et
elias in illo Paradiso habitent.
RA4
Ad quartum dicendum quod illi qui dicunt Paradisum esse sub circulo aequinoctiali, opinantur sub circulo illo
esse locum temperatissimum, propter aequalitatem dierum et noctium omni tempore; et quia sol nunquam
multum ab eis elongatur, ut sit apud eos superabundantia frigoris; nec iterum est apud eos, ut dicunt,
superabundantia caloris, quia etsi sol pertranseat super eorum capita, non tamen diu moratur ibi in hac
dispositione.
Aristoteles tamen, in libro meteor., expresse dicit quod regio illa est inhabitabilis propter aestum.
Quod videtur probabilius, quia terrae per quas nunquam sol pertransit in directum capitis, sunt intemperatae in
calore propter solam vicinitatem solis. Quidquid autem de hoc sit, credendum est Paradisum in loco
temperatissimo constitutum esse, vel sub aequinoctiali vel alibi.
|a3 Articulus 3
AG1
Ad tertium sic proceditur. Videtur quod homo non sit positus in Paradiso ut operaretur et custodiret illum.
Quod enim introductum est in poenam peccati, non fuisset in Paradiso in statu innocentiae. Sed agricultura
introducta est in poenam peccati, ut dicitur Gen. III.
Ergo homo non fuit positus in Paradiso ut operaretur ipsum.
AG2
Praeterea, custodia non est necessaria, ubi non timetur violentus invasor. Sed in Paradiso nullus timebatur
violentus invasor. Ergo non erat necessarium ut Paradisum custodiret.
AG3
Praeterea, si homo positus est in Paradiso ut operaretur et custodiret ipsum, videtur sequi quod homo factus sit
propter Paradisum, et non e converso, quod videtur esse falsum. Ergo homo non est positus in Paradiso ut
operaretur et custodiret illum.
SC
Sed contra est quod dicitur Gen. II, tulit Dominus Deus hominem, et posuit illum in Paradiso voluptatis, ut
operaretur et custodiret illum.
CO
Respondeo dicendum quod, sicut Augustinus dicit VIII super Gen. Ad litt., verbum istud Genesis dupliciter
potest intelligi. Uno modo sic, quod Deus posuit hominem in Paradiso, ut ipse Deus operaretur et custodiret
hominem, operaretur, inquam, iustificando ipsum, cuius operatio si ab homine cesset, continuo obtenebratur,
sicut aer obtenebratur si cesset influentia luminis; ut custodiret vero ab omni corruptione et malo. Alio modo
potest intelligi, ut homo operaretur et custodiret Paradisum. Nec tamen illa operatio esset laboriosa, sicut post
peccatum, sed fuisset iucunda, propter experientiam virtutis naturae. Custodia etiam illa non esset contra
invasores, sed esset ad hoc quod homo sibi Paradisum custodiret, ne ipsum peccando amitteret. Et hoc totum in
bonum hominis cedebat, et sic Paradisus ordinatur ad bonum hominis, et non e converso.
RA
Et per hoc patet responsio ad obiecta.
|a4 Articulus 4
AG1
Ad quartum sic proceditur. Videtur quod homo factus fuerit in Paradiso. Angelus enim in loco suae habitationis
creatus fuit, scilicet in caelo empyreo. Sed Paradisus fuit locus congruus habitationi humanae ante peccatum.
Ergo videtur quod in Paradiso homo debuit fieri.
AG2

508

