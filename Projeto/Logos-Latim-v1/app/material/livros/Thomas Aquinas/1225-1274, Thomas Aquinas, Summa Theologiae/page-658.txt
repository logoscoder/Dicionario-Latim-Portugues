Sed consilium datur de his quae sunt certa bona; secundum illud apostoli, I ad Cor. VII, de virginibus autem
praeceptum Domini non habeo, consilium autem do.
SC
Sed contra est quod Gregorius Nyssenus dicit, omne quidem consilium quaestio est; non autem omnis quaestio
consilium.
CO
Respondeo dicendum quod electio, sicut dictum est, consequitur iudicium rationis de rebus agendis. In rebus
autem agendis multa incertitudo invenitur, quia actiones sunt circa singularia contingentia, quae propter sui
variabilitatem incerta sunt. In rebus autem dubiis et incertis ratio non profert iudicium absque inquisitione
praecedente. Et ideo necessaria est inquisitio rationis ante iudicium de eligendis, et haec inquisitio consilium
vocatur.
Propter quod Philosophus dicit, in III ethic., quod electio est appetitus praeconsiliati.
RA1
Ad primum ergo dicendum quod, quando actus duarum potentiarum ad invicem ordinantur, in utroque est aliquid
quod est alterius potentiae, et ideo uterque actus ab utraque potentia denominari potest. Manifestum est autem
quod actus rationis dirigentis in his quae sunt ad finem, et actus voluntatis secundum regimen rationis in ea
tendentis, ad se invicem ordinantur. Unde et in actu voluntatis, quae est electio, apparet aliquid rationis, scilicet
ordo, et in consilio, quod est actus rationis, apparet aliquid voluntatis sicut materia, quia consilium est de his
quae homo vult facere; et etiam sicut motivum, quia ex hoc quod homo vult finem, movetur ad consiliandum de
his quae sunt ad finem.
Et ideo sicut Philosophus dicit, in VI ethic., quod electio est intellectus appetitivus, ut ad electionem utrumque
concurrere ostendat; ita Damascenus dicit quod consilium est appetitus inquisitivus, ut consilium aliquo modo
pertinere ostendat et ad voluntatem, circa quam et ex qua fit inquisitio, et ad rationem inquirentem.
RA2
Ad secundum dicendum quod ea quae dicuntur de Deo, accipienda sunt absque omni defectu qui invenitur in
nobis, sicut in nobis scientia est conclusionum per discursum a causis in effectus; sed scientia dicta de Deo,
significat certitudinem de omnibus effectibus in prima causa, absque omni discursu. Et similiter consilium
attribuitur Deo quantum ad certitudinem sententiae vel iudicii, quae in nobis provenit ex inquisitione consilii.
Sed huiusmodi inquisitio in Deo locum non habet, et ideo consilium secundum hoc Deo non attribuitur.
Et secundum hoc Damascenus dicit quod Deus non consiliatur, ignorantis enim est consiliari.
RA3
Ad tertium dicendum quod nihil prohibet aliqua esse certissima bona secundum sententiam sapientum et
spiritualium virorum, quae tamen non sunt certa bona secundum sententiam plurium, vel carnalium hominum. Et
ideo de talibus consilia dantur.
|a2 Articulus 2
AG1
Ad secundum sic proceditur. Videtur quod consilium non solum sit de his quae sunt ad finem, sed etiam de fine.
Quaecumque enim dubitationem habent, de his potest inquiri. Sed circa operabilia humana contingit esse
dubitationem de fine, et non solum de his quae sunt ad finem. Cum igitur inquisitio circa operabilia sit
consilium, videtur quod consilium possit esse de fine.
AG2
Praeterea, materia consilii sunt operationes humanae.
Sed quaedam operationes humanae sunt fines, ut dicitur in I ethic.
Ergo consilium potest esse de fine.
SC
Sed contra est quod Gregorius Nyssenus dicit, quod non de fine, sed de his quae sunt ad finem, est consilium.
CO
Respondeo dicendum quod finis in operabilibus habet rationem principii, eo quod rationes eorum quae sunt ad
finem, ex fine sumuntur. Principium autem non cadit sub quaestione, sed principia oportet supponere in omni
inquisitione. Unde cum consilium sit quaestio, de fine non est consilium, sed solum de his quae sunt ad finem.
Tamen contingit id quod est finis respectu quorundam, ordinari ad alium finem, sicut etiam id quod est
principium unius demonstrationis, est conclusio alterius. Et ideo id quod accipitur ut finis in una inquisitione,
potest accipi ut ad finem in alia inquisitione. Et sic de eo erit consilium.
RA1
Ad primum ergo dicendum quod id quod accipitur ut finis, est iam determinatum. Unde quandiu habetur ut
dubium, non habetur ut finis. Et ideo si de eo consilium habetur, non erit consilium de fine, sed de eo quod est ad
finem.
RA2

658

