Et ideo etiam circa verba contumeliosa quae contra nos dicuntur, est idem intelligendum. Tenemur enim habere
animum paratum ad contumelias tolerandas si expediens fuerit. Quandoque tamen oportet ut contumeliam
illatam repellamus, maxime propter duo.
Primo quidem, propter bonum eius qui contumeliam infert, ut videlicet eius audacia reprimatur, et de cetero talia
non attentet; secundum illud Prov. XXVI, responde stulto iuxta stultitiam suam, ne sibi sapiens videatur.
Alio modo, propter bonum multorum, quorum profectus impeditur per contumelias nobis illatas.
Unde Gregorius dicit, super Ezech., homil. IX, hi quorum vita in exemplo imitationis est posita, debent, si
possunt, detrahentium sibi verba compescere, ne eorum praedicationem non audiant qui audire poterant, et in
pravis moribus remanentes, bene vivere contemnant.
RA1
Ad primum ergo dicendum quod audaciam conviciantis contumeliosi debet aliquis moderate reprimere, scilicet
propter officium caritatis, non propter cupiditatem privati honoris.
Unde dicitur Prov. XXVI, ne respondeas stulto iuxta stultitiam suam, ne ei similis efficiaris.
RA2
Ad secundum dicendum quod in hoc quod aliquis alienas contumelias reprimit, non ita timetur cupiditas privati
honoris sicut cum aliquis repellit contumelias proprias, magis autem videtur hoc provenire ex caritatis affectu.
RA3
Ad tertium dicendum quod si aliquis hoc animo taceret ut tacendo contumeliantem ad iracundiam provocaret,
pertineret hoc ad vindictam. Sed si aliquis taceat volens dare locum irae, hoc est laudabile. Unde dicitur Eccli.
VIII, non litiges cum homine linguato, et non struas in ignem illius ligna.
|a4 Articulus 4
AG1
Ad quartum sic proceditur. Videtur quod contumelia non oriatur ex ira.
Quia dicitur prov.
XI, ubi superbia, ibi contumelia.
Sed ira est vitium distinctum a superbia.
Ergo contumelia non oritur ex ira.
AG2
Praeterea, Prov. XX dicitur, omnes stulti miscentur contumeliis.
Sed stultitia est vitium oppositum sapientiae, ut supra habitum est, ira autem opponitur mansuetudini. Ergo
contumelia non oritur ex ira.
AG3
Praeterea, nullum peccatum diminuitur ex sua causa. Sed peccatum contumeliae diminuitur si ex ira proferatur,
gravius enim peccat qui ex odio contumeliam infert quam qui ex ira.
Ergo contumelia non oritur ex ira.
SC
Sed contra est quod Gregorius dicit, XXXI Moral., quod ex ira oriuntur contumeliae.
CO
Respondeo dicendum quod, cum unum peccatum possit ex diversis oriri, ex illo tamen dicitur principalius habere
originem ex quo frequentius procedere consuevit, propter propinquitatem ad finem ipsius. Contumelia autem
magnam habet propinquitatem ad finem irae, qui est vindicta, nulla enim vindicta est irato magis in promptu
quam inferre contumeliam alteri.
Et ideo contumelia maxime oritur ex ira.
RA1
Ad primum ergo dicendum quod contumelia non ordinatur ad finem superbiae, qui est celsitudo, et ideo non
directe contumelia oritur ex superbia. Disponit tamen superbia ad contumeliam, inquantum illi qui se superiores
aestimant, facilius alios contemnunt et iniurias eis irrogant.
Facilius etiam irascuntur, utpote reputantes indignum quidquid contra eorum voluntatem agitur.
RA2
Ad secundum dicendum quod, secundum Philosophum, in VII ethic., ira non perfecte audit rationem, et sic iratus
patitur rationis defectum, in quo convenit cum stultitia. Et propter hoc ex stultitia oritur contumelia, secundum
affinitatem quam habet cum ira.
RA3
Ad tertium dicendum quod, secundum Philosophum, in II rhet., iratus intendit manifestam offensam, quod non
curat odiens.
Et ideo contumelia, quae importat manifestam iniuriam, magis pertinet ad iram quam ad odium.
|q73 Quaestio 73
|a0 Prologus
1528

