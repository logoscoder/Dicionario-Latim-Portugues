Praeterea, castitati fornicatio opponitur. Sed fornicatio videtur pertinere ad omne genus peccati, dicitur enim in
Psalmo, perdes omnes qui fornicantur abs te.
Ergo castitas est virtus generalis.
SC
Sed contra est quod Macrobius ponit eam partem temperantiae.
CO
Respondeo dicendum quod nomen castitatis dupliciter accipitur.
Uno modo, proprie. Et sic est quaedam specialis virtus, habens specialem materiam, scilicet concupiscentias
delectabilium quae sunt in venereis. Alio modo nomen castitatis accipitur metaphorice. Sicut enim in corporis
commixtione consistit delectatio venereorum, circa quam proprie est castitas et oppositum vitium, scilicet
luxuria; ita etiam in quadam spirituali coniunctione mentis ad res aliquas consistit quaedam delectatio, circa
quam est quaedam spiritualis castitas metaphorice dicta, vel etiam spiritualis fornicatio, similiter metaphorice
dicta. Si enim mens hominis delectetur in spirituali coniunctione ad id cui debet coniungi, scilicet ad Deum; et
abstinet se ne delectabiliter aliis coniungatur, contra debitum divini ordinis, dicetur castitas spiritualis, secundum
illud II ad Cor. XI, despondi vos uni viro, virginem castam exhibere Christo.
Si autem delectabiliter, contra debitum divini ordinis, coniungatur mens quibuscumque aliis rebus, dicetur
fornicatio spiritualis, secundum illud Ierem. III, tu autem fornicata es cum amatoribus multis.
Et hoc modo accipiendo castitatem, castitas est generalis virtus, quia per quamlibet virtutem retrahitur mens
humana ne rebus illicitis delectabiliter coniungatur. Principaliter tamen ratio huius castitatis consistit in caritate
et in aliis virtutibus theologicis, quibus mens hominis coniungitur Deo.
RA1
Ad primum ergo dicendum quod ratio illa procedit de castitate metaphorice dicta.
RA2
Ad secundum dicendum quod, sicut supra dictum est, concupiscentia delectabilis maxime assimilatur puero, eo
quod appetitus delectabilis est nobis connaturalis, et praecipue delectabilium secundum tactum, quae ordinantur
ad conservationem naturae; et inde est quod, si nutriatur horum delectabilium concupiscentia per hoc quod ei
consentiatur, maxime augebitur, sicut puer qui suae voluntati relinquitur. Et sic concupiscentia horum
delectabilium maxime indiget castigari. Et ideo circa huiusmodi concupiscentias antonomastice dicitur castitas,
sicut et fortitudo est circa ea in quibus maxime indigemus animi firmitate.
RA3
Ad tertium dicendum quod obiectio illa procedit de fornicatione spirituali metaphorice dicta, quae opponitur
spirituali castitati, ut dictum est.
|a3 Articulus 3
AG1
Ad tertium sic proceditur. Videtur quod castitas non sit virtus distincta ab abstinentia. Quia circa materiam unius
generis sufficit una virtus. Sed unius generis esse videntur quae pertinent ad unum sensum. Cum igitur delectatio
ciborum, circa quam est abstinentia, et delectatio venereorum, circa quam est castitas, pertineant ad tactum,
videtur quod castitas non sit alia virtus ab abstinentia.
AG2
Praeterea, Philosophus, in III ethic., omnia vitia intemperantiae assimilat puerilibus peccatis, quae castigatione
indigent.
Sed castitas nominatur a castigatione vitiorum oppositorum.
Ergo, cum per abstinentiam cohibeantur quaedam vitia intemperantiae, videtur quod abstinentia sit castitas.
AG3
Praeterea, delectationes aliorum sensuum pertinent ad temperantiam inquantum ordinantur ad delectationes
tactus, circa quas est temperantia. Sed delectationes ciborum, circa quas est abstinentia, ordinantur ad
delectationes venereorum, circa quas est castitas, unde Hieronymus dicit, venter et genitalia sibimetipsis vicina
sunt, ut ex vicinitate membrorum confederatio intelligatur vitiorum.
Ergo abstinentia et castitas non sunt virtutes ab invicem distinctae.
SC
Sed contra est quod apostolus, II ad Cor. VI, connumerat castitatem ieiuniis, quae ad abstinentiam pertinent.
CO
Respondeo dicendum quod, sicut dictum est, temperantia proprie est circa concupiscentias delectationum tactus.
Et ideo oportet ut ubi sunt diversae rationes delectationis, ibi sint diversae virtutes sub temperantia
comprehensae. Delectationes autem proportionantur operationibus, quarum sunt perfectiones, ut dicitur X ethic..
Manifestum est autem quod alterius generis sunt operationes pertinentes ad usum ciborum, quibus natura
individui conservatur; et operationes pertinentes ad usum venereorum, quibus conservatur natura speciei.
Et ideo castitas, quae est circa delectationes venereorum, est virtus distincta ab abstinentia, quae est circa
delectationes ciborum.
1838

