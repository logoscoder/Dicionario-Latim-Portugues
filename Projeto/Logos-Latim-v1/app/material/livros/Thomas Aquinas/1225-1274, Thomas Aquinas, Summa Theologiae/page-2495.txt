Ad tertium sic proceditur. Videtur quod species quae remanent in hoc sacramento, non possint immutare aliquod
extrinsecum.
Probatur enim in VII metaphysic.
Quod formae quae sunt in materia, fiunt a formis quae sunt in materia, non autem a formis quae sunt sine
materia, eo quod simile agit sibi simile.
Sed species sacramentales sunt species sine materia, quia remanent sine subiecto, ut ex dictis patet.
Non ergo possunt immutare materiam exteriorem, inducendo aliquam formam.
AG2
Praeterea, cessante actione primi agentis, necesse est quod cesset actio instrumenti, sicut, quiescente fabro, non
movetur martellus. Sed omnes formae accidentales agunt instrumentaliter in virtute formae substantialis tanquam
principalis agentis.
Cum ergo in hoc sacramento non remaneat forma substantialis panis et vini, sicut supra habitum est, videtur
quod formae accidentales remanentes agere non possunt ad immutationem exterioris materiae.
AG3
Praeterea, nihil agit extra suam speciem, quia effectus non potest esse potior causa. Sed species sacramentales
omnes sunt accidentia. Non ergo possunt exteriorem materiam immutare, ad minus ad formam substantialem.
SC
Sed contra est quod, si non possent immutare exteriora corpora, non possent sentiri, sentitur enim aliquid per hoc
quod immutatur sensus a sensibili, ut dicitur II de anima.
CO
Respondeo dicendum quod, quia unumquodque agit inquantum est ens actu, consequens est quod unumquodque,
sicut se habet ad esse, ita se habet ad agere. Quia igitur, secundum praedicta, speciebus sacramentalibus datum
est divina virtute ut remaneant in suo esse quod habebant substantia panis et vini existente, consequens est quod
etiam remaneant in suo agere. Et ideo omnem actionem quam poterant agere substantia panis et vini existente,
possunt etiam agere substantia panis et vini transeunte in corpus et sanguinem Christi. Unde non est dubium
quod possunt immutare exteriora corpora.
RA1
Ad primum ergo dicendum quod species sacramentales, licet sint formae sine materia existentes, retinent tamen
idem esse quod habebant prius in materia. Et ideo secundum suum esse assimilantur formis quae sunt in materia.
RA2
Ad secundum dicendum quod ita actio formae accidentalis dependet ab actione formae substantialis, sicut esse
accidentis dependet ab esse substantiae. Et ideo, sicut divina virtute datur speciebus sacramentalibus ut possint
esse sine substantia, ita datur eis ut possint agere sine forma substantiali, virtute Dei, a quo sicut a primo agente
dependet omnis actio formae et substantialis et accidentalis.
RA3
Ad tertium dicendum quod immutatio quae est ad formam substantialem, non fit a forma substantiali immediate,
sed mediantibus qualitatibus activis et passivis, quae agunt in virtute formae substantialis. Haec autem virtus
instrumentalis conservatur in speciebus sacramentalibus divina virtute sicut et prius erat. Et ideo possunt agere
ad formam substantialem instrumentaliter, per quem modum aliquid potest agere ultra suam speciem, non quasi
virtute propria, sed virtute principalis agentis.
|a4 Articulus 4
AG1
Ad quartum sic proceditur. Videtur quod species sacramentales corrumpi non possunt. Corruptio enim accidit
per separationem formae a materia. Sed materia panis non remanet in hoc sacramento, ut ex supra dictis patet.
Ergo huiusmodi species non possunt corrumpi.
AG2
Praeterea, nulla forma corrumpitur nisi per accidens, corrupto subiecto, unde formae per se subsistentes
incorruptibiles sunt, sicut patet in substantiis spiritualibus. Sed species sacramentales sunt formae sine subiecto.
Ergo corrumpi non possunt.
AG3
Praeterea, si corrumpuntur, aut hoc erit naturaliter, aut miraculose. Sed non naturaliter, quia non est ibi assignare
aliquod corruptionis subiectum, quod maneat corruptione terminata.
Similiter etiam nec miraculose, quia miracula quae sunt in hoc sacramento, fiunt virtute consecrationis, per quam
species sacramentales conservantur; non est autem idem causa conservationis et corruptionis. Ergo nullo modo
species sacramentales corrumpi possunt.
SC
Sed contra est quod sensu deprehenditur hostias consecratas putrefieri et corrumpi.
CO
Respondeo dicendum quod corruptio est motus ex esse in non esse.
2495

