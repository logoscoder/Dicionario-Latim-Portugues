Ergo virtus non semper est habitus bonus.
AG2
Praeterea, virtus potentiae respondet. Sed potentia non solum se habet ad bonum, sed etiam ad malum; secundum
illud Isaiae V, vae, qui potentes estis ad bibendum vinum, et viri fortes ad miscendam ebrietatem.
Ergo etiam virtus se habet et ad bonum et ad malum.
AG3
Praeterea, secundum apostolum, II ad Cor. XII, virtus in infirmitate perficitur.
Sed infirmitas est quoddam malum.
Ergo virtus non solum se habet ad bonum, sed etiam ad malum.
SC
Sed contra est quod Augustinus dicit, in libro de moribus eccles., nemo autem dubitaverit quod virtus animam
facit optimam.
Et Philosophus dicit, in II ethic., quod virtus est quae bonum facit habentem, et opus eius bonum reddit.
CO
Respondeo dicendum quod, sicut supra dictum est, virtus importat perfectionem potentiae, unde virtus cuiuslibet
rei determinatur ad ultimum in quod res potest, ut dicitur in I de caelo.
Ultimum autem in quod unaquaeque potentia potest, oportet quod sit bonum, nam omne malum defectum
quendam importat; unde dionysius dicit, in IV cap. De div. Nom., quod omne malum est infirmum.
Et propter hoc oportet quod virtus cuiuslibet rei dicatur in ordine ad bonum.
Unde virtus humana, quae est habitus operativus, est bonus habitus, et boni operativus.
RA1
Ad primum ergo dicendum quod sicut perfectum, ita et bonum dicitur metaphorice in malis, dicitur enim et
perfectus fur sive latro, et bonus fur sive latro; ut patet per Philosophum, in V metaphys..
Secundum hoc ergo, etiam virtus metaphorice in malis dicitur. Et sic virtus peccati dicitur lex, inquantum scilicet
per legem occasionaliter est peccatum augmentatum, et quasi ad maximum suum posse pervenit.
RA2
Ad secundum dicendum quod malum ebrietatis et nimiae potationis, consistit in defectu ordinis rationis.
Contingit autem, cum defectu rationis, esse aliquam potentiam inferiorem perfectam ad id quod est sui generis,
etiam cum repugnantia vel cum defectu rationis. Perfectio autem talis potentiae, cum sit cum defectu rationis,
non posset dici virtus humana.
RA3
Ad tertium dicendum quod tanto ratio perfectior esse ostenditur, quanto infirmitates corporis et inferiorum
partium magis potest vincere seu tolerare. Et ideo virtus humana, quae rationi attribuitur, in infirmitate perfici
dicitur, non quidem rationis, sed in infirmitate corporis et inferiorum partium.
|a4 Articulus 4
AG1
Ad quartum sic proceditur. Videtur quod non sit conveniens definitio virtutis quae solet assignari, scilicet, virtus
est bona qualitas mentis, qua recte vivitur, qua nullus male utitur, quam Deus in nobis sine nobis operatur.
Virtus enim est bonitas hominis, ipsa enim est quae bonum facit habentem. Sed bonitas non videtur esse bona,
sicut nec albedo est alba.
Igitur inconvenienter dicitur quod virtus est bona qualitas.
AG2
Praeterea, nulla differentia est communior suo genere, cum sit generis divisiva. Sed bonum est communius quam
qualitas, convertitur enim cum ente. Ergo bonum non debet poni in definitione virtutis, ut differentia qualitatis.
AG3
Praeterea, sicut Augustinus dicit, in XII de Trin., ubi primo occurrit aliquid quod non sit nobis pecoribusque
commune, illud ad mentem pertinet.
Sed quaedam virtutes sunt etiam irrationabilium partium; ut Philosophus dicit, in III ethic..
Non ergo omnis virtus est bona qualitas mentis.
AG4
Praeterea, rectitudo videtur ad iustitiam pertinere, unde idem dicuntur recti, et iusti. Sed iustitia est species
virtutis.
Inconvenienter ergo ponitur rectum in definitione virtutis, cum dicitur, qua recte vivitur.
AG5
Praeterea, quicumque superbit de aliquo, male utitur eo.
Sed multi superbiunt de virtute, dicit enim Augustinus, in regula, quod superbia etiam bonis operibus insidiatur,
ut pereant.
Falsum est ergo quod nemo virtute male utatur.
AG6
836

