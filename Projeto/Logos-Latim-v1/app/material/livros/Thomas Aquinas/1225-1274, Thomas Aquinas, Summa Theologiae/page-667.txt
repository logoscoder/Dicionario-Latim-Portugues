Ergo et usus.
SC
Sed contra est quod Damascenus dicit, quod voluntas post electionem impetum facit ad operationem, et postea
utitur.
Ergo usus sequitur electionem.
CO
Respondeo dicendum quod voluntas duplicem habitudinem habet ad volitum. Unam quidem, secundum quod
volitum est quodammodo in volente, per quandam proportionem vel ordinem ad volitum. Unde et res quae
naturaliter sunt proportionatae ad aliquem finem, dicuntur appetere illum naturaliter. Sed sic habere finem, est
imperfecte habere ipsum. Omne autem imperfectum tendit in perfectionem. Et ideo tam appetitus naturalis, quam
voluntarius, tendit ut habeat ipsum finem realiter, quod est perfecte habere ipsum. Et haec est secunda habitudo
voluntatis ad volitum. Volitum autem non solum est finis, sed id quod est ad finem. Ultimum autem quod
pertinet ad primam habitudinem voluntatis, respectu eius quod est ad finem, est electio, ibi enim completur
proportio voluntatis, ut complete velit id quod est ad finem. Sed usus iam pertinet ad secundam habitudinem
voluntatis, qua tendit ad consequendum rem volitam. Unde manifestum est quod usus sequitur electionem, si
tamen accipiatur usus, secundum quod voluntas utitur executiva potentia movendo ipsam. Sed quia voluntas
etiam quodammodo rationem movet, et utitur ea, potest intelligi usus eius quod est ad finem, secundum quod est
in consideratione rationis referentis ipsum in finem.
Et hoc modo usus praecedit electionem.
RA1
Ad primum ergo dicendum quod ipsam executionem operis praecedit motio qua voluntas movet ad exequendum,
sequitur autem electionem.
Et sic, cum usus pertineat ad praedictam motionem voluntatis, medium est inter electionem et executionem.
RA2
Ad secundum dicendum quod id quod est per essentiam suam relatum, posterius est absoluto, sed id cui
attribuuntur relationes, non oportet quod sit posterius. Immo quanto causa est prior, tanto habet relationem ad
plures effectus.
RA3
Ad tertium dicendum quod electio praecedit usum, si referantur ad idem. Nihil autem prohibet quod usus unius
praecedat electionem alterius. Et quia actus voluntatis reflectuntur supra seipsos, in quolibet actu voluntatis
potest accipi et consensus, et electio, et usus, ut si dicatur quod voluntas consentit se eligere, et consentit se
consentire, et utitur se ad consentiendum et eligendum.
Et semper isti actus ordinati ad id quod est prius, sunt priores.
|q17 Quaestio 17
|a0 Prologus
Deinde considerandum est de actibus imperatis a voluntate.
Et circa hoc quaeruntur novem. Primo, utrum imperare sit actus voluntatis, vel rationis. Secundo, utrum imperare
pertineat ad bruta animalia. Tertio, de ordine imperii ad usum. Quarto, utrum imperium et actus imperatus sint
unus actus, vel diversi.
Quinto, utrum actus voluntatis imperetur. Sexto, utrum actus rationis. Septimo, utrum actus appetitus sensitivi.
Octavo, utrum actus animae vegetabilis. Nono, utrum actus exteriorum membrorum.
|a1 Articulus 1
AG1
Ad primum sic proceditur. Videtur quod imperare non sit actus rationis, sed voluntatis. Imperare enim est
movere quoddam, dicit enim Avicenna quod quadruplex est movens, scilicet perficiens, disponens, imperans et
consilians.
Sed ad voluntatem pertinet movere omnes alias vires animae, ut dictum est supra.
Ergo imperare est actus voluntatis.
AG2
Praeterea, sicut imperari pertinet ad id quod est subiectum, ita imperare pertinere videtur ad id quod est maxime
liberum. Sed radix libertatis est maxime in voluntate.
Ergo voluntatis est imperare.
AG3
Praeterea, ad imperium statim sequitur actus. Sed ad actum rationis non statim sequitur actus, non enim qui
iudicat aliquid esse faciendum, statim illud operatur.
Ergo imperare non est actus rationis, sed voluntatis.
SC
667

