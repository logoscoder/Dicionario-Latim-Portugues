Ad primum ergo dicendum quod Origenes loquitur de adiuratione qua aliquis alicui necessitatem imponere
intendit, sicut imponit sibi ipsi iurando, sic enim princeps sacerdotum praesumpsit Dominum Iesum Christum
adiurare.
RA2
Ad secundum dicendum quod illa ratio procedit de adiuratione quae necessitatem imponit.
RA3
Ad tertium dicendum quod adiurare non est aliquem ad iurandum inducere, sed per quandam similitudinem
iuramenti a se inducti, alium ad aliquid agendum provocare. Aliter tamen adiuratione utimur ad hominem, et
aliter ad Deum. Nam adiurando hominis voluntatem per reverentiam rei sacrae immutare intendimus, quod
quidem non intendimus circa Deum, cuius voluntas est immutabilis; sed quod a Deo per aeternam eius
voluntatem aliquid obtineamus, non est ex meritis nostris, sed ex eius bonitate.
|a2 Articulus 2
AG1
Ad secundum sic proceditur. Videtur quod non liceat Daemones adiurare.
Dicit enim Origenes, super Matth., non est secundum potestatem datam a salvatore adiurare Daemonia, Iudaicum
enim est hoc.
Non autem debemus Iudaeorum ritus imitari, sed potius uti potestate a Christo data. Ergo non est licitum
Daemones adiurare.
AG2
Praeterea, multi nigromanticis incantationibus Daemones per aliquid divinum invocant, quod est adiurare. Si
igitur licitum est Daemones adiurare, licitum est nigromanticis incantationibus uti.
Quod patet esse falsum. Ergo et primum.
AG3
Praeterea, quicumque adiurat aliquem, ex hoc ipso aliquam societatem cum ipso facit. Sed non licet cum
Daemonibus societatem facere, secundum illud I Cor. X, nolo vos socios fieri Daemoniorum.
Ergo non licet Daemones adiurare.
SC
Sed contra est quod dicitur Marc. Ult., in nomine meo Daemonia eiicient.
Sed inducere alium ad aliquid agendum propter nomen divinum, hoc est adiurare. Ergo licitum est Daemones
adiurare.
CO
Respondeo dicendum quod, sicut dictum est, duplex est adiurandi modus, unus quidem per modum deprecationis
vel inductionis ob reverentiam alicuius sacri; alius autem per modum compulsionis. Primo autem modo non licet
Daemones adiurare, quia ille modus adiurandi videtur ad quandam benevolentiam vel amicitiam pertinere, qua
non licet ad Daemones uti. Secundo autem adiurationis modo, qui est per compulsionem, licet nobis ad aliquid
uti, et ad aliquid non licet. Daemones enim in cursu huius vitae nobis adversarii constituuntur, non autem eorum
actus nostrae dispositioni subduntur, sed dispositioni divinae et sanctorum Angelorum; quia, ut Augustinus dicit,
in III de Trin., spiritus desertor regitur per spiritum iustum.
Possumus ergo Daemones, adiurando, per virtutem divini nominis tanquam inimicos repellere, ne nobis noceant
vel spiritualiter vel corporaliter, secundum potestatem datam a Christo, secundum illud Luc. X, ecce, dedi vobis
potestatem calcandi supra serpentes et scorpiones, et supra omnem virtutem inimici, et nihil vobis nocebit.
Non tamen licitum est eos adiurare ad aliquid ab eis addiscendum, vel etiam ad aliquid per eos obtinendum, quia
hoc pertineret ad aliquam societatem cum ipsis habendam, nisi forte ex speciali instinctu vel revelatione divina,
aliqui sancti ad aliquos effectus Daemonum operatione utantur; sicut legitur de beato Iacobo quod per Daemones
fecit Hermogenem ad se adduci.
RA1
Ad primum ergo dicendum quod Origenes loquitur de adiuratione quae non fit protestative per modum
compulsionis, sed magis per modum cuiusdam benevolae deprecationis.
RA2
Ad secundum dicendum quod nigromantici utuntur adiurationibus et invocationibus Daemonum ad aliquid ab eis
adipiscendum vel addiscendum, et hoc est illicitum, ut dictum est.
Unde chrysostomus dicit, Marc. I, exponens illud verbum Domini, quod spiritui immundo dixit, obmutesce, et
exi de homine, salutiferum hic nobis dogma datur, ne credamus Daemonibus, quantumcumque denuntient
veritatem.
RA3
Ad tertium dicendum quod ratio illa procedit de adiuratione qua imploratur auxilium Daemonum ad aliquid
agendum vel cognoscendum, hoc enim videtur ad quandam societatem pertinere.
Sed quod aliquis adiurando Daemones repellat, hoc est ab eorum societate recedere.

1617

