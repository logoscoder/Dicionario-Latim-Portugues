Praeterea, maiori peccato debetur maior poena, secundum illud Deut. XXV, pro mensura peccati erit et plagarum
modus.
Sed maior poena debetur fidelibus peccantibus quam infidelibus, secundum illud ad Heb. X, quanto magis
putatis deteriora mereri supplicia qui filium Dei conculcaverit, et sanguinem testamenti pollutum duxerit, in quo
sanctificatus est? ergo infidelitas non est maximum peccatum.
SC
Sed contra est quod Augustinus dicit, exponens illud Ioan. XV, si non venissem, et locutus eis non fuissem,
peccatum non haberent, magnum, inquit, quoddam peccatum sub generali nomine vult intelligi. Hoc enim est
peccatum, scilicet infidelitatis, quo tenentur cuncta peccata.
Infidelitas ergo est maximum omnium peccatorum.
CO
Respondeo dicendum quod omne peccatum formaliter consistit in aversione a Deo, ut supra dictum est.
Unde tanto aliquod peccatum est gravius quanto per ipsum homo magis a Deo separatur.
Per infidelitatem autem maxime homo a Deo elongatur, quia nec veram Dei cognitionem habet; per falsam
autem cognitionem ipsius non appropinquat ei, sed magis ab eo elongatur. Nec potest esse quod quantum ad quid
Deum cognoscat qui falsam opinionem de ipso habet, quia id quod ipse opinatur non est Deus. Unde manifestum
est quod peccatum infidelitatis est maius omnibus peccatis quae contingunt in perversitate morum. Secus autem
est de peccatis quae opponuntur aliis virtutibus theologicis, ut infra dicetur.
RA1
Ad primum ergo dicendum quod nihil prohibet peccatum quod est gravius secundum suum genus esse minus
grave secundum aliquas circumstantias.
Et propter hoc Augustinus noluit praecipitare sententiam de malo catholico et haeretico alias non peccante, quia
peccatum haeretici, etsi sit gravius ex genere, potest tamen ex aliqua circumstantia alleviari; et e converso
peccatum catholici ex aliqua circumstantia aggravari.
RA2
Ad secundum dicendum quod infidelitas habet et ignorantiam adiunctam, et habet renisum ad ea quae sunt fidei,
et ex hac parte habet rationem peccati gravissimi. Ex parte autem ignorantiae habet aliquam rationem
excusationis, et maxime quando aliquis ex malitia non peccat, sicut fuit in apostolo.
RA3
Ad tertium dicendum quod infidelis pro peccato infidelitatis gravius punitur quam alius peccator pro quocumque
alio peccato, considerato peccati genere. Sed pro alio peccato, puta pro adulterio, si committatur a fideli et ab
infideli, ceteris paribus, gravius peccat fidelis quam infidelis, tum propter notitiam veritatis ex fide; tum etiam
propter sacramenta fidei quibus est imbutus, quibus peccando contumeliam facit.
|a4 Articulus 4
AG1
Ad quartum sic proceditur. Videtur quod quaelibet actio infidelis sit peccatum.
Quia super illud Rom. XIV, omne quod non est ex fide peccatum est, dicit Glossa, omnis infidelium vita est
peccatum.
Sed ad vitam infidelium pertinet omne quod agunt.
Ergo omnis actio infidelis est peccatum.
AG2
Praeterea, fides intentionem dirigit. Sed nullum bonum potest esse quod non est ex intentione recta.
Ergo in infidelibus nulla actio potest esse bona.
AG3
Praeterea, corrupto priori, corrumpuntur posteriora. Sed actus fidei praecedit actus omnium virtutum. Ergo, cum
in infidelibus non sit actus fidei, nullum bonum opus facere possunt, sed in omni actu suo peccant.
SC
Sed contra est quod Cornelio adhuc infideli existenti dictum est quod acceptae erant Deo eleemosynae eius.
Ergo non omnis actio infidelis est peccatum, sed aliqua actio eius est bona.
CO
Respondeo dicendum quod, sicut supra dictum est, peccatum mortale tollit gratiam gratum facientem, non autem
totaliter corrumpit bonum naturae. Unde, cum infidelitas sit quoddam mortale peccatum, infideles quidem gratia
carent, remanet tamen in eis aliquod bonum naturae. Unde manifestum est quod infideles non possunt operari
opera bona quae sunt ex gratia, scilicet opera meritoria, tamen opera bona ad quae sufficit bonum naturae
aliqualiter operari possunt. Unde non oportet quod in omni suo opere peccent, sed quandocumque aliquod opus
operantur ex infidelitate, tunc peccant. Sicut enim habens fidem potest aliquod peccatum committere in actu
quem non refert ad fidei finem, vel venialiter vel etiam mortaliter peccando; ita etiam infidelis potest aliquem
actum bonum facere in eo quod non refert ad finem infidelitatis.
RA1
1229

