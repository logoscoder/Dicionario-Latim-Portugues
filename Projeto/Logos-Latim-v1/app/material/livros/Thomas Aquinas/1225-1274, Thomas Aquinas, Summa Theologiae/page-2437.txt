Ad tertium dicendum quod ratio illa procedit de particularibus medicinis. Baptismus autem operatur in virtute
passionis Christi, quae est universalis medicina omnium peccatorum, et per baptismum omnia peccata solvuntur.
|a2 Articulus 2
AG1
Ad secundum sic proceditur. Videtur quod per baptismum non liberetur homo ab omni reatu peccati.
Dicit enim apostolus, Rom. XIII, quae a Deo sunt, ordinata sunt.
Sed culpa non ordinatur nisi per poenam, ut Augustinus dicit.
Ergo per baptismum non tollitur reatus poenae praecedentium peccatorum.
AG2
Praeterea, effectus sacramenti aliquam similitudinem habet cum ipso sacramento, quia sacramenta novae legis
efficiunt quod figurant, ut supra dictum est.
Sed ablutio baptismalis habet quidem aliquam similitudinem cum ablutione maculae, nullam autem
similitudinem habere videtur cum subtractione reatus poenae.
Non ergo per baptismum tollitur reatus poenae.
AG3
Praeterea, sublato reatu poenae, aliquis non remanet dignus poena, et ita iniustum esset eum puniri. Si igitur per
baptismum tollitur reatus poenae, iniustum esset post baptismum suspendere latronem, qui antea homicidium
commisit. Et ita per baptismum tolleretur rigor humanae disciplinae, quod est inconveniens.
Non ergo per baptismum tollitur reatus poenae.
SC
Sed contra est quod Ambrosius dicit, super illud Rom. XI, sine poenitentia sunt dona Dei et vocatio, gratia,
inquit, Dei in baptismo omnia gratis condonat.
CO
Respondeo dicendum quod, sicut supra dictum est, per baptismum aliquis incorporatur passioni et morti Christi,
secundum illud Rom. VI, si mortui sumus cum Christo, credimus quia etiam simul vivemus cum Christo.
Ex quo patet quod omni baptizato communicatur passio Christi ad remedium ac si ipse passus et mortuus esset.
Passio autem Christi, sicut supra dictum est, est sufficiens satisfactio pro omnibus peccatis omnium hominum. Et
ideo ille qui baptizatur liberatur a reatu omnis poenae sibi debitae pro peccatis, ac si ipse sufficienter satisfecisset
pro omnibus peccatis suis.
RA1
Ad primum ergo dicendum quod, quia poena passionis Christi communicatur baptizato, inquantum fit membrum
Christi, ac si ipse poenam illam sustinuisset, eius peccata remanent ordinata per poenam passionis Christi.
RA2
Ad secundum dicendum quod aqua non solum abluit, sed etiam refrigerat. Et ita suo refrigerio significat
subtractionem reatus poenae, sicut sua ablutione significat emundationem a culpa.
RA3
Ad tertium dicendum quod in poenis quae iudicio humano inferuntur, non solum attenditur qua poena sit homo
dignus quoad Deum, sed etiam in quo sit obligatus quoad homines, qui sunt laesi et scandalizati per peccatum
alicuius. Et ideo, licet homicida per baptismum liberetur a reatu poenae quoad Deum, remanet tamen adhuc
obligatus quoad homines, quos iustum est aedificari de poena, sicut sunt scandalizati de culpa. Pie tamen talibus
princeps posset poenam indulgere.
|a3 Articulus 3
AG1
Ad tertium sic proceditur. Videtur quod per baptismum debeant auferri poenalitates praesentis vitae.
Ut enim apostolus dicit, Rom. V, donum Christi potentius est quam peccatum Adae. Sed per peccatum Adae, ut
ibidem apostolus dicit, mors in hunc mundum intravit, et per consequens omnes aliae poenalitates praesentis
vitae.
Ergo multo magis per donum Christi, quod in baptismo percipitur, homo a poenalitatibus praesentis vitae debet
liberari.
AG2
Praeterea, baptismus aufert et culpam originalem et actualem, sicut supra dictum est.
Sic autem aufert actualem culpam quod liberat ab omni reatu poenae consequentis actualem culpam.
Ergo etiam liberat a poenalitatibus praesentis vitae, quae sunt poena originalis peccati.
AG3
Praeterea, remota causa, removetur effectus. Sed causa harum poenalitatum est peccatum originale, quod tollitur
per baptismum.
Ergo non debent huiusmodi poenalitates remanere.
SC
2437

