RA3
Ad tertium dicendum quod verbum Ambrosii potest intelligi de ignorantia simpliciter affectata. Vel potest
intelligi in genere peccati ingratitudinis, in qua summus gradus est quod homo etiam beneficia non recognoscat.
Vel potest intelligi de ignorantia infidelitatis, quae fundamentum spiritualis aedificii subvertit.
RA4
Ad quartum dicendum quod ebrius meretur quidem duplices maledictiones, propter duo peccata quae committit,
scilicet ebrietatem et aliud peccatum quod ex ebrietate sequitur. Tamen ebrietas, ratione ignorantiae adiunctae,
diminuit sequens peccatum, et forte plus quam sit gravitas ipsius ebrietatis, ut dictum est.
Vel potest dici quod illud verbum inducitur secundum ordinationem cuiusdam Pittaci legislatoris, qui statuit
ebrios, si percusserint, amplius puniendos; non ad veniam respiciens, quam ebrii debent magis habere; sed ad
utilitatem, quia plures iniuriantur ebrii quam sobrii; ut patet per Philosophum, in II politicorum.
|q77 Quaestio 77
|a0 Prologus
Deinde considerandum est de causa peccati ex parte appetitus sensitivi, utrum passio animae sit causa peccati. Et
circa hoc quaeruntur octo. Primo, utrum passio appetitus sensitivi possit movere vel inclinare voluntatem.
Secundo, utrum possit superare rationem contra eius scientiam. Tertio, utrum peccatum quod ex passione
provenit, sit peccatum ex infirmitate. Quarto, utrum haec passio quae est amor sui, sit causa omnis peccati.
Quinto, de illis tribus causis quae ponuntur I Ioan. II, concupiscentia oculorum, concupiscentia carnis, et
superbia vitae.
Sexto, utrum passio quae est causa peccati, diminuat ipsum.
Septimo, utrum totaliter excuset. Octavo, utrum peccatum quod ex passione est, possit esse mortale.
|a1 Articulus 1
AG1
Ad primum sic proceditur. Videtur quod voluntas non moveatur a passione appetitus sensitivi. Nulla enim
potentia passiva movetur nisi a suo obiecto. Voluntas autem est potentia passiva et activa simul, inquantum est
movens et mota, sicut in III de anima Philosophus dicit universaliter de VI appetitiva. Cum ergo obiectum
voluntatis non sit passio appetitus sensitivi, sed magis bonum rationis; videtur quod passio appetitus sensitivi
non moveat voluntatem.
AG2
Praeterea, superior motor non movetur ab inferiori, sicut anima non movetur a corpore. Sed voluntas, quae est
appetitus rationis, comparatur ad appetitum sensitivum sicut motor superior ad inferiorem, dicit enim
Philosophus, in III de anima, quod appetitus rationis movet appetitum sensitivum, sicut in corporibus caelestibus
sphaera movet sphaeram.
Ergo voluntas non potest moveri a passione appetitus sensitivi.
AG3
Praeterea, nullum immateriale potest moveri ab aliquo materiali.
Sed voluntas est quaedam potentia immaterialis, non enim utitur organo corporali, cum sit in ratione, ut dicitur in
III de anima.
Appetitus autem sensitivus est vis materialis, utpote fundata in organo corporali. Ergo passio appetitus sensitivi
non potest movere appetitum intellectivum.
SC
Sed contra est quod dicitur Dan. XIII, concupiscentia subvertit cor tuum.
CO
Respondeo dicendum quod passio appetitus sensitivi non potest directe trahere aut movere voluntatem, sed
indirecte potest.
Et hoc dupliciter. Uno quidem modo, secundum quandam abstractionem.
Cum enim omnes potentiae animae in una essentia animae radicentur, necesse est quod quando una potentia
intenditur in suo actu, altera in suo actu remittatur, vel etiam totaliter impediatur. Tum quia omnis virtus ad plura
dispersa fit minor, unde e contrario, quando intenditur circa unum, minus potest ad alia dispergi. Tum quia in
operibus animae requiritur quaedam intentio, quae dum vehementer applicatur ad unum, non potest alteri
vehementer attendere. Et secundum hunc modum, per quandam distractionem, quando motus appetitus sensitivi
fortificatur secundum quamcumque passionem, necesse est quod remittatur, vel totaliter impediatur motus
proprius appetitus rationalis, qui est voluntas. Alio modo, ex parte obiecti voluntatis, quod est bonum ratione
apprehensum. Impeditur enim iudicium et apprehensio rationis propter vehementem et inordinatam
apprehensionem imaginationis, et iudicium virtutis aestimativae, ut patet in amentibus. Manifestum est autem
quod passionem appetitus sensitivi sequitur imaginationis apprehensio, et iudicium aestimativae, sicut etiam
dispositionem linguae sequitur iudicium gustus. Unde videmus quod homines in aliqua passione existentes, non
953

