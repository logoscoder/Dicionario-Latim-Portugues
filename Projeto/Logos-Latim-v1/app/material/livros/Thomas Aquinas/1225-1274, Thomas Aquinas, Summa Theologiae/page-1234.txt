Praeterea, Dominus non potest uti servo nisi ei communicando saltem verbo, quia Dominus movet servum per
imperium. Sed christiani possunt habere servos infideles, vel Iudaeos vel etiam Paganos sive saracenos.
Ergo possunt licite cum eis communicare.
SC
Sed contra est quod dicitur Deut. VII, non inibis cum eis foedus, nec misereberis eorum, neque sociabis cum eis
connubia.
Et super illud Lev. XV, mulier quae redeunte mense etc., dicit Glossa, sic oportet ab idololatria abstinere ut nec
idololatras nec eorum discipulos contingamus, nec cum eis communionem habeamus.
CO
Respondeo dicendum quod communio alicuius personae interdicitur fidelibus dupliciter, uno modo, in poenam
illius cui communio fidelium subtrahitur; alio modo, ad cautelam eorum quibus interdicitur ne alii communicent.
Et utraque causa ex verbis apostoli accipi potest, I ad Cor. V.
Nam postquam sententiam excommunicationis protulit, subdit pro ratione, nescitis quia modicum fermentum
totam massam corrumpit? et postea rationem subdit ex parte poenae per iudicium ecclesiae illatae, cum dicit,
nonne de his qui intus sunt vos iudicatis? primo igitur modo non interdicit ecclesia fidelibus communionem
infidelium qui nullo modo fidem christianam receperunt, scilicet Paganorum vel Iudaeorum, quia non habet de
eis iudicare spirituali iudicio, sed temporali, in casu cum, inter christianos commorantes, aliquam culpam
committunt et per fideles temporaliter puniuntur. Sed isto modo, scilicet in poenam, interdicit ecclesia fidelibus
communionem illorum infidelium qui a fide suscepta deviant, vel corrumpendo fidem, sicut haeretici, vel etiam
totaliter a fide recedendo, sicut apostatae.
In utrosque enim horum excommunicationis sententiam profert ecclesia.
Sed quantum ad secundum modum, videtur esse distinguendum secundum diversas conditiones personarum et
negotiorum et temporum. Si enim aliqui fuerint firmi in fide, ita quod ex communione eorum cum infidelibus
conversio infidelium magis sperari possit quam fidelium a fide aversio; non sunt prohibendi infidelibus
communicare qui fidem non susceperunt, scilicet Paganis vel Iudaeis, et maxime si necessitas urgeat. Si autem
sint simplices et infirmi in fide, de quorum subversione probabiliter timeri possit, prohibendi sunt ab infidelium
communione, et praecipue ne magnam familiaritatem cum eis habeant, vel absque necessitate eis communicent.
RA1
Ad primum ergo dicendum quod Dominus illud praecipit de illis gentibus quarum terram ingressuri erant Iudaei,
qui erant proni ad idololatriam, et ideo timendum erat ne per continuam conversationem cum eis alienarentur a
fide.
Et ideo ibidem subditur, quia seducet filium tuum ne sequatur me.
RA2
Ad secundum dicendum quod ecclesia in infideles non habet iudicium quoad poenam spiritualem eis
infligendam. Habet tamen iudicium super aliquos infideles quoad temporalem poenam infligendam, ad quod
pertinet quod ecclesia aliquando, propter aliquas speciales culpas, subtrahit aliquibus infidelibus communionem
fidelium.
RA3
Ad tertium dicendum quod magis est probabile quod servus, qui regitur imperio Domini, convertatur ad fidem
Domini fidelis, quam e converso. Et ideo non est prohibitum quin fideles habeant servos infideles. Si tamen
Domino periculum immineret ex communione talis servi, deberet eum a se abiicere, secundum illud mandatum
Domini, Matth. V et XVIII, si pes tuus scandalizaverit te, abscinde eum et proiice abs te.
|a10 Articulus 10
AG1
Ad decimum sic proceditur. Videtur quod infideles possint habere praelationem vel dominium supra fideles.
Dicit enim apostolus, I ad Tim. VI, quicumque sunt sub iugo servi dominos suos omni honore dignos arbitrentur,
et quod loquatur de infidelibus patet per hoc quod subdit, qui autem fideles habent dominos non contemnant.
Et I Pet. II dicitur, servi, subditi estote in omni timore dominis, non tantum bonis et modestis, sed etiam dyscolis.
Non autem hoc praeciperetur per apostolicam doctrinam nisi infideles possent fidelibus praeesse. Ergo videtur
quod infideles possint praeesse fidelibus.
AG2
Praeterea, quicumque sunt de familia alicuius principis subsunt ei. Sed fideles aliqui erant de familiis infidelium
principum, unde dicitur ad philipp. IV, salutant vos omnes sancti, maxime autem qui de caesaris domo sunt,
scilicet Neronis, qui infidelis erat.
Ergo infideles possunt fidelibus praeesse.
AG3
Praeterea, sicut Philosophus dicit, in I polit., servus est instrumentum Domini in his quae ad humanam vitam
pertinent, sicut et minister artificis est instrumentum artificis in his quae pertinent ad operationem artis. Sed in
talibus potest fidelis infideli subiici, possunt enim fideles infidelium coloni esse.
1234

