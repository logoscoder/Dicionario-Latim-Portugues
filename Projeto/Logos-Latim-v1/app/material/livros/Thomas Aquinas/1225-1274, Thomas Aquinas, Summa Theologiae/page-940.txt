quae habent ordinem ad invicem ut ex uno perveniatur in aliud, sicut bonitas imaginationis est dispositio ad
scientiam, quae est in intellectu.
Et hoc modo veniale peccatum, quod est in sensualitate, potest esse dispositio ad peccatum mortale, quod est in
ratione.
|a5 Articulus 5
AG1
Ad quintum sic proceditur. Videtur quod peccatum non possit esse in ratione. Cuiuslibet enim potentiae
peccatum est aliquis defectus ipsius. Sed defectus rationis non est peccatum, sed magis excusat peccatum,
excusatur enim aliquis a peccato propter ignorantiam. Ergo in ratione non potest esse peccatum.
AG2
Praeterea, primum subiectum peccati est voluntas, ut dictum est.
Sed ratio praecedit voluntatem, cum sit directiva ipsius.
Ergo peccatum esse non potest in ratione.
AG3
Praeterea, non potest esse peccatum nisi circa ea quae sunt in nobis. Sed perfectio et defectus rationis non est
eorum quae sunt in nobis, quidam enim sunt naturaliter ratione deficientes, vel ratione solertes. Ergo in ratione
non est peccatum.
SC
Sed contra est quod Augustinus dicit, in libro XII de Trin., quod peccatum est in ratione inferiori et in ratione
superiori.
CO
Respondeo dicendum quod peccatum cuiuslibet potentiae consistit in actu ipsius, sicut ex dictis patet.
Habet autem ratio duplicem actum, unum quidem secundum se, in comparatione ad proprium obiectum, quod est
cognoscere aliquod verum; alius autem actus rationis est inquantum est directiva aliarum virium. Utroque igitur
modo contingit esse peccatum in ratione. Et primo quidem, inquantum errat in cognitione veri, quod quidem tunc
imputatur ei ad peccatum, quando habet ignorantiam vel errorem circa id quod potest et debet scire. Secundo,
quando inordinatos actus inferiorum virium vel imperat, vel etiam post deliberationem non coercet.
RA1
Ad primum ergo dicendum quod ratio illa procedit de defectu rationis qui pertinet ad actum proprium respectu
proprii obiecti, et hoc quando est defectus cognitionis eius quod quis non potest scire. Tunc enim talis defectus
rationis non est peccatum, sed excusat a peccato, sicut patet in his quae per furiosos committuntur. Si vero sit
defectus rationis circa id quod homo potest et debet scire, non omnino homo excusatur a peccato, sed ipse
defectus imputatur ei ad peccatum. Defectus autem qui est solum in dirigendo alias vires, semper imputatur ei ad
peccatum, quia huic defectui occurrere potest per proprium actum.
RA2
Ad secundum dicendum quod, sicut supra dictum est, cum de actibus voluntatis et rationis ageretur, voluntas
quodammodo movet et praecedit rationem, et ratio quodammodo voluntatem, unde et motus voluntatis dici
potest rationalis, et actus rationis potest dici voluntarius. Et secundum hoc in ratione invenitur peccatum, vel
prout est defectus eius voluntarius, vel prout actus rationis est principium actus voluntatis.
RA3
Ad tertium patet responsio ex dictis.
|a6 Articulus 6
AG1
Ad sextum sic proceditur. Videtur quod peccatum morosae delectationis non sit in ratione. Delectatio enim
importat motum appetitivae virtutis, ut supra dictum est.
Sed vis appetitiva distinguitur a ratione, quae est vis apprehensiva. Ergo delectatio morosa non est in ratione.
AG2
Praeterea, ex obiectis cognosci potest ad quam potentiam actus pertineat, per quem potentia ordinatur ad
obiectum. Sed quandoque est delectatio morosa circa bona sensibilia, et non circa bona rationis. Ergo peccatum
delectationis morosae non est in ratione.
AG3
Praeterea, morosum dicitur aliquid propter diuturnitatem temporis.
Sed diuturnitas temporis non est ratio quod aliquis actus pertineat ad aliquam potentiam.
Ergo delectatio morosa non pertinet ad rationem.
SC
Sed contra est quod Augustinus dicit, XII de Trin., quod consensus illecebrae si sola cogitationis delectatione
contentus est, sic habendum existimo velut cibum vetitum mulier sola comederit.

940

