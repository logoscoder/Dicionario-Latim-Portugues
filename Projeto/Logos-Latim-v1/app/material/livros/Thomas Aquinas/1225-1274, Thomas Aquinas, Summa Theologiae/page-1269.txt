Praeterea, habitus diversificantur secundum obiecta. Sed idem est obiectum timoris servilis et filialis, quia
utroque timore timetur Deus. Ergo idem est secundum substantiam timor servilis et timor filialis.
AG3
Praeterea, sicut homo sperat frui Deo et etiam ab eo beneficia obtinere, ita etiam timet separari a Deo et poenas
ab eo pati.
Sed eadem est spes qua speramus frui Deo et qua speramus alia beneficia obtinere ab eo, ut dictum est.
Ergo etiam idem est timor filialis, quo timemus separationem a Deo, et timor servilis, quo timemus ab eo puniri.
SC
Sed contra est quod Augustinus, super prim. Canonic. Ioan., dicit esse duos timores, unum servilem, et alium
filialem vel castum.
CO
Respondeo dicendum quod proprie obiectum timoris est malum.
Et quia actus et habitus distinguuntur secundum obiecta, ut ex dictis patet, necesse est quod secundum
diversitatem malorum etiam timores specie differant. Differunt autem specie malum poenae, quod refugit timor
servilis, et malum culpae, quod refugit timor filialis, ut ex supradictis patet.
Unde manifestum est quod timor servilis et filialis non sunt idem secundum substantiam, sed differunt specie.
RA1
Ad primum ergo dicendum quod fides formata et informis non differunt secundum obiectum, utraque enim fides
et credit Deo et credit Deum, sed differunt solum per aliquod extrinsecum, scilicet secundum praesentiam et
absentiam caritatis. Et ideo non differunt secundum substantiam. Sed timor servilis et filialis differunt secundum
obiecta. Et ideo non est similis ratio.
RA2
Ad secundum dicendum quod timor servilis et timor filialis non habent eandem habitudinem ad Deum, nam
timor servilis respicit Deum sicut principium inflictivum poenarum; timor autem filialis respicit Deum non sicut
principium activum culpae, sed potius sicut terminum a quo refugit separari per culpam.
Et ideo ex hoc obiecto quod est Deus non consequuntur identitatem speciei. Quia etiam motus naturales
secundum habitudinem ad aliquem terminum specie diversificantur, non enim est idem motus specie qui est ab
albedine et qui est ad albedinem.
RA3
Ad tertium dicendum quod spes respicit Deum sicut principium tam respectu fruitionis divinae quam respectu
cuiuscumque alterius beneficii. Non sic autem est de timore.
Et ideo non est similis ratio.
|a6 Articulus 6
AG1
Ad sextum sic proceditur. Videtur quod timor servilis non remaneat cum caritate.
Dicit enim Augustinus, super prim. Canonic. Ioan., quod cum coeperit caritas habitare, pellitur timor, qui ei
praeparavit locum.
AG2
Praeterea, caritas Dei diffunditur in cordibus nostris per spiritum sanctum, qui datus est nobis, ut dicitur Rom. V.
Sed ubi spiritus Domini, ibi libertas, ut habetur II ad Cor. III.
Cum ergo libertas excludat servitutem, videtur quod timor servilis expellatur caritate adveniente.
AG3
Praeterea, timor servilis ex amore sui causatur, inquantum poena diminuit proprium bonum. Sed amor Dei
expellit amorem sui, facit enim contemnere seipsum, ut patet ex auctoritate Augustini, XIV de CIV. Dei, quod
amor Dei usque ad contemptum sui facit civitatem Dei.
Ergo videtur quod veniente caritate timor servilis tollatur.
SC
Sed contra est quod timor servilis est donum spiritus sancti, ut supra dictum est.
Sed dona spiritus sancti non tolluntur adveniente caritate, per quam spiritus sanctus in nobis habitat.
Ergo veniente caritate non tollitur timor servilis.
CO
Respondeo dicendum quod timor servilis ex amore sui causatur, quia est timor poenae, quae est detrimentum
proprii boni. Unde hoc modo timor poenae potest stare cum caritate sicut et amor sui, eiusdem enim rationis est
quod homo cupiat bonum suum et quod timeat eo privari. Amor autem sui tripliciter se potest habere ad
caritatem. Uno enim modo contrariatur caritati, secundum scilicet quod aliquis in amore proprii boni finem
constituit.
Alio vero modo in caritate includitur, secundum quod homo se propter Deum et in Deo diligit. Tertio modo a
caritate quidem distinguitur, sed caritati non contrariatur, puta cum aliquis diligit quidem seipsum secundum
rationem proprii boni, ita tamen quod in hoc proprio bono non constituat finem, sicut etiam et ad proximum
1269

