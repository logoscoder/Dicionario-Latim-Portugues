Praeterea, sicut ad iudicium concurrit persona advocati, ita etiam persona iudicis et persona testis.
Sed secundum Augustinum, ad Macedonium, non debet iudex vendere iustum iudicium, nec testis verum
testimonium.
Ergo nec advocatus poterit vendere iustum patrocinium.
SC
Sed contra est quod Augustinus dicit ibidem, quod advocatus licite vendit iustum patrocinium, et iurisperitus
verum consilium.
CO
Respondeo dicendum quod ea quae quis non tenetur alteri exhibere, iuste potest pro eorum exhibitione
recompensationem accipere.
Manifestum est autem quod advocatus non semper tenetur patrocinium praestare aut consilium dare causis
aliorum.
Et ideo si vendat suum patrocinium sive consilium, non agit contra iustitiam. Et eadem ratio est de medico opem
ferente ad sanandum, et de omnibus aliis huiusmodi personis, dum tamen moderate accipiant, considerata
conditione personarum et negotiorum et laboris, et consuetudine patriae. Si autem per improbitatem aliquid
immoderate extorqueat, peccat contra iustitiam.
Unde Augustinus dicit, ad Macedonium, quod ab his extorta per immoderatam improbitatem repeti solent, data
per tolerabilem consuetudinem non solent.
RA1
Ad primum ergo dicendum quod non semper quae homo potest misericorditer facere, tenetur facere gratis,
alioquin nulli liceret aliquam rem vendere, quia quamlibet rem potest homo misericorditer impendere. Sed
quando eam misericorditer impendit, non humanam, sed divinam remunerationem quaerere debet.
Et similiter advocatus, quando causae pauperum misericorditer patrocinatur, non debet intendere
remunerationem humanam, sed divinam, non tamen semper tenetur gratis patrocinium impendere.
RA2
Ad secundum dicendum quod etsi scientia iuris sit quiddam spirituale, tamen usus eius fit opere corporali. Et
ideo pro eius recompensatione licet pecuniam accipere, alioquin nulli artifici liceret de arte sua lucrari.
RA3
Ad tertium dicendum quod iudex et testis communes sunt utrique parti, quia iudex tenetur iustam sententiam
dare, et testis tenetur verum testimonium dicere; iustitia autem et veritas non declinant in unam partem magis
quam in aliam.
Et ideo iudicibus de publico sunt stipendia laboris statuta; et testes accipiunt, non quasi pretium testimonii, sed
quasi stipendium laboris, expensas vel ab utraque parte, vel ab ea a qua inducuntur, quia nemo militat stipendiis
suis unquam, ut dicitur I ad Cor. IX.
Sed advocatus alteram partem tantum defendit. Et ideo licite potest pretium accipere a parte quam adiuvat.
|q72 Quaestio 72
|a0 Prologus
Deinde considerandum est de iniuriis verborum quae inferuntur extra iudicium. Et primo, de contumelia;
secundo, de detractione; tertio, de susurratione; quarto, de derisione; quinto, de maledictione. Circa primum
quaeruntur quatuor. Primo, quid sit contumelia. Secundo, utrum omnis contumelia sit peccatum mortale.
Tertio, utrum oporteat contumeliosos reprimere.
Quarto, de origine contumeliae.
|a1 Articulus 1
AG1
Ad primum sic proceditur. Videtur quod contumelia non consistat in verbis. Contumelia enim importat quoddam
nocumentum proximo illatum, cum pertineat ad iniustitiam. Sed verba nullum nocumentum videntur inferre
proximo, nec in rebus nec in persona. Ergo contumelia non consistit in verbis.
AG2
Praeterea, contumelia videtur ad quandam dehonorationem pertinere. Sed magis aliquis potest inhonorari seu
vituperari factis quam verbis. Ergo videtur quod contumelia non consistit in verbis, sed magis in factis.
AG3
Praeterea, dehonoratio quae fit in verbis dicitur convicium vel improperium. Sed contumelia videtur differre a
convicio et improperio. Ergo contumelia non consistit in verbis.
SC
Sed contra, nihil auditu percipitur nisi verbum.
Sed contumelia auditu percipitur, secundum illud Ierem. XX, audivi contumelias in circuitu.
Ergo contumelia est in verbis.
1525

