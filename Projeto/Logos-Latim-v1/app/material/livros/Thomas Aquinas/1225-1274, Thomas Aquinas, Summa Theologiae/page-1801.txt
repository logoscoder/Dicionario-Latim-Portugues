necessaria ad conservationem speciei; vel cibi vel potus, quae sunt necessaria ad conservationem individui. Et
ipse usus horum necessariorum habet quandam essentialem delectationem adiunctam. Secundario autem
consideratur circa utrumque usum aliquid quod facit ad hoc quod usus sit magis delectabilis, sicut pulchritudo et
ornatus feminae, et sapor delectabilis in cibo, et etiam odor. Et ideo principaliter temperantia est circa
delectationem tactus, quae per se consequitur ipsum usum rerum necessariarum, quarum omnis usus est in
tangendo. Circa delectationes autem vel gustus vel olfactus vel visus, est temperantia et intemperantia
secundario, inquantum sensibilia horum sensuum conferunt ad delectabilem usum rerum necessariarum, qui
pertinet ad tactum.
Quia tamen gustus propinquior est tactui quam alii sensus, ideo temperantia magis est circa gustum quam circa
alios sensus.
RA1
Ad primum ergo dicendum quod etiam ipse usus ciborum, et delectatio essentialiter ipsum consequens, ad
tactum pertinet, unde Philosophus dicit, in II de anima, quod tactus est sensus alimenti, nutrimur enim calido et
frigido, humido et sicco.
Sed ad gustum pertinet discretio saporum, qui conferunt ad delectationem alimenti, inquantum sunt signa
convenientis nutrimenti.
RA2
Ad secundum dicendum quod delectatio saporis est quasi superveniens, sed delectatio tactus per se consequitur
usum cibi et potus.
RA3
Ad tertium dicendum quod deliciae principaliter quidem consistunt in ipsa substantia alimenti, sed secundario in
exquisito sapore et praeparatione ciborum.
|a6 Articulus 6
AG1
Ad sextum sic proceditur. Videtur quod regula temperantiae non sit sumenda secundum necessitatem praesentis
vitae. Superius enim non regulatur ab inferiori. Sed temperantia, cum sit virtus animae, est superior quam
necessitas corporalis. Ergo regula temperantiae non debet sumi secundum necessitatem corporalem.
AG2
Praeterea, quicumque excedit regulam, peccat. Si ergo necessitas corporalis esset regula temperantiae,
quicumque aliqua delectatione uteretur supra necessitatem naturae, quae valde modicis contenta est, peccaret
contra temperantiam.
Quod videtur esse inconveniens.
AG3
Praeterea, nullus attingens regulam peccat. Si ergo necessitas corporalis esset regula temperantiae, quicumque
uteretur aliqua delectatione propter necessitatem corporalem, puta propter sanitatem, esset immunis a peccato.
Hoc autem videtur esse falsum.
Ergo necessitas corporalis non est regula temperantiae.
SC
Sed contra est quod Augustinus dicit, in libro de moribus Eccle., habet vir temperans in rebus huius vitae
regulam utroque testamento firmatam, ut eorum nihil diligat, nihil per se appetendum putet; sed ad vitae huius
atque officiorum necessitatem quantum sat est usurpet, utentis modestia, non amantis affectu.
CO
Respondeo dicendum quod, sicut ex praedictis patet, bonum virtutis moralis praecipue consistit in ordine
rationis, nam bonum hominis est secundum rationem esse, ut dionysius dicit, IV cap. De div. Nom..
Praecipuus autem ordo rationis consistit ex hoc quod aliqua in finem ordinat, et in hoc ordine maxime consistit
bonum rationis nam bonum habet rationem finis, et ipse finis est regula eorum quae sunt ad finem. Omnia autem
delectabilia quae in usum hominis veniunt, ordinantur ad aliquam vitae huius necessitatem sicut ad finem. Et
ideo temperantia accipit necessitatem huius vitae sicut regulam delectabilium quibus utitur, ut scilicet tantum eis
utatur quantum necessitas huius vitae requirit.
RA1
Ad primum ergo dicendum quod, sicut dictum est, necessitas huius vitae habet rationem regulae inquantum est
finis. Considerandum est autem quod quandoque aliud est finis operantis, et aliud finis operis, sicut patet quod
aedificationis finis est domus, sed aedificatoris finis quandoque est lucrum.
Sic igitur temperantiae ipsius finis et regula est beatitudo, sed eius rei qua utitur, finis et regula est necessitas
humanae vitae, infra quam est id quod in usum vitae venit.
RA2
Ad secundum dicendum quod necessitas humanae vitae potest attendi dupliciter, uno modo, secundum quod
dicitur necessarium id sine quo res nullo modo potest esse, sicut cibus est necessarius animali; alio modo,
secundum quod necessarium dicitur id sine quo res non potest convenienter esse. Temperantia autem non solum
1801

