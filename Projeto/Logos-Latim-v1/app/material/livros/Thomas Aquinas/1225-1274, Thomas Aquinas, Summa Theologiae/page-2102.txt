Ad tertium dicendum quod caput habet manifestam eminentiam respectu exteriorum membrorum, sed cor habet
quandam influentiam occultam. Et ideo cordi comparatur spiritus sanctus, qui invisibiliter ecclesiam vivificat et
unit, capiti comparatur Christus, secundum visibilem naturam, qua homo hominibus praefertur
|a2 Articulus 2
AG1
Ad secundum sic proceditur. Videtur quod Christus non sit caput hominum quantum ad corpora. Christus enim
dicitur caput ecclesiae inquantum influit spiritualem sensum et motum gratiae in ecclesiam. Sed huius spiritualis
sensus et motus capax non est corpus. Ergo non est caput hominum secundum corpora.
AG2
Praeterea, secundum corpora communicamus cum brutis. Si ergo Christus esset caput hominum quantum ad
corpora, sequeretur quod etiam esset caput brutorum animalium. Quod est inconveniens.
AG3
Praeterea, Christus corpus suum ab aliis hominibus traxit, ut patet Matth. I et Luc. III.
Sed caput est primum inter cetera membra, ut dictum est.
Ergo Christus non est caput ecclesiae quantum ad corpora.
SC
Sed contra est quod dicitur philipp. III, reformabit corpus humilitatis nostrae, configuratum corpori claritatis
suae.
CO
Respondeo dicendum quod corpus humanum habet naturalem ordinem ad animam rationalem, quae est propria
forma eius et motor. Et inquantum quidem est forma eius, recipit ab anima vitam et ceteras proprietates
convenientes humano corpori secundum suam speciem. Inquantum vero anima est motor corporis, corpus
instrumentaliter servit animae. Sic ergo dicendum quod habet vim influendi Christi humanitas inquantum est
coniuncta Dei verbo, cui corpus unitur per animam, ut supra dictum est.
Unde tota Christi humanitas, secundum scilicet animam et corpus, influit in homines et quantum ad animam et
quantum ad corpus, sed principaliter quantum ad animam; secundario quantum ad corpus. Uno modo, inquantum
membra corporis exhibentur arma iustitiae in anima existenti per Christum, ut apostolus dicit, Rom. VI.
Alio modo, inquantum vita gloriae ab anima derivatur ad corpus, secundum illud Rom. VIII, qui suscitavit Iesum
a mortuis, vivificabit et mortalia corpora vestra, propter inhabitantem spiritum eius in vobis.
RA1
Ad primum ergo dicendum quod sensus spiritualis gratiae non pervenit quidem ad corpus primo et principaliter,
sed secundario et instrumentaliter, ut dictum est.
RA2
Ad secundum dicendum quod corpus animalis bruti nullam habitudinem habet ad animam rationalem, sicut
habet corpus humanum. Et ideo non est simile.
RA3
Ad tertium dicendum quod, licet Christus traxerit materiam corporis ab aliis hominibus, vitam tamen
immortalem corporis omnes homines trahunt ab ipso, secundum illud I Cor. XV, sicut in Adam omnes
moriuntur, ita in Christo omnes vivificabuntur.
|a3 Articulus 3
AG1
Ad tertium sic proceditur. Videtur quod Christus non sit caput omnium hominum. Caput enim non habet
relationem nisi ad membra sui corporis. Infideles autem nullo modo sunt membra ecclesiae, quae est corpus
Christi, ut dicitur Ephes. I.
Ergo Christus non est caput omnium hominum.
AG2
Praeterea, apostolus dicit, Ephes. V, quod Christus tradidit semetipsum pro ecclesia, ut ipse sibi exhiberet
ecclesiam gloriosam, non habentem maculam aut rugam aut aliquid huiusmodi.
Sed multi sunt, etiam fideles, in quibus invenitur macula aut ruga peccati. Ergo nec erit omnium fidelium
Christus caput.
AG3
Praeterea, sacramenta veteris legis comparantur ad Christum sicut umbra ad corpus, ut dicitur Coloss. II.
Sed patres veteris testamenti sacramentis illis suo tempore serviebant, secundum illud Heb. VIII, exemplari et
umbrae deserviunt caelestium.
Non ergo pertinebant ad corpus Christi. Et ita Christus non est caput omnium hominum.
SC
Sed contra est quod dicitur I Tim. IV, salvator omnium est, et maxime fidelium.
Et I Ioan. II, ipse est propitiatio pro peccatis nostris, non autem pro nostris tantum, sed etiam pro totius mundi.
2102

