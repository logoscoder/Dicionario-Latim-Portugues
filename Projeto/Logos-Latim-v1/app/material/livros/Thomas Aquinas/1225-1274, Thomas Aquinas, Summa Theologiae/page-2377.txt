autem est considerandum ex parte significationis verborum. Cum enim verba operentur in sacramentis quantum
ad sensum quem faciunt, ut supra dictum est, oportet considerare utrum per talem mutationem tollatur debitus
sensus verborum, quia sic manifestum est quod tollitur veritas sacramenti. Manifestum est autem quod, si
diminuatur aliquid eorum quae sunt de substantia formae sacramentalis, tollitur debitus sensus verborum, et ideo
non perficitur sacramentum.
Unde didymus dicit, in libro de spiritu sancto, si quis ita baptizare conetur ut unum de praedictis nominibus
praetermittat, scilicet patris et filii et spiritus sancti, sine perfectione baptizabit.
Si autem subtrahatur aliquid quod non sit de substantia formae, talis diminutio non tollit debitum sensum
verborum, et per consequens nec sacramenti perfectionem. Sicut in forma eucharistiae, quae est, hoc est enim
corpus meum, ly enim sublatum non tollit debitum sensum verborum, et ideo non impedit perfectionem
sacramenti, quamvis possit contingere quod ille qui praetermittit, peccet ex negligentia vel contemptu.
Circa additionem etiam contingit aliquid apponi quod est corruptivum debiti sensus, puta si aliquis dicat, ego te
baptizo in nomine patris maioris et filii minoris, sicut Ariani baptizabant.
Et ideo talis additio tollit veritatem sacramenti. Si vero sit talis additio quae non auferat debitum sensum, non
tollitur sacramenti veritas. Nec refert utrum talis additio fiat in principio, medio vel fine. Ut, si aliquis dicat, ego
te baptizo in nomine Dei patris omnipotentis, et filii eius unigeniti, et spiritus sancti Paracleti, erit verum
baptisma.
Et similiter, si quis dicat, ego te baptizo in nomine patris et filii et spiritus sancti, et beata virgo te adiuvet, erit
verum baptisma. Forte autem si diceret, ego te baptizo in nomine patris et filii et spiritus sancti et beatae virginis
mariae, non esset baptismus, quia dicitur I Cor. I, nunquid Paulus pro vobis crucifixus est? aut in nomine Pauli
baptizati estis? sed hoc verum est si sic intelligatur in nomine beatae virginis baptizari sicut in nomine trinitatis,
quo baptismus consecratur, talis enim sensus esset contrarius verae fidei, et per consequens tolleret veritatem
sacramenti. Si vero sic intelligatur quod additur, et in nomine beatae virginis, non quasi nomen beatae virginis
aliquid operetur in baptismo, sed ut eius intercessio prosit baptizato ad conservandam gratiam baptismalem, non
tollitur perfectio sacramenti.
RA1
Ad primum ergo dicendum quod verbis sacrae Scripturae non licet aliquid apponere quantum ad sensum, sed
quantum ad expositionem sacrae Scripturae, multa verba eis a doctoribus apponuntur. Non tamen licet etiam
verba sacrae Scripturae apponere ita quod dicantur esse de integritate sacrae Scripturae, quia hoc esset vitium
falsitatis. Et similiter si quis diceret aliquid esse de necessitate formae quod non est.
RA2
Ad secundum dicendum quod verba pertinent ad formam sacramenti ratione sensus significati. Et ideo,
quaecumque fiat additio vel subtractio vocum quae non addat aliquid aut subtrahat debito sensui, non tollitur
species sacramenti.
RA3
Ad tertium dicendum quod, si sit tanta interruptio verborum quod intercipiatur intentio pronuntiantis, tollitur
sensus sacramenti, et per consequens veritas eius. Non autem tollitur quando est parva interruptio proferentis,
quae intentionem et intellectum non aufert. Et idem etiam dicendum est de transpositione verborum.
Quia, si tollit sensum locutionis, non perficitur sacramentum, sicut patet de negatione praeposita vel postposita
signo. Si autem sit talis transpositio quae sensum locutionis non variat, non tollitur veritas sacramenti, secundum
quod Philosophus dicit quod nomina et verba transposita idem significant.
|q61 Quaestio 61
|a0 Prologus
Deinde considerandum est de necessitate sacramentorum. Et circa hoc quaeruntur quatuor. Primo, utrum
sacramenta sint necessaria ad salutem humanam. Secundo, utrum fuerint necessaria in statu ante peccatum.
Tertio, utrum fuerint necessaria in statu post peccatum ante Christum. Quarto, utrum fuerint necessaria post
Christi adventum.
|a1 Articulus 1
AG1
Ad primum sic proceditur. Videtur quod sacramenta non fuerint necessaria ad humanam salutem.
Dicit enim apostolus, I ad Tim. IV, corporalis exercitatio ad modicum utilis est.
Sed usus sacramentorum pertinet ad corporalem exercitationem, eo quod sacramenta perficiuntur in
significatione sensibilium rerum et verborum, ut dictum est.
Ergo sacramenta non sunt necessaria ad humanam salutem.
AG2
Praeterea, II Cor. XII, apostolo dicitur, sufficit tibi gratia mea.
Non autem sufficeret si sacramenta essent necessaria ad salutem.
2377

