Secundo, ut cognitio Dei sit communior. Multi enim in studio scientiae proficere non possunt, vel propter
hebetudinem ingenii; vel propter alias occupationes et necessitates temporalis vitae; vel etiam propter torporem
addiscendi. Qui omnino a Dei cognitione fraudarentur nisi proponerentur eis divina per modum fidei. Tertio
modo, propter certitudinem. Ratio enim humana in rebus divinis est multum deficiens, cuius signum est quia
Philosophi, de rebus humanis naturali investigatione perscrutantes, in multis erraverunt et sibi ipsis contraria
senserunt. Ut ergo esset indubitata et certa cognitio apud homines de Deo, oportuit quod divina eis per modum
fidei traderentur, quasi a Deo dicta, qui mentiri non potest.
RA1
Ad primum ergo dicendum quod investigatio naturalis rationis non sufficit humano generi ad cognitionem
divinorum etiam quae ratione ostendi possunt. Et ideo non est superfluum ut talia credantur.
RA2
Ad secundum dicendum quod de eodem non potest esse scientia et fides apud eundem. Sed id quod est ab uno
scitum potest esse ab alio creditum, ut supra dictum est.
RA3
Ad tertium dicendum quod, si omnia scibilia conveniant in ratione scientiae, non tamen conveniunt in hoc quod
aequaliter ordinent ad beatitudinem. Et ideo non aequaliter omnia proponuntur ut credenda.
|a5 Articulus 5
AG1
Ad quintum sic proceditur. Videtur quod non teneatur homo ad credendum aliquid explicite. Nullus enim tenetur
ad id quod non est in eius potestate. Sed credere aliquid explicite non est in hominis potestate, dicitur enim Rom.
X, quomodo credent ei quem non audierunt? quomodo audient sine praedicante? quomodo autem praedicabunt
nisi mittantur? ergo credere aliquid explicite homo non tenetur.
AG2
Praeterea, sicut per fidem ordinamur in Deum, ita et per caritatem. Sed ad servandum praecepta caritatis homo
non tenetur, sed sufficit sola praeparatio animi, sicut patet in illo praecepto Domini quod ponitur Matth. V, si
quis percusserit te in una maxilla, praebe ei et aliam, et in aliis consimilibus, ut Augustinus exponit, in libro de
serm. Dom. In monte.
Ergo etiam non tenetur homo explicite aliquid credere, sed sufficit quod habeat animum paratum ad credendum
ea quae a Deo proponuntur.
AG3
Praeterea, bonum fidei in quadam obedientia consistit, secundum illud Rom. I, ad obediendum fidei in omnibus
gentibus.
Sed ad virtutem obedientiae non requiritur quod homo aliqua determinata praecepta observet, sed sufficit quod
habeat promptum animum ad obediendum, secundum illud psalm., paratus sum, et non sum turbatus, ut
custodiam mandata tua.
Ergo videtur quod etiam ad fidem sufficiat quod homo habeat promptum animum ad credendum ea quae ei
divinitus proponi possent, absque hoc quod explicite aliquid credat.
SC
Sed contra est quod dicitur ad Heb. XI, accedentem ad Deum oportet credere quia est, et quod inquirentibus se
remunerator est.
CO
Respondeo dicendum quod praecepta legis quae homo tenetur implere dantur de actibus virtutum qui sunt via
perveniendi ad salutem. Actus autem virtutis, sicut supra dictum est, sumitur secundum habitudinem habitus ad
obiectum. Sed in obiecto cuiuslibet virtutis duo possunt considerari, scilicet id quod est proprie et per se virtutis
obiectum, quod necessarium est in omni actu virtutis; et iterum id quod per accidens sive consequenter se habet
ad propriam rationem obiecti. Sicut ad obiectum fortitudinis proprie et per se pertinet sustinere pericula mortis et
aggredi hostes cum periculo propter bonum commune, sed quod homo armetur vel ense percutiat in bello iusto,
aut aliquid huiusmodi faciat, reducitur quidem ad obiectum fortitudinis, sed per accidens. Determinatio igitur
virtuosi actus ad proprium et per se obiectum virtutis est sub necessitate praecepti, sicut et ipse virtutis actus. Sed
determinatio actus virtuosi ad ea quae accidentaliter vel secundario se habent ad proprium et per se virtutis
obiectum non cadit sub necessitate praecepti nisi pro loco et tempore.
Dicendum est ergo quod fidei obiectum per se est id per quod homo beatus efficitur, ut supra dictum est.
Per accidens autem vel secundario se habent ad obiectum fidei omnia quae in Scriptura divinitus tradita
continentur, sicut quod Abraham habuit duos filios, quod David fuit filius Isai, et alia huiusmodi.
Quantum ergo ad prima credibilia, quae sunt articuli fidei, tenetur homo explicite credere, sicut et tenetur habere
fidem.
Quantum autem ad alia credibilia, non tenetur homo explicite credere, sed solum implicite vel in praeparatione
animi, inquantum paratus est credere quidquid in divina Scriptura continetur.
Sed tunc solum huiusmodi tenetur explicite credere quando hoc ei constiterit in doctrina fidei contineri.
1195

