Praeterea, virtutes morales possunt acquiri ex actibus humanis, ut dicitur in II ethic..
Sed caritas non habetur nisi ex infusione; secundum illud Rom. V, caritas Dei diffusa est in cordibus nostris per
spiritum sanctum, qui datus est nobis.
Ergo aliae virtutes possunt haberi sine caritate.
AG3
Praeterea, virtutes morales connectuntur ad invicem, inquantum dependent a prudentia. Sed caritas non dependet
a prudentia; immo prudentiam excedit, secundum illud Ephes. III, supereminentem scientiae caritatem Christi.
Ergo virtutes morales non connectuntur caritati, sed sine ea esse possunt.
SC
Sed contra est quod dicitur I Ioan. III, qui non diligit, manet in morte.
Sed per virtutes perficitur vita spiritualis, ipsae enim sunt quibus recte vivitur, ut Augustinus dicit, in II de Lib.
Arbit..
Ergo non possunt esse sine dilectione caritatis.
CO
Respondeo dicendum quod, sicut supra dictum est, virtutes morales prout sunt operativae boni in ordine ad finem
qui non excedit facultatem naturalem hominis, possunt per opera humana acquiri. Et sic acquisitae sine caritate
esse possunt, sicut fuerunt in multis gentilibus. Secundum autem quod sunt operativae boni in ordine ad ultimum
finem supernaturalem, sic perfecte et vere habent rationem virtutis; et non possunt humanis actibus acquiri, sed
infunduntur a Deo. Et huiusmodi virtutes morales sine caritate esse non possunt.
Dictum est enim supra quod aliae virtutes morales non possunt esse sine prudentia; prudentia autem non potest
esse sine virtutibus moralibus, inquantum virtutes morales faciunt bene se habere ad quosdam fines, ex quibus
procedit ratio prudentiae.
Ad rectam autem rationem prudentiae multo magis requiritur quod homo bene se habeat circa ultimum finem,
quod fit per caritatem, quam circa alios fines, quod fit per virtutes morales, sicut ratio recta in speculativis
maxime indiget primo principio indemonstrabili, quod est contradictoria non simul esse vera. Unde manifestum
fit quod nec prudentia infusa potest esse sine caritate; nec aliae virtutes morales consequenter, quae sine
prudentia esse non possunt.
Patet igitur ex dictis quod solae virtutes infusae sunt perfectae, et simpliciter dicendae virtutes, quia bene
ordinant hominem ad finem ultimum simpliciter. Aliae vero virtutes, scilicet acquisitae, sunt secundum quid
virtutes, non autem simpliciter, ordinant enim hominem bene respectu finis ultimi in aliquo genere, non autem
respectu finis ultimi simpliciter.
Unde Rom. XIV super illud, omne quod non est ex fide, peccatum est, dicit Glossa Augustini, ubi deest agnitio
veritatis, falsa est virtus etiam in bonis moribus.
RA1
Ad primum ergo dicendum quod virtutes ibi accipiuntur secundum imperfectam rationem virtutis. Alioquin, si
virtus moralis secundum perfectam rationem virtutis accipiatur, bonum facit habentem; et per consequens in
malis esse non potest.
RA2
Ad secundum dicendum quod ratio illa procedit de virtutibus moralibus acquisitis.
RA3
Ad tertium dicendum quod, etsi caritas excedat scientiam et prudentiam, tamen prudentia dependet a caritate, ut
dictum est.
Et per consequens, omnes virtutes morales infusae.
|a3 Articulus 3
AG1
Ad tertium sic proceditur. Videtur quod caritas sine aliis virtutibus moralibus haberi possit. Ad id enim ad quod
sufficit unum, indebitum est quod plura ordinentur. Sed sola caritas sufficit ad omnia opera virtutis implenda, ut
patet per id quod dicitur I ad Cor. XIII, caritas patiens est, benigna est, etc..
Ergo videtur quod, habita caritate, aliae virtutes superfluerent.
AG2
Praeterea, qui habet habitum virtutis, de facili operatur ea quae sunt virtutis, et ei secundum se placent, unde et
signum habitus est delectatio quae fit in opere, ut dicitur in II ethic..
Sed multi habent caritatem, absque peccato mortali existentes, qui tamen difficultatem in operibus virtutum
patiuntur, neque eis secundum se placent, sed solum secundum quod referuntur ad caritatem. Ergo multi habent
caritatem, qui non habent alias virtutes.
AG3
Praeterea, caritas in omnibus sanctis invenitur. Sed quidam sunt sancti qui tamen aliquibus virtutibus carent, dicit
enim beda quod sancti magis humiliantur de virtutibus quas non habent, quam de virtutibus quas habent,
glorientur. Ergo non est necessarium quod qui habet caritatem, omnes virtutes morales habeat.
880

