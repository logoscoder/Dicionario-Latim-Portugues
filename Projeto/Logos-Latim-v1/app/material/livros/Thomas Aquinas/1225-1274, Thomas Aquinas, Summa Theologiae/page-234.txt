Ad primum ergo dicendum quod Philosophus in I physic. Loquitur de fieri particulari, quod est de forma in
formam, sive accidentalem sive substantialem nunc autem loquimur de rebus secundum emanationem earum ab
universali principio essendi. A qua quidem emanatione nec materia excluditur, licet a primo modo factionis
excludatur.
RA2
Ad secundum dicendum quod passio est effectus actionis. Unde et rationabile est quod primum principium
passivum sit effectus primi principii activi, nam omne imperfectum causatur a perfecto.
Oportet enim primum principium esse perfectissimum, ut dicit Aristoteles, in XII metaphys..
RA3
Ad tertium dicendum quod ratio illa non ostendit quod materia non sit creata, sed quod non sit creata sine forma.
Licet enim omne creatum sit in actu, non tamen est actus purus. Unde oportet quod etiam illud quod se habet ex
parte potentiae, sit creatum, si totum quod ad esse ipsius pertinet, creatum est.
|a3 Articulus 3
AG1
Ad tertium sic proceditur. Videtur quod causa exemplaris sit aliquid praeter Deum. Exemplatum enim habet
similitudinem exemplaris. Sed creaturae longe sunt a divina similitudine.
Non ergo Deus est causa exemplaris earum.
AG2
Praeterea, omne quod est per participationem, reducitur ad aliquid per se existens, ut ignitum ad ignem, sicut iam
dictum est.
Sed quaecumque sunt in sensibilibus rebus, sunt solum per participationem alicuius speciei, quod ex hoc patet,
quod in nullo sensibilium invenitur solum id quod ad rationem speciei pertinet, sed adiunguntur principiis speciei
principia individuantia. Oportet ergo ponere ipsas species per se existentes, ut per se hominem, et per se equum,
et huiusmodi.
Et haec dicuntur exemplaria.
Sunt igitur exemplaria res quaedam extra Deum.
AG3
Praeterea, scientiae et definitiones sunt de ipsis speciebus, non secundum quod sunt in particularibus, quia
particularium non est scientia nec definitio. Ergo sunt quaedam entia, quae sunt entia vel species non in
singularibus. Et haec dicuntur exemplaria. Ergo idem quod prius.
AG4
Praeterea, hoc idem videtur per dionysium, qui dicit, V cap. De div. Nom., quod ipsum secundum se esse, prius
est eo quod est per se vitam esse, et eo quod est per se sapientiam esse.
SC
Sed contra est quod exemplar est idem quod idea. Sed ideae, secundum quod Augustinus libro octoginta trium
quaest. Dicit, sunt formae principales, quae divina intelligentia continentur.
Ergo exemplaria rerum non sunt extra Deum.
CO
Respondeo dicendum quod Deus est prima causa exemplaris omnium rerum. Ad cuius evidentiam,
considerandum est quod ad productionem alicuius rei ideo necessarium est exemplar, ut effectus determinatam
formam consequatur, artifex enim producit determinatam formam in materia, propter exemplar ad quod inspicit,
sive illud sit exemplar ad quod extra intuetur, sive sit exemplar interius mente conceptum. Manifestum est autem
quod ea quae naturaliter fiunt, determinatas formas consequuntur.
Haec autem formarum determinatio oportet quod reducatur, sicut in primum principium, in divinam sapientiam,
quae ordinem universi excogitavit, qui in rerum distinctione consistit. Et ideo oportet dicere quod in divina
sapientia sunt rationes omnium rerum, quas supra diximus ideas, id est formas exemplares in mente divina
existentes. Quae quidem licet multiplicentur secundum respectum ad res, tamen non sunt realiter aliud a divina
essentia, prout eius similitudo a diversis participari potest diversimode. Sic igitur ipse Deus est primum exemplar
omnium. Possunt etiam in rebus creatis quaedam aliorum exemplaria dici, secundum quod quaedam sunt ad
similitudinem aliorum, vel secundum eandem speciem, vel secundum analogiam alicuius imitationis.
RA1
Ad primum ergo dicendum quod, licet creaturae non pertingant ad hoc quod sint similes Deo secundum suam
naturam, similitudine speciei, ut homo genitus homini generanti; attingunt tamen ad eius similitudinem
secundum repraesentationem rationis intellectae a Deo, ut domus quae est in materia, domui quae est in mente
artificis.
RA2
Ad secundum dicendum quod de ratione hominis est quod sit in materia, et sic non potest inveniri homo sine
materia. Licet igitur hic homo sit per participationem speciei, non tamen potest reduci ad aliquid existens per se
in eadem specie; sed ad speciem superexcedentem, sicut sunt substantiae separatae.
234

