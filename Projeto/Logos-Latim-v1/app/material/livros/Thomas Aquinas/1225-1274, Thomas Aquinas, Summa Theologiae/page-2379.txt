CO
Respondeo dicendum quod in statu innocentiae sacramenta necessaria non fuerunt. Cuius ratio accipi potest ex
rectitudine status illius, in quo superiora inferioribus dominabantur, et nullo modo dependebant ab eis, sicut enim
mens suberat Deo, ita menti suberant inferiores animae vires, et ipsi animae corpus.
Contra hunc autem ordinem esset si anima perficeretur, vel quantum ad scientiam vel quantum ad gratiam, per
aliquid corporale, quod fit in sacramentis. Et ideo in statu innocentiae homo sacramentis non indigebat, non
solum inquantum sacramenta ordinantur in remedium peccati, sed etiam inquantum ordinantur ad animae
perfectionem.
RA1
Ad primum ergo dicendum quod homo in statu innocentiae gratia indigebat, non tamen ut consequeretur gratiam
per aliqua sensibilia signa, sed spiritualiter et invisibiliter.
RA2
Ad secundum dicendum quod eadem est natura hominis ante peccatum et post peccatum, non tamen est idem
naturae status.
Nam post peccatum anima, etiam quantum ad superiorem partem, indiget accipere aliquid a corporalibus rebus
ad sui perfectionem quod in illo statu homini necesse non erat.
RA3
Ad tertium dicendum quod matrimonium fuit institutum in statu innocentiae, non secundum quod est
sacramentum, sed secundum quod est in officium naturae. Ex consequenti tamen aliquid significabat futurum
circa Christum et ecclesiam, sicut et omnia alia in figura Christi praecesserunt.
|a3 Articulus 3
AG1
Ad tertium sic proceditur. Videtur quod post peccatum, ante Christum, sacramenta non debuerunt esse.
Dictum est enim quod per sacramenta passio Christi hominibus applicatur, et sic passio Christi comparatur ad
sacramenta sicut causa ad effectum.
Sed effectus non praecedit causam. Ergo sacramenta non debuerunt esse ante Christi adventum.
AG2
Praeterea, sacramenta debent esse convenientia statui humani generis, ut patet per Augustinum, XIX contra
faustum.
Sed status humani generis non fuit mutatus post peccatum usque ad reparationem factam per Christum. Ergo nec
sacramenta debuerunt immutari, ut, praeter sacramenta legis naturae, alia statuerentur in lege Moysi.
AG3
Praeterea, quanto magis est aliquid propinquum perfecto, tanto magis debet ei assimilari. Sed perfectio salutis
humanae per Christum facta est, cui propinquiora fuerunt sacramenta veteris legis quam ea quae fuerunt ante
legem. Ergo debuerunt esse similiora sacramentis Christi. Cuius tamen contrarium apparet, ex eo quod
sacerdotium Christi praedicitur esse futurum secundum ordinem melchisedech, et non secundum ordinem Aaron,
ut habetur Heb. VII.
Non ergo convenienter fuerunt disposita ante Christum sacramenta.
SC
Sed contra est quod Augustinus dicit, XIX contra faust., quod prima sacramenta, quae celebrabantur et
observabantur ex lege, praenuntia erant Christi venturi.
Sed necessarium erat ad humanam salutem ut adventus Christi praenuntiaretur. Ergo necessarium erat ante
Christum sacramenta quaedam disponi.
CO
Respondeo dicendum quod sacramenta necessaria sunt ad humanam salutem inquantum sunt quaedam sensibilia
signa invisibilium rerum quibus homo sanctificatur. Nullus autem sanctificari potest post peccatum nisi per
Christum, quem proposuit Deus propitiatorem per fidem in sanguine ipsius, ad ostensionem iustitiae suae, ut sit
ipse iustus et iustificans eum qui ex fide est Iesu Christi.
Et ideo oportebat ante Christi adventum esse quaedam signa visibilia quibus homo fidem suam protestaretur de
futuro salvatoris adventu. Et huiusmodi signa sacramenta dicuntur.
Et sic patet quod ante Christi adventum necesse fuit quaedam sacramenta institui.
RA1
Ad primum ergo dicendum quod passio Christi est causa finalis veterum sacramentorum, quae scilicet ad ipsam
significandam sunt instituta. Causa autem finalis non praecedit tempore, sed solum in intentione agentis. Et ideo
non est inconveniens aliqua sacramenta ante Christi passionem fuisse.
RA2
Ad secundum dicendum quod status humani generis post peccatum et ante Christum dupliciter potest
considerari. Uno modo, secundum fidei rationem. Et sic semper unus et idem permansit, quia scilicet

2379

