Adulatio enim consistit in quodam sermone laudis alteri exhibito intentione placendi. Sed laudare aliquem non
est malum, secundum illud Prov. Ult., surrexerunt filii eius et beatissimam praedicaverunt, vir eius, et laudavit
eam.
Similiter etiam velle placere aliis non est malum, secundum illud I ad Cor. X, per omnia omnibus placeo.
Ergo adulatio non est peccatum.
AG2
Praeterea, bono malum est contrarium, et similiter vituperium laudi. Sed vituperare malum non est peccatum.
Ergo neque laudare bonum, quod videtur ad adulationem pertinere.
Ergo adulatio non est peccatum.
AG3
Praeterea, adulationi detractio contrariatur.
Unde Gregorius dicit quod remedium contra adulationem est detractio.
Sciendum est, inquit, quod ne immoderatis laudibus elevemur, plerumque nostri rectoris moderamine
detractionibus lacerari permittimur, ut quos vox laudantis elevat, lingua detrahentis humiliet.
Sed detractio est malum, ut supra habitum est.
Ergo adulatio est bonum.
SC
Sed contra est quod super illud Ezech. XIII, vae, qui consuunt pulvillos sub omni cubito manus, dicit Glossa,
idest, suavem adulationem.
Ergo adulatio est peccatum.
CO
Respondeo dicendum quod, sicut supra dictum est, amicitia praedicta, vel affabilitas, etsi principaliter delectare
intendat eos quibus convivit, tamen, ubi necesse est propter aliquod bonum exequendum vel malum vitandum,
non veretur contristare. Si ergo aliquis in omnibus velit ad delectationem alteri loqui, excedit modum in
delectando, et ideo peccat per excessum. Et si quidem hoc faciat sola intentione delectandi, vocatur placidus,
secundum Philosophum, si autem hoc faciat intentione alicuius lucri consequendi, vocatur blanditor sive
adulator. Communiter tamen nomen adulationis solet attribui omnibus qui supra debitum modum virtutis volunt
alios verbis vel factis delectare in communi conversatione.
RA1
Ad primum ergo dicendum quod laudare aliquem contingit et bene et male, prout scilicet debitae circumstantiae
vel servantur vel praetermittuntur. Si enim aliquis aliquem velit delectare laudando ut ex hoc eum consoletur ne
in tribulationibus deficiat, vel etiam ut in bono proficere studeat, aliis debitis circumstantiis observatis, pertinebit
hoc ad praedictam virtutem amicitiae. Pertinet autem ad adulationem si aliquis velit aliquem laudare in quibus
non est laudandus, quia forte mala sunt, secundum illud, laudatur peccator in desideriis animae suae; vel quia
non sunt certa, secundum illud Eccli. XXVII, ante sermonem ne laudes virum, et iterum Eccli. XI, non laudes
virum in specie sua; vel etiam si timeri possit ne humana laude ad inanem gloriam provocetur, unde dicitur Eccli.
XI, ante mortem ne laudes hominem.
Similiter etiam velle placere hominibus propter caritatem nutriendam, et ut in eis homo spiritualiter proficere
possit, laudabile est. Quod autem aliquis velit placere hominibus propter inanem gloriam vel propter lucrum, vel
etiam in malis, hoc esset peccatum, secundum illud psalm., Deus dissipavit ossa eorum qui hominibus placent.
Et apostolus dicit, ad Galat. I, si adhuc hominibus placerem, Christi servus non essem.
RA2
Ad secundum dicendum quod etiam vituperare malum, si non adhibeantur debitae circumstantiae, est vitiosum.
Et similiter laudare bonum.
RA3
Ad tertium dicendum quod nihil prohibet duo vitia esse contraria.
Et ideo sicut detractio est malum, ita et adulatio. Quae ei contrariatur quantum ad ea quae dicuntur, non autem
directe quantum ad finem, quia adulator quaerit delectationem eius cui adulatur; detractor autem non quaerit eius
contristationem, cum aliquando occulte detrahat, sed magis quaerit eius infamiam.
|a2 Articulus 2
AG1
Ad secundum sic proceditur. Videtur quod adulatio sit peccatum mortale.
Quia secundum Augustinum, in enchirid., malum dicitur quia nocet. Sed adulatio maxime nocet, secundum illud
psalm., quoniam laudatur peccator in desideriis animae suae, et iniquus benedicitur, exacerbavit Dominum
peccator.
Et Hieronymus dicit quod nihil est quod tam facile corrumpat mentes hominum quam adulatio.
Et super illud psalm., convertantur statim erubescentes, dicit Glossa, plus nocet lingua adulatoris quam gladius
persecutoris.
Ergo adulatio est gravissimum peccatum.
1710

