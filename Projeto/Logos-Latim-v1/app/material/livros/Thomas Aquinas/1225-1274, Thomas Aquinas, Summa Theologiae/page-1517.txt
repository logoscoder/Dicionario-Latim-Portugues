Ad tertium sic proceditur. Videtur quod reo non liceat iudicium declinare per appellationem.
Dicit enim apostolus, Rom. XIII, omnis anima potestatibus sublimioribus subdita sit.
Sed reus appellando recusat subiici potestati superiori, scilicet iudici. Ergo peccat.
AG2
Praeterea, maius est vinculum ordinariae potestatis quam propriae electionis.
Sed sicut legitur II, qu. VI, a iudicibus quos communis consensus elegerit non liceat provocari.
Ergo multo minus licet appellare a iudicibus ordinariis.
AG3
Praeterea, illud quod semel est licitum, semper est licitum. Sed non est licitum appellare post decimum diem,
neque tertio super eodem. Ergo videtur quod appellatio non sit secundum se licita.
SC
Sed contra est quod Paulus caesarem appellavit, ut habetur Act. XXV.
CO
Respondeo dicendum quod duplici de causa contingit aliquem appellare. Uno quidem modo, confidentia iustae
causae, quia videlicet iniuste a iudice gravatur. Et sic licitum est appellare, hoc enim est prudenter evadere.
Unde II, qu. VI, dicitur, omnis oppressus libere sacerdotum si voluerit appellet iudicium, et a nullo prohibeatur.
Alio modo aliquis appellat causa afferendae morae, ne contra eum iusta sententia proferatur. Et hoc est
calumniose se defendere, quod est illicitum, sicut dictum est, facit enim iniuriam et iudici, cuius officium
impedit, et adversario suo, cuius iustitiam, quantum potest, perturbat.
Et ideo sicut dicitur II, qu. VI, omni modo puniendus est cuius iniusta appellatio pronuntiatur.
RA1
Ad primum ergo dicendum quod potestati inferiori intantum aliquis subiici debet inquantum ordinem superioris
servat, a quo si exorbitaverit, ei subiici non oportet, puta si aliud iusserit proconsul, et aliud imperator, ut patet
per Glossam Rom. XIII.
Cum autem iudex iniuste aliquem gravat, quantum ad hoc relinquit ordinem superioris potestatis, secundum
quam necessitas sibi iuste iudicandi imponitur. Et ideo licitum est ei qui contra iustitiam gravatur, ad directionem
superioris potestatis recurrere appellando, vel ante sententiam vel post.
Et quia non praesumitur esse rectitudo ubi vera fides non est, ideo non licet catholico ad infidelem iudicem
appellare, secundum illud II, qu. VI, catholicus qui causam suam, sive iustam sive iniustam, ad iudicium alterius
fidei iudicis provocaverit, excommunicetur.
Nam et apostolus arguit eos qui iudicio contendebant apud infideles.
RA2
Ad secundum dicendum quod ex proprio defectu vel negligentia procedit quod aliquis sua sponte se alterius
iudicio subiiciat de cuius iustitia non confidit. Levis etiam animi esse videtur ut quis non permaneat in eo quod
semel approbavit. Et ideo rationabiliter denegatur subsidium appellationis a iudicibus arbitrariis, qui non habent
potestatem nisi ex consensu litigantium. Sed potestas iudicis ordinarii non dependet ex consensu illius qui eius
iudicio subditur, sed ex auctoritate regis et principis, qui eum instituit. Et ideo contra eius iniustum gravamen lex
tribuit appellationis subsidium, ita quod, etiam si sit simul ordinarius et arbitrarius iudex, potest ab eo appellari;
quia videtur ordinaria potestas occasio fuisse quod arbiter eligeretur; nec debet ad defectum imputari eius qui
consensit sicut in arbitrum in eum quem princeps iudicem ordinarium dedit.
RA3
Ad tertium dicendum quod aequitas iuris ita subvenit uni parti quod altera non gravetur. Et ideo tempus decem
dierum concessit ad appellandum, quod sufficiens aestimavit ad deliberandum an expediat appellare. Si vero non
esset determinatum tempus in quo appellare liceret, semper certitudo iudicii remaneret in suspenso, et ita pars
altera damnaretur. Ideo autem non est concessum ut tertio aliquis appellet super eodem, quia non est probabile
toties iudices a recto iudicio declinare.
|a4 Articulus 4
AG1
Ad quartum sic proceditur. Videtur quod liceat condemnato ad mortem se defendere, si possit. Illud enim ad
quod natura inclinat semper est licitum, quasi de iure naturali existens.
Sed naturae inclinatio est ad resistendum corrumpentibus, non solum in hominibus et animalibus, sed etiam in
insensibilibus rebus. Ergo licet reo condemnato resistere, si potest, ne tradatur in mortem.
AG2
Praeterea, sicut aliquis sententiam mortis contra se latam subterfugit resistendo, ita etiam fugiendo. Sed licitum
esse videtur quod aliquis se a morte per fugam liberet, secundum illud Eccli. IX, longe esto ab homine
potestatem habente occidendi et non vivificandi.
Ergo etiam licitum est resistere.
AG3

1517

