habitus caritatis. Unde patet quod caritas non potest remanere informis, cum sit ultima forma virtutum, ex hoc
quod respicit Deum in ratione finis ultimi, ut dictum est.
|q25 Quaestio 25
|a0 Prologus
Deinde considerandum est de obiecto caritatis. Circa quod duo consideranda occurrunt, primo quidem de his
quae sunt ex caritate diligenda; secundo, de ordine diligendorum. Circa primum quaeruntur duodecim. Primo,
utrum solus Deus sit ex caritate diligendus, vel etiam proximus. Secundo, utrum caritas sit ex caritate diligenda.
Tertio, utrum creaturae irrationales sint ex caritate diligendae. Quarto, utrum aliquis possit ex caritate seipsum
diligere. Quinto, utrum corpus proprium. Sexto, utrum peccatores sint ex caritate diligendi. Septimo, utrum
peccatores seipsos diligant. Octavo, utrum inimici sint ex caritate diligendi.
Nono, utrum sint eis signa amicitiae exhibenda. Decimo, utrum Angeli sint ex caritate diligendi. Undecimo,
utrum Daemones.
Duodecimo, de enumeratione diligendorum ex caritate.
|a1 Articulus 1
AG1
Ad primum sic proceditur. Videtur quod dilectio caritatis sistat in Deo, et non se extendat ad proximum. Sicut
enim Deo debemus amorem, ita et timorem, secundum illud Deut. X, et nunc, Israel, quid Dominus Deus petit
nisi ut timeas et diligas eum? sed alius est timor quo timetur homo, qui dicitur timor humanus; et alius timor quo
timetur Deus, qui est vel servilis vel filialis; ut ex supradictis patet.
Ergo etiam alius est amor caritatis, quo diligitur Deus; et alius est amor quo diligitur proximus.
AG2
Praeterea, Philosophus dicit, in VIII ethic., quod amari est honorari.
Sed alius est honor qui debetur Deo, qui est honor latriae; et alius est honor qui debetur creaturae, qui est honor
duliae.
Ergo etiam alius est amor quo diligitur Deus, et quo diligitur proximus.
AG3
Praeterea, spes generat caritatem; ut habetur in Glossa, Matth. I.
Sed spes ita habetur de Deo quod reprehenduntur sperantes in homine, secundum illud Ierem. XVII, maledictus
homo qui confidit in homine.
Ergo caritas ita debetur Deo quod ad proximum non se extendat.
SC
Sed contra est quod dicitur I Ioan. IV, hoc mandatum habemus a Deo, ut qui diligit Deum, diligat et fratrem
suum.
CO
Respondeo dicendum quod, sicut supra dictum est, habitus non diversificantur nisi ex hoc quod variat speciem
actus, omnes enim actus unius speciei ad eundem habitum pertinent.
Cum autem species actus ex obiecto sumatur secundum formalem rationem ipsius, necesse est quod idem specie
sit actus qui fertur in rationem obiecti, et qui fertur in obiectum sub tali ratione, sicut est eadem specie visio qua
videtur lumen, et qua videtur color secundum luminis rationem. Ratio autem diligendi proximum Deus est, hoc
enim debemus in proximo diligere, ut in Deo sit. Unde manifestum est quod idem specie actus est quo diligitur
Deus, et quo diligitur proximus. Et propter hoc habitus caritatis non solum se extendit ad dilectionem Dei, sed
etiam ad dilectionem proximi.
RA1
Ad primum ergo dicendum quod proximus potest timeri dupliciter, sicut et amari. Uno modo, propter id quod est
sibi proprium, puta cum aliquis timet tyrannum propter eius crudelitatem, vel cum amat ipsum propter
cupiditatem acquirendi aliquid ab eo.
Et talis timor humanus distinguitur a timore Dei, et similiter amor. Alio modo timetur homo et amatur propter id
quod est Dei in ipso, sicut cum saecularis potestas timetur propter ministerium divinum quod habet ad vindictam
malefactorum, et amatur propter iustitiam. Et talis timor hominis non distinguitur a timore Dei, sicut nec amor.
RA2
Ad secundum dicendum quod amor respicit bonum in communi, sed honor respicit proprium bonum honorati,
defertur enim alicui in testimonium propriae virtutis. Et ideo amor non diversificatur specie propter diversam
quantitatem bonitatis diversorum, dummodo referuntur ad aliquod unum bonum commune, sed honor
diversificatur secundum propria bona singulorum. Unde eodem amore caritatis diligimus omnes proximos,
inquantum referuntur ad unum bonum commune, quod est Deus, sed diversos honores diversis deferimus,
secundum propriam virtutem singulorum.
Et similiter Deo singularem honorem latriae exhibemus, propter eius singularem virtutem.
1302

