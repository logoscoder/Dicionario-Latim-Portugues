Alio modo potest attendi ista comparatio ut dilectio Dei accipiatur secundum quod solus diligitur; dilectio autem
proximi accipiatur secundum quod proximus diligitur propter Deum.
Et sic dilectio proximi includet dilectionem Dei, sed dilectio Dei non includet dilectionem proximi. Unde erit
comparatio dilectionis Dei perfectae, quae extendit se etiam ad proximum, ad dilectionem Dei insufficientem et
imperfectam, quia hoc mandatum habemus a Deo, ut qui diligit Deum, diligat et fratrem suum.
Et in hoc sensu dilectio proximi praeeminet.
RA1
Ad primum ergo dicendum quod secundum unam Glossae expositionem, hoc apostolus tunc non optabat quando
erat in statu gratiae, ut scilicet separaretur a Christo pro fratribus suis, sed hoc optaverat quando erat in statu
infidelitatis.
Unde in hoc non est imitandus. Vel potest dici, sicut dicit chrysostomus, in libro de compunct., quod per hoc non
ostenditur quod apostolus plus diligeret proximum quam Deum, sed quod plus diligebat Deum quam seipsum.
Volebat enim ad tempus privari fruitione divina, quod pertinet ad dilectionem sui, ad hoc quod honor Dei
procuraretur in proximis, quod pertinet ad dilectionem Dei.
RA2
Ad secundum dicendum quod dilectio amici pro tanto est quandoque minus meritoria quia amicus diligitur
propter seipsum, et ita deficit a vera ratione amicitiae caritatis, quae Deus est. Et ideo quod Deus diligatur
propter seipsum non diminuit meritum, sed hoc constituit totam meriti rationem.
RA3
Ad tertium dicendum quod plus facit ad rationem meriti et virtutis bonum quam difficile. Unde non oportet quod
omne difficilius sit magis meritorium, sed quod sic est difficilius ut etiam sit melius.
|q28 Quaestio 28
|a0 Prologus
Deinde considerandum est de effectibus consequentibus actum caritatis principalem, qui est dilectio. Et primo,
de effectibus interioribus; secundo, de exterioribus. Circa primum tria consideranda sunt, primo, de gaudio;
secundo, de pace; tertio, de misericordia. Circa primum quaeruntur quatuor. Primo, utrum gaudium sit effectus
caritatis. Secundo, utrum huiusmodi gaudium compatiatur secum tristitiam. Tertio, utrum istud gaudium possit
esse plenum. Quarto, utrum sit virtus.
|a1 Articulus 1
AG1
Ad primum sic proceditur. Videtur quod gaudium non sit effectus caritatis in nobis. Ex absentia enim rei amatae
magis sequitur tristitia quam gaudium. Sed Deus, quem per caritatem diligimus, est nobis absens, quandiu in hac
vita vivimus, quandiu enim sumus in corpore, peregrinamur a Domino, ut dicitur II ad Cor. V.
Ergo caritas in nobis magis causat tristitiam quam gaudium.
AG2
Praeterea, per caritatem maxime meremur beatitudinem. Sed inter ea per quae beatitudinem meremur ponitur
luctus, qui ad tristitiam pertinet, secundum illud Matth. V, beati qui lugent, quoniam consolabuntur.
Ergo magis est effectus caritatis tristitia quam gaudium.
AG3
Praeterea, caritas est virtus distincta a spe, ut ex supradictis patet.
Sed gaudium causatur ex spe, secundum illud Rom. XII, spe gaudentes.
Non ergo causatur ex caritate.
SC
Sed contra est quia, sicut dicitur Rom. V, caritas Dei diffusa est in cordibus nostris per spiritum sanctum, qui
datus est nobis.
Sed gaudium in nobis causatur ex spiritu sancto, secundum illud Rom. XIV, non est regnum Dei esca et potus,
sed iustitia et pax et gaudium in spiritu sancto.
Ergo caritas est causa gaudii.
CO
Respondeo dicendum quod, sicut supra dictum est, cum de passionibus ageretur, ex amore procedit et gaudium et
tristitia, sed contrario modo.
Gaudium enim ex amore causatur vel propter praesentiam boni amati; vel etiam propter hoc quod ipsi bono
amato proprium bonum inest et conservatur. Et hoc secundum maxime pertinet ad amorem benevolentiae, per
quem aliquis gaudet de amico prospere se habente, etiam si sit absens. E contrario autem ex amore sequitur
tristitia vel propter absentiam amati; vel propter hoc quod cui volumus bonum suo bono privatur, aut aliquo malo
deprimitur.

1329

