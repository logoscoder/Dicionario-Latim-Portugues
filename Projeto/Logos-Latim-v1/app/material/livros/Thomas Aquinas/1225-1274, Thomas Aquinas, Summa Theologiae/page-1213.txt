Sicut si aliquis teneat mente aliquam conclusionem non cognoscens medium illius demonstrationis, manifestum
est quod non habet eius scientiam, sed opinionem solum.
Manifestum est autem quod ille qui inhaeret doctrinae ecclesiae tanquam infallibili regulae, omnibus assentit
quae ecclesia docet.
Alioquin, si de his quae ecclesia docet quae vult tenet et quae vult non tenet, non iam inhaeret ecclesiae doctrinae
sicut infallibili regulae, sed propriae voluntati. Et sic manifestum est quod haereticus qui pertinaciter discredit
unum articulum non est paratus sequi in omnibus doctrinam ecclesiae (si enim non pertinaciter, iam non est
haereticus, sed solum errans)p unde manifestum est quod talis haereticus circa unum articulum fidem non habet
de aliis articulis, sed opinionem quandam secundum propriam voluntatem.
RA1
Ad primum ergo dicendum quod alios articulos fidei, de quibus haereticus non errat, non tenet eo modo sicut
tenet eos fidelis, scilicet simpliciter inhaerendo primae veritati, ad quod indiget homo adiuvari per habitum fidei,
sed tenet ea quae sunt fidei propria voluntate et iudicio.
RA2
Ad secundum dicendum quod in diversis conclusionibus unius scientiae sunt diversa media per quae probantur,
quorum unum potest cognosci sine alio. Et ideo homo potest scire quasdam conclusiones unius scientiae,
ignoratis aliis. Sed omnibus articulis fidei inhaeret fides propter unum medium, scilicet propter veritatem
primam propositam nobis in Scripturis secundum doctrinam ecclesiae intellectis sane.
Et ideo qui ab hoc medio decidit totaliter fide caret.
RA3
Ad tertium dicendum quod diversa praecepta legis possunt referri vel ad diversa motiva proxima, et sic unum
sine alio servari potest. Vel ad unum motivum primum, quod est perfecte obedire Deo, a quo decidit quicumque
unum praeceptum transgreditur, secundum illud Iac. II, qui offendit in uno factus est omnium reus.
|a4 Articulus 4
AG1
Ad quartum sic proceditur. Videtur quod fides non possit esse maior in uno quam in alio. Quantitas enim habitus
attenditur secundum obiecta. Sed quicumque habet fidem credit omnia quae sunt fidei, quia qui deficit ab uno
totaliter amittit fidem, ut supra dictum est.
Ergo videtur quod fides non possit esse maior in uno quam in alio.
AG2
Praeterea, ea quae sunt in summo non recipiunt magis neque minus.
Sed ratio fidei est in summo, requiritur enim ad fidem quod homo inhaereat primae veritati super omnia.
Ergo fides non recipit magis et minus.
AG3
Praeterea, ita se habet fides in cognitione gratuita sicut intellectus principiorum in cognitione naturali, eo quod
articuli fidei sunt prima principia gratuitae cognitionis, ut ex dictis patet.
Sed intellectus principiorum aequaliter invenitur in omnibus hominibus.
Ergo et fides aequaliter invenitur in omnibus fidelibus.
SC
Sed contra, ubicumque invenitur parvum et magnum, ibi invenitur maius et minus. Sed in fide invenitur magnum
et parvum, dicit enim Dominus Petro, Matth. XIV, modicae fidei, quare dubitasti? et mulieri dixit, Matth. XV,
mulier, magna est fides tua.
Ergo fides potest esse maior in uno quam in alio.
CO
Respondeo dicendum quod, sicut supra dictum est, quantitas habitus ex duobus attendi potest, uno modo, ex
obiecto; alio modo, secundum participationem subiecti. Obiectum autem fidei potest dupliciter considerari, uno
modo, secundum formalem rationem; alio modo, secundum ea quae materialiter credenda proponuntur. Formale
autem obiectum fidei est unum et simplex scilicet veritas prima, ut supra dictum est.
Unde ex hac parte fides non diversificatur in credentibus, sed est una specie in omnibus, ut supra dictum est.
Sed ea quae materialiter credenda proponuntur sunt plura, et possunt accipi vel magis vel minus explicite. Et
secundum hoc potest unus homo plura explicite credere quam alius. Et sic in uno potest esse maior fides
secundum maiorem fidei explicationem. Si vero consideretur fides secundum participationem subiecti, hoc
contingit dupliciter. Nam actus fidei procedit et ex intellectu et ex voluntate, ut supra dictum est.
Potest ergo fides in aliquo dici maior uno modo ex parte intellectus, propter maiorem certitudinem et firmitatem,
alio modo ex parte voluntatis, propter maiorem promptitudinem seu devotionem vel confidentiam.
RA1
Ad primum ergo dicendum quod ille qui pertinaciter discredit aliquid eorum quae sub fide continentur non habet
habitum fidei, quem tamen habet ille qui non explicite omnia credit, sed paratus est omnia credere. Et secundum
hoc ex parte obiecti unus habet maiorem fidem quam alius, inquantum plura explicite credit, ut dictum est.
1213

