Respondeo dicendum quod, sicut supra dictum est circa desperationem, omnis motus appetitivus qui conformiter
se habet ad intellectum falsum est secundum se malus et peccatum.
Praesumptio autem est motus quidam appetitivus, quia importat quandam spem inordinatam. Habet autem se
conformiter intellectui falso, sicut et desperatio, sicut enim falsum est quod Deus poenitentibus non indulgeat,
vel quod peccantes ad poenitentiam non convertat, ita falsum est quod in peccato perseverantibus veniam
concedat, et a bono opere cessantibus gloriam largiatur; cui existimationi conformiter se habet praesumptionis
motus.
Et ideo praesumptio est peccatum. Minus tamen quam desperatio, quanto magis proprium est Deo misereri et
parcere quam punire, propter eius infinitam bonitatem. Illud enim secundum se Deo convenit, hoc autem propter
nostra peccata.
RA1
Ad primum ergo dicendum quod praesumere aliquando ponitur pro sperare, quia ipsa spes recta quae habetur de
Deo praesumptio videtur si mensuretur secundum conditionem humanam. Non autem est praesumptio si
attendatur immensitas bonitatis divinae.
RA2
Ad secundum dicendum quod praesumptio non importat superexcessum spei ex hoc quod aliquis nimis speret de
Deo, sed ex hoc quod sperat de Deo aliquid quod Deo non convenit.
Quod etiam est minus sperare de eo, quia hoc est eius virtutem quodammodo diminuere, ut dictum est.
RA3
Ad tertium dicendum quod peccare cum proposito perseverandi in peccato sub spe veniae ad praesumptionem
pertinet. Et hoc non diminuit, sed auget peccatum. Peccare autem sub spe veniae quandoque percipiendae cum
proposito abstinendi a peccato et poenitendi de ipso, hoc non est praesumptionis, sed hoc peccatum diminuit,
quia per hoc videtur habere voluntatem minus firmatam ad peccandum.
|a3 Articulus 3
AG1
Ad tertium sic proceditur. Videtur quod praesumptio magis opponatur timori quam spei. Inordinatio enim timoris
opponitur recto timori. Sed praesumptio videtur ad inordinationem timoris pertinere, dicitur enim Sap. XVII,
semper praesumit saeva perturbata conscientia; et ibidem dicitur quod timor est praesumptionis adiutorium.
Ergo praesumptio opponitur timori magis quam spei.
AG2
Praeterea, contraria sunt quae maxime distant. Sed praesumptio magis distat a timore quam a spe, quia
praesumptio importat motum ad rem, sicut et spes; timor autem motum a re. Ergo praesumptio magis
contrariatur timori quam spei.
AG3
Praeterea, praesumptio totaliter excludit timorem, non autem totaliter excludit spem, sed solum rectitudinem
spei. Cum ergo opposita sint quae se interimunt, videtur quod praesumptio magis opponatur timori quam spei.
SC
Sed contra est quod duo invicem opposita vitia contrariantur uni virtuti, sicut timiditas et audacia fortitudini. Sed
peccatum praesumptionis contrariatur peccato desperationis, quod directe opponitur spei. Ergo videtur quod
etiam praesumptio directius spei opponatur.
CO
Respondeo dicendum quod, sicut Augustinus dicit, in IV contra iulian., omnibus virtutibus non solum sunt vitia
manifesta discretione contraria, sicut prudentiae temeritas, verum etiam vicina quodammodo, nec veritate, sed
quadam specie fallente similia, sicut prudentiae astutia.
Et hoc etiam Philosophus dicit, in II ethic., quod virtus maiorem convenientiam videtur habere cum uno
oppositorum vitiorum quam cum alio, sicut temperantia cum insensibilitate et fortitudo cum audacia.
Praesumptio igitur manifestam oppositionem videtur habere ad timorem, praecipue servilem, qui respicit poenam
ex Dei iustitia provenientem, cuius remissionem praesumptio sperat. Sed secundum quandam falsam
similitudinem magis contrariatur spei, quia importat quandam inordinatam spem de Deo. Et quia directius aliqua
opponuntur quae sunt unius generis quam quae sunt generum diversorum (nam contraria sunt in eodem genere),
ideo directius praesumptio opponitur spei quam timori, utrumque enim respicit idem obiectum cui innititur, sed
spes ordinate, praesumptio inordinate.
RA1
Ad primum ergo dicendum quod sicut spes abusive dicitur de malo, proprie autem de bono, ita etiam
praesumptio. Et secundum hunc modum inordinatio timoris praesumptio dicitur.
RA2
Ad secundum dicendum quod contraria sunt quae maxime distant in eodem genere. Praesumptio autem et spes
important motum eiusdem generis, qui potest esse vel ordinatus vel inordinatus. Et ideo praesumptio directius

1280

