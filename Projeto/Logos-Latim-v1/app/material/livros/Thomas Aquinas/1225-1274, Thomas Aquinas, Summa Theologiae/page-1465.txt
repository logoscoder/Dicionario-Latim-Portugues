operationibus; propter concupiscentiam enim venereorum proceditur ad adulterium, et propter superfluum
amorem pecuniae proceditur ad furtum.
Ergo oportet quod iustitia sit circa passiones.
AG3
Praeterea, sicut iustitia particularis est ad alterum, ita etiam et iustitia legalis. Sed iustitia legalis est circa
passiones, alioquin non se extenderet ad omnes virtutes, quarum quaedam manifeste sunt circa passiones.
Ergo iustitia est circa passiones.
SC
Sed contra est quod Philosophus dicit, in V ethic., quod est circa operationes.
CO
Respondeo dicendum quod huius quaestionis veritas ex duobus apparet. Primo quidem, ex ipso subiecto iustitiae,
quod est voluntas cuius motus vel actus non sunt passiones, ut supra habitum est; sed solum motus appetitus
sensitivi passiones dicuntur. Et ideo iustitia non est circa passiones, sicut temperantia et fortitudo, quae sunt
irascibilis et concupiscibilis, sunt circa passiones. Alio modo, ex parte materiae.
Quia iustitia est circa ea quae sunt ad alterum. Non autem per passiones interiores immediate ad alterum
ordinamur.
Et ideo iustitia circa passiones non est.
RA1
Ad primum ergo dicendum quod non quaelibet virtus moralis est circa voluptates et tristitias sicut circa
materiam, nam fortitudo est circa timores et audacias. Sed omnis virtus moralis ordinatur ad delectationem et
tristitiam sicut ad quosdam fines consequentes, quia, ut Philosophus dicit, in VII ethic., delectatio et tristitia est
finis principalis, ad quem respicientes unumquodque hoc quidem malum, hoc quidem bonum dicimus.
Et hoc modo etiam pertinent ad iustitiam, quia non est iustus qui non gaudet iustis operationibus, ut dicitur in I
ethic..
RA2
Ad secundum dicendum quod operationes exteriores mediae sunt quodammodo inter res exteriores, quae sunt
earum materia, et inter passiones interiores, quae sunt earum principia. Contingit autem quandoque esse
defectum in uno eorum sine hoc quod sit defectus in alio, sicut si aliquis surripiat rem alterius non cupiditate
habendi, sed voluntate nocendi; vel e converso si aliquis alterius rem concupiscat, quam tamen surripere non
velit.
Rectificatio ergo operationum secundum quod ad exteriora terminantur, pertinet ad iustitiam, sed rectificatio
earum secundum quod a passionibus oriuntur, pertinet ad alias virtutes morales, quae sunt circa passiones. Unde
surreptionem alienae rei iustitia impedit inquantum est contra aequalitatem in exterioribus constituendam,
liberalitas vero inquantum procedit ab immoderata concupiscentia divitiarum. Sed quia operationes exteriores
non habent speciem ab interioribus passionibus, sed magis a rebus exterioribus, sicut ex obiectis; ideo, per se
loquendo, operationes exteriores magis sunt materia iustitiae quam aliarum virtutum Moralium.
RA3
Ad tertium dicendum quod bonum commune est finis singularum personarum in communitate existentium, sicut
bonum totius finis est cuiuslibet partium. Bonum autem unius personae singularis non est finis alterius. Et ideo
iustitia legalis, quae ordinatur ad bonum commune, magis se potest extendere ad interiores passiones, quibus
homo aliqualiter disponitur in seipso, quam iustitia particularis, quae ordinatur ad bonum alterius singularis
personae. Quamvis iustitia legalis principalius se extendat ad alias virtutes quantum ad exteriores operationes
earum, inquantum scilicet praecipit lex fortis opera facere, et quae temperati, et quae mansueti, ut dicitur in V
ethic..
|a10 Articulus 10
AG1
Ad decimum sic proceditur. Videtur quod medium iustitiae non sit medium rei. Ratio enim generis salvatur in
omnibus speciebus.
Sed virtus moralis in II ethic. Definitur esse habitus electivus in medietate existens determinata ratione quoad
nos.
Ergo et in iustitia est medium rationis, et non rei.
AG2
Praeterea, in his quae simpliciter sunt bona non est accipere superfluum et diminutum, et per consequens nec
medium, sicut patet de virtutibus, ut dicitur in II ethic..
Sed iustitia est circa simpliciter bona, ut dicitur in V ethic..
Ergo in iustitia non est medium rei.
AG3
Praeterea, in aliis virtutibus ideo dicitur esse medium rationis et non rei, quia diversimode accipitur per
comparationem ad diversas personas, quia quod uni est multum, alteri est parum, ut dicitur in II ethic..
1465

