Propter quod Dominus dicit, Lucae XII, quis, putas, est fidelis dispensator et prudens, quem constituit Dominus
super familiam suam?
RA1
Ad primum ergo dicendum quod, quando cum aliquo dispensatur ut legem communem non servet, non debet
fieri in praeiudicium boni communis; sed ea intentione ut ad bonum commune proficiat.
RA2
Ad secundum dicendum quod non est acceptio personarum si non serventur aequalia in personis inaequalibus.
Unde quando conditio alicuius personae requirit ut rationabiliter in ea aliquid specialiter observetur, non est
personarum acceptio si sibi aliqua specialis gratia fiat.
RA3
Ad tertium dicendum quod lex naturalis inquantum continet praecepta communia, quae nunquam fallunt,
dispensationem recipere non potest. In aliis vero praeceptis, quae sunt quasi conclusiones praeceptorum
communium, quandoque per hominem dispensatur, puta quod mutuum non reddatur proditori patriae, vel aliquid
huiusmodi. Ad legem autem divinam ita se habet quilibet homo, sicut persona privata ad legem publicam cui
subiicitur. Unde sicut in lege humana publica non potest dispensare nisi ille a quo lex auctoritatem habet, vel is
cui ipse commiserit; ita in praeceptis iuris divini, quae sunt a Deo, nullus potest dispensare nisi Deus, vel si cui
ipse specialiter committeret.
|q98 Quaestio 98
|a0 Prologus
Consequenter considerandum est de lege veteri. Et primo, de ipsa lege; secundo, de praeceptis eius. Circa
primum quaeruntur sex. Primo, utrum lex vetus sit bona.
Secundo, utrum sit a Deo. Tertio, utrum sit ab eo mediantibus Angelis. Quarto, utrum data sit omnibus. Quinto,
utrum omnes obliget. Sexto, utrum congruo tempore fuerit data.
|a1 Articulus 1
AG1
Ad primum sic proceditur. Videtur quod lex vetus non fuerit bona.
Dicitur enim Ezech. XX dedi eis praecepta non bona, et iudicia in quibus non vivent.
Sed lex non dicitur bona nisi propter bonitatem praeceptorum quae continet. Ergo lex vetus non fuit bona.
AG2
Praeterea, ad bonitatem legis pertinet ut communi saluti proficiat sicut Isidorus dicit.
Sed lex vetus non fuit salutifera, sed magis mortifera et nociva.
Dicit enim apostolus, Rom. VII, sine lege peccatum mortuum erat. Ego autem vivebam sine lege aliquando, sed
cum venisset mandatum, peccatum revixit, ego autem mortuus sum; et Rom. V, lex subintravit ut abundaret
delictum.
Ergo lex vetus non fuit bona.
AG3
Praeterea, ad bonitatem legis pertinet quod sit possibilis ad observandum et secundum naturam, et secundum
humanam consuetudinem. Sed hoc non habuit lex vetus, dicit enim Petrus, Act. XV, quid tentatis imponere
iugum super cervicem discipulorum, quod neque nos, neque patres nostri, portare potuimus? ergo videtur quod
lex vetus non fuerit bona.
SC
Sed contra est quod apostolus dicit, Rom. VII, itaque lex quidem sancta est, et mandatum sanctum et iustum et
bonum.
CO
Respondeo dicendum quod absque omni dubio lex vetus bona fuit.
Sicut enim doctrina ostenditur esse vera ex hoc quod consonat rationi rectae, ita etiam lex aliqua ostenditur esse
bona ex eo quod consonat rationi.
Lex autem vetus rationi consonabat. Quia concupiscentiam reprimebat, quae rationi adversatur; ut patet in illo
mandato, non concupisces rem proximi tui, quod ponitur Exod. XX.
Ipsa etiam omnia peccata prohibebat, quae sunt contra rationem.
Unde manifestum est quod bona erat. Et haec est ratio apostoli, Rom. VII, condelector, inquit, legi Dei secundum
interiorem hominem; et iterum, consentio legi, quoniam bona est.
Sed notandum est quod bonum diversos gradus habet, ut dionysius dicit, IV cap. De div. Nom., est enim aliquod
bonum perfectum, et aliquod bonum imperfectum. Perfecta quidem bonitas est, in his quae ad finem ordinantur,
quando aliquid est tale quod per se sufficiens est inducere ad finem, imperfectum autem bonum est quod
operatur aliquid ad hoc quod perveniatur ad finem, non tamen sufficit ad hoc quod ad finem perducat.

1048

