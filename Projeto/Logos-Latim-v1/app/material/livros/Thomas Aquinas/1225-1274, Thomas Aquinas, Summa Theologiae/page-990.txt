Praeterea, malitia nominat quoddam peccatum.
Non ergo debet poni inter effectus peccati.
AG3
Praeterea, concupiscentia est quiddam naturale, cum sit actus virtutis concupiscibilis. Sed illud quod est naturale,
non debet poni vulnus naturae.
Ergo concupiscentia non debet poni vulnus naturae.
AG4
Praeterea, dictum est quod idem est peccare ex infirmitate, et ex passione. Sed concupiscentia passio quaedam
est.
Ergo non debet contra infirmitatem dividi.
AG5
Praeterea, Augustinus, in libro de natura et gratia, ponit duo poenalia animae peccanti, scilicet ignorantiam et
difficultatem, ex quibus oritur error et cruciatus, quae quidem quatuor non concordant istis quatuor.
Ergo videtur quod alterum eorum insufficienter ponatur.
SC
In contrarium est auctoritas bedae.
CO
Respondeo dicendum quod per iustitiam originalem perfecte ratio continebat inferiores animae vires, et ipsa ratio
a Deo perficiebatur ei subiecta. Haec autem originalis iustitia subtracta est per peccatum primi parentis, sicut iam
dictum est.
Et ideo omnes vires animae remanent quodammodo destitutae proprio ordine, quo naturaliter ordinantur ad
virtutem, et ipsa destitutio vulneratio naturae dicitur. Sunt autem quatuor potentiae animae quae possunt esse
subiecta virtutum, ut supra dictum est, scilicet ratio, in qua est prudentia; voluntas, in qua est iustitia; irascibilis,
in qua est fortitudo; concupiscibilis, in qua est temperantia. Inquantum ergo ratio destituitur suo ordine ad
verum, est vulnus ignorantiae; inquantum vero voluntas destituitur ordine ad bonum, est vulnus malitiae;
inquantum vero irascibilis destituitur suo ordine ad arduum, est vulnus infirmitatis; inquantum vero
concupiscentia destituitur ordine ad delectabile moderatum ratione, est vulnus concupiscentiae. Sic igitur ita
quatuor sunt vulnera inflicta toti humanae naturae ex peccato primi parentis. Sed quia inclinatio ad bonum
virtutis in unoquoque diminuitur per peccatum actuale, ut ex dictis patet, et ista sunt quatuor vulnera ex aliis
peccatis consequentia, inquantum scilicet per peccatum et ratio hebetatur, praecipue in agendis; et voluntas
induratur ad bonum; et maior difficultas bene agendi accrescit; et concupiscentia magis exardescit.
RA1
Ad primum ergo dicendum quod nihil prohibet id quod est effectus unius peccati, esse causam peccati alterius.
Ex hoc enim quod anima deordinatur per peccatum praecedens, facilius inclinatur ad peccandum.
RA2
Ad secundum dicendum quod malitia non sumitur hic pro peccato, sed pro quadam pronitate voluntatis ad
malum; secundum quod dicitur Gen. VIII, proni sunt sensus hominis ad malum ab adolescentia sua.
RA3
Ad tertium dicendum quod, sicut supra dictum est, concupiscentia intantum est naturalis homini, inquantum
subditur rationi. Quod autem excedat limites rationis, hoc est homini contra naturam.
RA4
Ad quartum dicendum quod infirmitas communiter potest dici omnis passio, inquantum debilitat robur animae et
impedit rationem. Sed beda accepit infirmitatem stricte, secundum quod opponitur fortitudini, quae pertinet ad
irascibilem.
RA5
Ad quintum dicendum quod difficultas quae ponitur in libro Augustini, includit ista tria quae pertinent ad
appetitivas potentias, scilicet malitiam, infirmitatem et concupiscentiam, ex his enim tribus contingit quod
aliquis non facile tendit in bonum. Error autem et dolor sunt vulnera consequentia, ex hoc enim aliquis dolet,
quod infirmatur circa ea quae concupiscit.
|a4 Articulus 4
AG1
Ad quartum sic proceditur. Videtur quod privatio modi, speciei et ordinis, non sit effectus peccati.
Dicit enim Augustinus, in libro de natura boni, quod ubi haec tria magna sunt, magnum bonum est; ubi parva,
parvum; ubi nulla, nullum.
Sed peccatum non annullat bonum naturae.
Ergo non privat modum, speciem et ordinem.
AG2
Praeterea, nihil est causa sui ipsius.
Sed ipsum peccatum est privatio modi, speciei et ordinis, ut Augustinus dicit, in libro de natura boni.
990

