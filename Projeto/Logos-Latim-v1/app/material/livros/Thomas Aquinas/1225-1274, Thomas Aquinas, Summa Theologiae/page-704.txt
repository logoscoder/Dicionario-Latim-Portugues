Ad tertium dicendum quod amor et gaudium et alia huiusmodi, cum attribuuntur Deo vel Angelis, aut hominibus
secundum appetitum intellectivum, significant simplicem actum voluntatis cum similitudine effectus, absque
passione.
Unde dicit Augustinus, IX de CIV. Dei, sancti Angeli et sine ira puniunt et sine miseriae compassione
subveniunt. Et tamen, istarum nomina passionum, consuetudine locutionis humanae, etiam in eos usurpantur,
propter quandam operum similitudinem, non propter affectionum infirmitatem.
|q23 Quaestio 23
|a0 Prologus
Deinde considerandum est de passionum differentia ad invicem.
Et circa hoc quaeruntur quatuor. Primo, utrum passiones quae sunt in concupiscibili, sint diversae ab his quae
sunt in irascibili.
Secundo, utrum contrarietas passionum irascibili sit secundum contrarietatem boni et mali. Tertio, utrum sit
aliqua passio non habens contrarium. Quarto, utrum sint aliquae passiones differentes specie, in eadem potentia,
non contrariae ad invicem.
|a1 Articulus 1
AG1
Ad primum sic proceditur. Videtur quod passiones eaedem sint in irascibili et in concupiscibili.
Dicit enim Philosophus, in II ethic., quod passiones animae sunt quas sequitur gaudium et tristitia.
Sed gaudium et tristitia sunt in concupiscibili.
Ergo omnes passiones sunt in concupiscibili.
Non ergo sunt aliae in irascibili, et aliae in concupiscibili.
AG2
Praeterea, Matth. XIII, super illud, simile est regnum caelorum fermento etc., dicit Glossa Hieronymi, in ratione
possideamus prudentiam, in irascibili odium vitiorum, in concupiscibili desiderium virtutum.
Sed odium est in concupiscibili, sicut et amor, cui contrariatur, ut dicitur in II topic..
Ergo eadem passio est in concupiscibili et irascibili.
AG3
Praeterea, passiones et actus differunt specie secundum obiecta.
Sed passionum irascibilis et concupiscibilis eadem obiecta sunt, scilicet bonum et malum.
Ergo eaedem sunt passiones irascibilis et concupiscibilis.
SC
Sed contra, diversarum potentiarum actus sunt specie diversi, sicut videre et audire. Sed irascibilis et
concupiscibilis sunt duae potentiae dividentes appetitum sensitivum, ut in primo dictum est.
Ergo, cum passiones sint motus appetitus sensitivi, ut supra dictum est, passiones quae sunt in irascibili, erunt
aliae secundum speciem a passionibus quae sunt in concupiscibili.
CO
Respondeo dicendum quod passiones quae sunt in irascibili et in concupiscibili, differunt specie. Cum enim
diversae potentiae habeant diversa obiecta, ut in primo dictum est, necesse est quod passiones diversarum
potentiarum ad diversa obiecta referantur. Unde multo magis passiones diversarum potentiarum specie differunt,
maior enim differentia obiecti requiritur ad diversificandam speciem potentiarum, quam ad diversificandam
speciem passionum vel actuum. Sicut enim in naturalibus diversitas generis consequitur diversitatem potentiae
materiae, diversitas autem speciei diversitatem formae in eadem materia; ita in actibus animae, actus ad diversas
potentias pertinentes, sunt non solum specie, sed etiam genere diversi; actus autem vel passiones respicientes
diversa obiecta specialia comprehensa sub uno communi obiecto unius potentiae, differunt sicut species illius
generis. Ad cognoscendum ergo quae passiones sint in irascibili, et quae in concupiscibili, oportet assumere
obiectum utriusque potentiae.
Dictum est autem in primo quod obiectum potentiae concupiscibilis est bonum vel malum sensibile simpliciter
acceptum, quod est delectabile vel dolorosum. Sed quia necesse est quod interdum anima difficultatem vel
pugnam patiatur in adipiscendo aliquod huiusmodi bonum, vel fugiendo aliquod huiusmodi malum, inquantum
hoc est quodammodo elevatum supra facilem potestatem animalis; ideo ipsum bonum vel malum, secundum
quod habet rationem ardui vel difficilis, est obiectum irascibilis. Quaecumque ergo passiones respiciunt absolute
bonum vel malum, pertinent ad concupiscibilem; ut gaudium, tristitia, amor, odium, et similia. Quaecumque vero
passiones respiciunt bonum vel malum sub ratione ardui, prout est aliquid adipiscibile vel fugibile cum aliqua
difficultate, pertinent ad irascibilem; ut audacia, timor, spes, et huiusmodi.
RA1
Ad primum ergo dicendum quod, sicut in primo dictum est, ad hoc vis irascibilis data est animalibus, ut tollantur
impedimenta quibus concupiscibilis in suum obiectum tendere prohibetur, vel propter difficultatem boni
704

