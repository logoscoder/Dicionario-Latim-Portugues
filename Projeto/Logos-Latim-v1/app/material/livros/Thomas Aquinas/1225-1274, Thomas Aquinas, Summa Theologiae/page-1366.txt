RA3
Ad tertium dicendum quod nihil prohibet secundum diversas rationes aliquid oriri ex diversis causis. Et
secundum hoc odium potest oriri et ex ira et ex invidia. Directius tamen oritur ex invidia, per quam ipsum
bonum proximi redditur contristabile et per consequens odibile. Sed ex ira oritur odium secundum quoddam
augmentum. Nam primo per iram appetimus malum proximi secundum quandam mensuram, prout scilicet habet
rationem vindictae, postea autem per continuitatem irae pervenitur ad hoc quod homo malum proximi absolute
desideret, quod pertinet ad rationem odii. Unde patet quod odium ex invidia causatur formaliter secundum
rationem obiecti; ex ira autem dispositive.
|q35 Quaestio 35
|a0 Prologus
Deinde considerandum est de vitiis oppositis gaudio caritatis.
Quod quidem est et de bono divino, cui gaudio opponitur acedia; et de bono proximi, cui gaudio opponitur
invidia. Unde primo considerandum est de acedia; secundo, de invidia.
Circa primum quaeruntur quatuor. Primo, utrum acedia sit peccatum.
Secundo, utrum sit speciale vitium. Tertio, utrum sit mortale peccatum. Quarto, utrum sit vitium capitale.
|a1 Articulus 1
AG1
Ad primum sic proceditur. Videtur quod acedia non sit peccatum.
Passionibus enim non laudamur neque vituperamur; secundum Philosophum, in II ethic..
Sed acedia est quaedam passio, est enim species tristitiae, ut Damascenus dicit, et supra habitum est.
Ergo acedia non est peccatum.
AG2
Praeterea, nullus defectus corporalis qui statutis horis accidit habet rationem peccati. Sed acedia est huiusmodi,
dicit enim cassianus, in X Lib. De institutis monasteriorum, maxime acedia circa horam sextam monachum
inquietat, ut quaedam febris ingruens tempore praestituto, ardentissimos aestus accensionum suarum solitis ac
statutis horis animae inferens aegrotanti.
Ergo acedia non est peccatum.
AG3
Praeterea, illud quod ex radice bona procedit non videtur esse peccatum. Sed acedia ex bona radice procedit,
dicit enim cassianus, in eodem libro, quod acedia provenit ex hoc quod aliquis ingemiscit se fructum spiritualem
non habere, et absentia longeque posita magnificat monasteria; quod videtur ad humilitatem pertinere.
AG4
Praeterea, omne peccatum est fugiendum, secundum illud Eccli. XXI, quasi a facie colubri, fuge peccatum.
Sed cassianus dicit, in eodem libro, experimento probatum est acediae impugnationem non declinando
fugiendam, sed resistendo superandam.
Ergo acedia non est peccatum.
SC
Sed contra, illud quod interdicitur in sacra Scriptura est peccatum. Sed acedia est huiusmodi, dicitur enim Eccli.
VI, subiice humerum tuum et porta illam, idest spiritualem sapientiam, et non acedieris in vinculis eius.
Ergo acedia est peccatum.
CO
Respondeo dicendum quod acedia, secundum Damascenum, est quaedam tristitia aggravans, quae scilicet ita
deprimit animum hominis ut nihil ei agere libeat; sicuti ea quae sunt acida etiam frigida sunt. Et ideo acedia
importat quoddam taedium operandi, ut patet per hoc quod dicitur in Glossa super illud psalm., omnem escam
abominata est anima eorum; et a quibusdam dicitur quod acedia est torpor mentis bona negligentis inchoare.
Huiusmodi autem tristitia semper est mala, quandoque quidem etiam secundum seipsam; quandoque vero
secundum effectum.
Tristitia enim secundum se mala est quae est de eo quod est apparens malum et vere bonum, sicut e contrario
delectatio mala est quae est de eo quod est apparens bonum et vere malum.
Cum igitur spirituale bonum sit vere bonum, tristitia quae est de spirituali bono est secundum se mala. Sed etiam
tristitia quae est de vere malo mala est secundum effectum si sic hominem aggravet ut eum totaliter a bono opere
retrahat, unde et apostolus, II ad Cor. II, non vult ut poenitens maiori tristitia de peccato absorbeatur.
Quia igitur acedia, secundum quod hic sumitur, nominat tristitiam spiritualis boni, est dupliciter mala, et
secundum se et secundum effectum. Et ideo acedia est peccatum, malum enim in motibus appetitivis dicimus
esse peccatum, ut ex supradictis patet.
RA1

1366

