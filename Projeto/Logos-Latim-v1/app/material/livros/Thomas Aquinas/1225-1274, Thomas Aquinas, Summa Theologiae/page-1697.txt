Ad tertium sic proceditur. Videtur quod non omne mendacium sit peccatum. Manifestum est enim quod
evangelistae scribendo evangelium non peccaverunt. Videntur tamen aliquid falsum dixisse, quia verba Christi,
et etiam aliorum, frequenter aliter unus et aliter retulit alius; unde videtur quod alter eorum dixerit falsum.
Non ergo omne mendacium est peccatum.
AG2
Praeterea, nullus remuneratur a Deo pro peccato. Sed obstetrices Aegypti remuneratae sunt a Deo propter
mendacium, dicitur enim Exod. I, quod aedificavit illis Deus domos.
Ergo mendacium non est peccatum.
AG3
Praeterea, gesta sanctorum narrantur in sacra Scriptura ad informationem vitae humanae. Sed de quibusdam
sanctissimis viris legitur quod sunt mentiti, sicut legitur Gen. XII et XX quod Abraham dixit de uxore sua quod
soror sua esset. Iacob etiam mentitus est dicens se esau, tamen benedictionem adeptus est, ut habetur Gen.
XXVII.
Iudith etiam commendatur, quae tamen holoferni mentita est. Non ergo omne mendacium est peccatum.
AG4
Praeterea, minus malum est eligendum ut vitetur maius malum, sicut medicus praecidit membrum ne
corrumpatur totum corpus.
Sed minus nocumentum est quod aliquis generet falsam opinionem in animo alicuius quam quod aliquis occidat
vel occidatur. Ergo licite potest homo mentiri ut unum praeservet ab homicidio, et alium praeservet a morte.
AG5
Praeterea, mendacium est si quis non impleat quod promisit. Sed non omnia promissa sunt implenda, dicit enim
Isidorus, in malis promissis rescinde fidem.
Ergo non omne mendacium est vitandum.
AG6
Praeterea, mendacium ob hoc videtur esse peccatum quia per ipsum homo decipit proximum, unde Augustinus
dicit, in libro contra mendacium, quisquis esse aliquod genus mendacii quod peccatum non sit, putaverit,
decipiet seipsum turpiter, cum honestum se deceptorem arbitretur aliorum.
Sed non omne mendacium est deceptionis causa, quia per mendacium iocosum nullus decipitur. Non enim ad
hoc dicuntur huiusmodi mendacia ut credantur, sed propter delectationem solam, unde et hyperbolicae locutiones
quandoque etiam in sacra Scriptura inveniuntur. Non ergo omne mendacium est peccatum.
SC
Sed contra est quod dicitur Eccli. VII, noli velle mentiri omne mendacium.
CO
Respondeo dicendum quod illud quod est secundum se malum ex genere, nullo modo potest esse bonum et
licitum, quia ad hoc quod aliquid sit bonum, requiritur quod omnia recte concurrant; bonum enim est ex integra
causa, malum autem est ex singularibus defectibus, ut dionysius dicit, IV cap. De div. Nom..
Mendacium autem est malum ex genere.
Est enim actus cadens super indebitam materiam, cum enim voces sint signa naturaliter intellectuum, innaturale
est et indebitum quod aliquis voce significet id quod non habet in mente.
Unde Philosophus dicit, in IV ethic., quod mendacium est per se pravum et fugiendum, verum autem et bonum et
laudabile.
Unde omne mendacium est peccatum, sicut etiam Augustinus asserit, in libro contra mendacium.
RA1
Ad primum ergo dicendum quod nec in evangelio, nec in aliqua Scriptura canonica fas est opinari aliquod falsum
asseri, nec quod scriptores earum mendacium dixerunt, quia periret fidei certitudo, quae auctoritati sacrae
Scripturae innititur. In hoc vero quod in evangelio, et in aliis Scripturis sacris, verba aliquorum diversimode
recitantur, non est mendacium.
Unde Augustinus dicit, in libro de consensu Evangelist., nullo modo laborandum esse iudicat qui prudenter
intelligit ipsas sententias esse necessarias cognoscendae veritati, quibuslibet verbis fuerint explicatae. Et in hoc
apparet, ut ibidem subdit, non debere nos arbitrari mentiri quemquam si, pluribus reminiscentibus rem quam
audierunt vel viderunt, non eodem modo atque eisdem verbis eadem res fuerit indicata.
RA2
Ad secundum dicendum quod obstetrices non sunt remuneratae pro mendacio, sed pro timore Dei et
benevolentia, ex qua processit mendacium.
Unde signanter dicitur Exod. I, et quia timuerunt obstetrices Deum, aedificavit illis domos.
Mendacium vero postea sequens non fuit meritorium.
RA3
Ad tertium dicendum quod in sacra Scriptura, sicut Augustinus dicit, inducuntur aliquorum gesta quasi exempla
perfectae virtutis, de quibus non est aestimandum eos fuisse mentitos. Si qua tamen in eorum dictis appareant
quae mendacia videantur, intelligendum est ea figuraliter et prophetice dicta esse.
1697

