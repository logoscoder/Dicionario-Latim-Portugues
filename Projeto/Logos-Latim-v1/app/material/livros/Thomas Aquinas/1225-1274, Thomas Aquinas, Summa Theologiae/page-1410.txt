Ad tertium dicendum quod ira, ut supra dictum est, sua acuitate maxime immutat corporis naturam. Unde
maxime causat stultitiam quae provenit ex impedimento corporali. Sed stultitia quae provenit ex impedimento
spirituali, scilicet ex immersione mentis ad terrena, maxime provenit ex luxuria, ut dictum est.
|q47 Quaestio 47
|a0 Prologus
Consequenter, post virtutes theologicas, primo considerandum est, circa virtutes cardinales, de prudentia. Et
primo, de prudentia secundum se; secundo, de partibus eius; tertio, de dono ei correspondente; quarto, de vitiis
oppositis; quinto, de praeceptis ad hoc pertinentibus. Circa primum quaeruntur sexdecim.
Primo, utrum prudentia sit in voluntate, vel in ratione. Secundo, si est in ratione, utrum in practica tantum, vel
etiam in speculativa. Tertio, utrum sit cognoscitiva singularium.
Quarto, utrum sit virtus. Quinto, utrum sit virtus specialis.
Sexto, utrum praestituat finem virtutibus moralibus. Septimo, utrum constituat medium in eis. Octavo, utrum
praecipere sit proprius actus eius. Nono, utrum sollicitudo vel vigilantia pertineat ad prudentiam. Decimo, utrum
prudentia se extendat ad regimen multitudinis. Undecimo, utrum prudentia quae est respectu boni proprii sit
eadem specie cum ea quae se extendit ad bonum commune duodecimo, utrum prudentia sit in subditis, an solum
in principibus.
Tertiodecimo, utrum inveniatur in malis. Quartodecimo, utrum inveniatur in omnibus bonis. Quintodecimo,
utrum insit nobis a natura. Sextodecimo, utrum perdatur per oblivionem.
|a1 Articulus 1
AG1
Ad primum sic proceditur. Videtur quod prudentia non sit in VI cognoscitiva, sed in appetitiva.
Dicit enim Augustinus, in libro de moribus Eccle., prudentia est amor ea quibus adiuvatur ab eis quibus
impeditur sagaciter eligens.
Sed amor non est in cognoscitiva, sed in appetitiva.
Ergo prudentia est in VI appetitiva.
AG2
Praeterea, sicut ex praedicta definitione apparet, ad prudentiam pertinet eligere sagaciter. Sed electio est actus
appetitivae virtutis, ut supra habitum est.
Ergo prudentia non est in VI cognoscitiva, sed in appetitiva.
AG3
Praeterea, Philosophus dicit, in VI ethic., quod in arte quidem volens peccans eligibilior est, circa prudentiam
autem, minus, quemadmodum et circa virtutes.
Sed virtutes morales, de quibus ibi loquitur, sunt in parte appetitiva, ars autem in ratione.
Ergo prudentia magis est in parte appetitiva quam in ratione.
SC
Sed contra est quod Augustinus dicit, in libro octoginta trium quaest., prudentia est cognitio rerum appetendarum
et fugiendarum.
CO
Respondeo dicendum quod, sicut Isidorus dicit, in libro etymol., prudens dicitur quasi porro videns, perspicax
enim est, et incertorum videt casus.
Visio autem non est virtutis appetitivae, sed cognoscitivae.
Unde manifestum est quod prudentia directe pertinet ad vim cognoscitivam. Non autem ad vim sensitivam, quia
per eam cognoscuntur solum ea quae praesto sunt et sensibus offeruntur.
Cognoscere autem futura ex praesentibus vel praeteritis, quod pertinet ad prudentiam, proprie rationis est, quia
hoc per quandam collationem agitur.
Unde relinquitur quod prudentia proprie sit in ratione.
RA1
Ad primum ergo dicendum quod, sicut supra dictum est, voluntas movet omnes potentias ad suos actus. Primus
autem actus appetitivae virtutis est amor, ut supra dictum est.
Sic igitur prudentia dicitur esse amor non quidem essentialiter, sed inquantum amor movet ad actum prudentiae.
Unde et postea subdit Augustinus quod prudentia est amor bene discernens ea quibus adiuvetur ad tendendum in
Deum ab his quibus impediri potest.
Dicitur autem amor discernere, inquantum movet rationem ad discernendum.
RA2
Ad secundum dicendum quod prudens considerat ea quae sunt procul inquantum ordinantur ad adiuvandum vel
impediendum ea quae sunt praesentialiter agenda. Unde patet quod ea quae considerat prudentia ordinantur ad
alia sicut ad finem. Eorum autem quae sunt ad finem est consilium in ratione et electio in appetitu.
1410

