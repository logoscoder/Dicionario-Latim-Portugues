Dicit enim Ambrosius quod Iulianus imperator, quamvis esset apostata, habuit tamen sub se christianos milites,
quibus cum dicebat, producite aciem pro defensione reipublicae, obediebant ei.
Ergo propter apostasiam principis subditi non absolvuntur ab eius dominio.
AG2
Praeterea, apostata a fide infidelis est. Sed infidelibus dominis inveniuntur aliqui sancti viri fideliter servisse,
sicut ioseph Pharaoni, et Daniel Nabuchodonosor, et mardochaeus Assuero.
Ergo propter apostasiam a fide non est dimittendum quin principi obediatur a subditis.
AG3
Praeterea, sicut per apostasiam a fide receditur a Deo, ita per quodlibet peccatum. Si ergo propter apostasiam a
fide perderent principes ius imperandi subditis fidelibus, pari ratione propter alia peccata hoc amitterent. Sed hoc
patet esse falsum. Non ergo propter apostasiam a fide est recedendum ab obedientia principum.
SC
Sed contra est quod Gregorius VII dicit, nos, sanctorum praedecessorum statuta tenentes, eos qui
excommunicatis fidelitate aut sacramento sunt constricti, apostolica auctoritate a sacramento absolvimus, et ne
sibi fidelitatem observent omnibus modis prohibemus, quousque ad satisfactionem veniant.
Sed apostatae a fide sunt excommunicati, sicut et haeretici, ut dicit decretalis ad abolendam.
Ergo principibus apostatantibus a fide non est obediendum.
CO
Respondeo dicendum quod, sicut supra dictum est, infidelitas secundum seipsam non repugnat dominio, eo quod
dominium introductum est de iure gentium, quod est ius humanum; distinctio autem fidelium et infidelium est
secundum ius divinum, per quod non tollitur ius humanum. Sed aliquis per infidelitatem peccans potest
sententialiter ius dominii amittere, sicut et quandoque propter alias culpas. Ad ecclesiam autem non pertinet
punire infidelitatem in illis qui nunquam fidem susceperunt, secundum illud apostoli, I ad Cor. V, quid mihi de
his qui foris sunt iudicare? sed infidelitatem illorum qui fidem susceperunt potest sententialiter punire. Et
convenienter in hoc puniuntur quod subditis fidelibus dominari non possint, hoc enim vergere posset in magnam
fidei corruptionem; quia, ut dictum est, homo apostata suo corde machinatur malum et iurgia seminat, intendens
homines separare a fide. Et ideo quam cito aliquis per sententiam denuntiatur excommunicatus propter
apostasiam a fide, ipso facto eius subditi sunt absoluti a dominio eius et iuramento fidelitatis quo ei tenebantur.
RA1
Ad primum ergo dicendum quod illo tempore ecclesia, in sui novitate, nondum habebat potestatem terrenos
principes compescendi. Et ideo toleravit fideles Iuliano apostatae obedire in his quae non erant contra fidem, ut
maius fidei periculum vitaretur.
RA2
Ad secundum dicendum quod alia ratio est de aliis infidelibus, qui nunquam fidem susceperunt, ut dictum est.
RA3
Ad tertium dicendum quod apostasia a fide totaliter separat hominem a Deo, ut dictum est, quod non contingit in
quibuscumque aliis peccatis.
|q13 Quaestio 13
|a0 Prologus
Deinde considerandum est de peccato blasphemiae, quod opponitur confessioni fidei. Et primo, de blasphemia in
generali; secundo, de blasphemia quae dicitur peccatum in spiritum sanctum. Circa primum quaeruntur quatuor.
Primo, utrum blasphemia opponatur confessioni fidei. Secundo, utrum blasphemia semper sit peccatum mortale.
Tertio, utrum blasphemia sit maximum peccatorum.
Quarto, utrum blasphemia sit in damnatis.
|a1 Articulus 1
AG1
Ad primum sic proceditur. Videtur quod blasphemia non opponatur confessioni fidei. Nam blasphemare est
contumeliam vel aliquod convicium inferre in iniuriam creatoris. Sed hoc magis pertinet ad malevolentiam
contra Deum quam ad infidelitatem.
Ergo blasphemia non opponitur confessioni fidei.
AG2
Praeterea, ad Ephes. IV, super illud, blasphemia tollatur a vobis, dicit Glossa, quae fit in Deum vel in sanctos.
Sed confessio fidei non videtur esse nisi de his quae pertinent ad Deum, qui est fidei obiectum.
Ergo blasphemia non semper opponitur confessioni fidei.
AG3

1243

