Ad quintum dicendum quod quidam dicunt quod perfectis viris omne mendacium est peccatum mortale.
Sed hoc irrationabiliter dicitur. Nulla enim circumstantia aggravat in infinitum nisi quae transfert in aliam
speciem.
Circumstantia autem personae non trahit in aliam speciem, nisi forte ratione alicuius annexi, puta si sit contra
votum ipsius; quod non potest dici de mendacio officioso vel iocoso.
Et ideo mendacium officiosum vel iocosum non est peccatum mortale in viris perfectis, nisi forte per accidens,
ratione scandali.
Et ad hoc potest referri quod Augustinus dicit, perfectis esse praeceptum non solum non mentiri, sed nec velle
mentiri.
Quamvis hoc Augustinus non assertive, sed sub dubitatione dicat, praemittit enim, nisi forte ita ut perfectorum
etc..
Nec obstat quod ipsi ponuntur in statu conservandae veritatis qui ad veritatem tenentur ex suo officio in iudicio
vel doctrina. Contra quae si mentiantur, erit mendacium quod est peccatum mortale. In aliis autem non oportet
quod mortaliter peccent mentiendo.
|q111 Quaestio 111
|a0 Prologus
Deinde considerandum est de simulatione et hypocrisi. Et circa hoc quaeruntur quatuor. Primo, utrum omnis
simulatio sit peccatum.
Secundo, utrum hypocrisis sit simulatio. Tertio, utrum opponatur veritati. Quarto, utrum sit peccatum mortale.
|a1 Articulus 1
AG1
Ad primum sic proceditur. Videtur quod non omnis simulatio sit peccatum.
Dicitur enim Luc. Ult., quod Dominus se finxit longius ire.
Et Ambrosius dicit de Abraham, in libro de patriarchis, quod captiose loquebatur cum servulis cum dixit, Gen.
XXII, ego et puer, illuc usque properantes, postquam adoraverimus, revertemur ad vos.
Fingere autem et captiose loqui ad simulationem pertinet. Non est autem dicendum quod in Christo et in
Abraham fuerit peccatum.
Ergo non omnis simulatio est peccatum.
AG2
Praeterea, nullum peccatum est utile.
Sed sicut Hieronymus dicit, utilem simulationem, et in tempore assumendam, iehu, regis Israel, nos doceat
exemplum, qui interfecit sacerdotes baal fingens se idola colere velle, ut habetur IV Reg. X.
Et David immutavit faciem suam coram Achis, rege Geth, ut habetur I Reg. XXI.
Ergo non omnis simulatio est peccatum.
AG3
Praeterea, bonum malo est contrarium.
Si ergo simulare bonum est malum, simulare malum erit bonum.
AG4
Praeterea, Isaiae III, contra quosdam dicitur, peccatum suum quasi sodoma praedicaverunt, nec absconderunt.
Sed abscondere peccatum ad simulationem pertinet. Ergo non uti simulatione interdum est reprehensibile. Vitare
autem peccatum nunquam est reprehensibile.
Ergo simulatio non semper est peccatum.
SC
Sed contra est quod Isaiae XVI, super illud, in tribus annis etc., dicit Glossa, in comparatione duorum malorum,
levius est aperte peccare quam sanctitatem simulare.
Sed aperte peccare semper est peccatum.
Ergo simulatio semper est peccatum.
CO
Respondeo dicendum quod, sicut dictum est, ad virtutem veritatis pertinet ut aliquis talem se exhibeat exterius
per signa exteriora qualis est. Signa autem exteriora non solum sunt verba, sed etiam facta. Sicut ergo veritati
opponitur quod aliquis per verba exteriora aliud significet quam quod habet apud se, quod ad mendacium
pertinet; ita etiam veritati opponitur quod aliquis per aliqua signa factorum vel rerum aliquid de se significet
contrarium eius quod in eo est, quod proprie simulatio dicitur. Unde simulatio proprie est mendacium quoddam
in exteriorum signis factorum consistens. Non refert autem utrum aliquis mentiatur verbo, vel quocumque alio
facto, ut supra dictum est.
Unde, cum omne mendacium sit peccatum, ut supra habitum est, consequens est etiam quod omnis simulatio est
peccatum.
1700

