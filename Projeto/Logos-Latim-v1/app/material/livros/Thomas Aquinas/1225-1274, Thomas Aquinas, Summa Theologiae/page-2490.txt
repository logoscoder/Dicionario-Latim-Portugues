Ad secundum dicendum quod hac ratione moti videntur fuisse quidam ponentes quod corpus Christi non remanet
sub hoc sacramento si in crastinum reservetur.
Contra quos Cyrillus dicit, insaniunt quidam dicentes mysticam benedictionem a sanctificatione cessare si quae
reliquiae remanserint eius in diem subsequentem. Non enim mutabitur sacrosanctum corpus Christi, sed virtus
benedictionis et vivificativa gratia iugis in eo est.
Sicut et omnes aliae consecrationes immobiliter manent, permanentibus rebus consecratis, propter quod non
iterantur.
Veritas autem licet figurae respondeat, tamen figura non potest eam adaequare.
RA3
Ad tertium dicendum quod corpus Christi remanet in hoc sacramento non solum in crastinum, sed etiam in
futurum, quousque species sacramentales manent. Quibus cessantibus, desinit esse corpus Christi sub eis, non
quia ab eis dependeat, sed quia tollitur habitudo corporis Christi ad illas species. Per quem modum Deus desinit
esse Dominus creaturae desinentis.
|a7 Articulus 7
AG1
Ad septimum sic proceditur. Videtur quod corpus Christi prout est in hoc sacramento, possit videri ab aliquo
oculo, saltem glorificato. Oculus enim noster impeditur a visione corporis Christi in hoc sacramento existentis,
propter species sacramentales ipsum circumvelantes. Sed oculus glorificatus non potest ab aliquo impediri, quin
corpora quaelibet videat prout sunt. Ergo oculus glorificatus potest videre corpus Christi prout est in hoc
sacramento.
AG2
Praeterea, corpora gloriosa sanctorum erunt configurata corpori claritatis Christi, ut dicitur philipp. III.
Sed oculus Christi videt seipsum prout est in hoc sacramento. Ergo pari ratione quilibet alius oculus glorificatus
potest ipsum videre.
AG3
Praeterea, sancti in resurrectione erunt aequales Angelis, ut dicitur Luc. XX.
Sed Angeli vident corpus Christi prout est in hoc sacramento, quia etiam Daemones inveniuntur huic sacramento
reverentiam exhibere, et ipsum timere. Ergo pari ratione oculus glorificatus potest ipsum videre prout est in hoc
sacramento.
SC
Sed contra, nihil idem existens potest simul ab eodem videri in diversis speciebus. Sed oculus glorificatus
semper videt Christum prout est in sua specie, secundum illud Isaiae XXXIII, regem in decore suo videbunt.
Ergo videtur quod non videat Christum prout est sub specie huius sacramenti.
CO
Respondeo dicendum quod duplex est oculus, scilicet corporalis, proprie dictus; et intellectualis, qui per
similitudinem dicitur.
A nullo autem oculo corporali corpus Christi potest videri prout est in hoc sacramento. Primo quidem, quia
corpus visibile per sua accidentia immutat medium. Accidentia autem corporis Christi sunt in hoc sacramento
mediante substantia, ita scilicet quod accidentia corporis Christi non habent immediatam habitudinem neque ad
hoc sacramentum, neque ad corpora quae ipsum circumstant. Et ideo non possunt immutare medium, ut sic ab
aliquo corporali oculo videri possint.
Secundo quia, sicut supra dictum est, corpus Christi est in hoc sacramento per modum substantiae. Substantia
autem, inquantum huiusmodi, non est visibilis oculo corporali, neque subiacet alicui sensui, neque imaginationi,
sed soli intellectui, cuius obiectum est quod quid est, ut dicitur in III de anima.
Et ideo, proprie loquendo, corpus Christi, secundum modum essendi quem habet in hoc sacramento, neque sensu
neque imaginatione perceptibile est, sed solo intellectu, qui dicitur oculus spiritualis.
Percipitur autem diversimode a diversis intellectibus.
Quia enim modus essendi quo Christus est in hoc sacramento, est penitus supernaturalis, a supernaturali
intellectu, scilicet divino, secundum se visibilis est, et per consequens ab intellectu beato vel Angeli vel hominis,
qui secundum participatam claritatem divini intellectus videt ea quae supernaturalia sunt, per visionem divinae
essentiae. Ab intellectu autem hominis viatoris non potest conspici nisi per fidem, sicut et cetera supernaturalia.
Sed nec etiam intellectus angelicus, secundum sua naturalia, sufficit ad hoc intuendum. Unde Daemones non
possunt videre per intellectum Christum in hoc sacramento, nisi per fidem, cui non voluntate assentiunt, sed ad
eam signorum evidentia convincuntur, prout dicitur, Iac. II, quod Daemones credunt et contremiscunt.
RA1
Ad primum ergo dicendum quod oculus noster corporeus per species sacramentales impeditur a visione corporis
Christi sub eis existentis, non solum per modum tegumenti, sicut impedimur videre id quod est velatum
quocumque corporali velamine, sed quia corpus Christi non habet habitudinem ad medium quod circumstat hoc
sacramentum mediantibus propriis accidentibus sed mediantibus speciebus sacramentalibus.
2490

