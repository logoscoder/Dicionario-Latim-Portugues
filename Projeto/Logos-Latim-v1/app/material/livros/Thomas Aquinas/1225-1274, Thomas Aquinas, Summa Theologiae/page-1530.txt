Praeterea, super illud Prov. XXIV, cum detractoribus non commiscearis, dicit Glossa, hoc specialiter vitio
periclitatur totum genus humanum.
Sed nullum peccatum mortale in toto humano genere invenitur, quia multi abstinent a peccato mortali, peccata
autem venialia sunt quae in omnibus inveniuntur.
Ergo detractio est peccatum veniale.
AG3
Praeterea, Augustinus, in homilia de igne purg., inter peccata minuta ponit, quando cum omni facilitate vel
temeritate maledicimus, quod pertinet ad detractionem.
Ergo detractio est peccatum veniale.
SC
Sed contra est quod Rom. I dicitur, detractores, Deo odibiles, quod ideo additur, ut dicit Glossa, ne leve putetur
propter hoc quod consistit in verbis.
CO
Respondeo dicendum quod, sicut supra dictum est, peccata verborum maxime sunt ex intentione dicentis
diiudicanda. Detractio autem, secundum suam rationem, ordinatur ad denigrandam famam alicuius. Unde ille,
per se loquendo, detrahit qui ad hoc de aliquo obloquitur, eo absente, ut eius famam denigret. Auferre autem
alicui famam valde grave est, quia inter res temporales videtur fama esse pretiosior, per cuius defectum homo
impeditur a multis bene agendis.
Propter quod dicitur Eccli. XLI, curam habe de bono nomine, hoc enim magis permanebit tibi quam mille
thesauri magni et pretiosi.
Et ideo detractio, per se loquendo, est peccatum mortale.
Contingit tamen quandoque quod aliquis dicit aliqua verba per quae diminuitur fama alicuius, non hoc intendens,
sed aliquid aliud hoc autem non est detrahere per se et formaliter loquendo, sed solum materialiter et quasi per
accidens.
Et si quidem verba per quae fama alterius diminuitur proferat aliquis propter aliquod bonum vel necessarium,
debitis circumstantiis observatis, non est peccatum, nec potest dici detractio. Si autem proferat ex animi levitate,
vel propter aliquid non necessarium, non est peccatum mortale, nisi forte verbum quod dicitur sit adeo grave
quod notabiliter famam alicuius laedat, et praecipue in his quae pertinent ad honestatem vitae; quia hoc ex ipso
genere verborum habet rationem peccati mortalis. Et tenetur aliquis ad restitutionem famae, sicut ad
restitutionem cuiuslibet rei subtractae, eo modo quo supra dictum est, cum de restitutione ageretur.
RA1
Ad primum ergo dicendum quod revelare peccatum occultum alicuius propter eius emendationem denuntiando,
vel propter bonum publicae iustitiae accusando, non est detrahere, ut dictum est.
RA2
Ad secundum dicendum quod Glossa illa non dicit quod detractio in toto genere humano inveniatur, sed addit,
paene. Tum quia stultorum infinitus est numerus, et pauci sunt qui ambulant per viam salutis.
Tum etiam quia pauci vel nulli sunt qui non aliquando ex animi levitate aliquid dicunt unde in aliquo, vel leviter,
alterius fama minoratur, quia, ut dicitur Iac. III, si quis in verbo non offendit, hic perfectus est vir.
RA3
Ad tertium dicendum quod Augustinus loquitur in casu illo quo aliquis dicit aliquod leve malum de alio non ex
intentione nocendi, sed ex animi levitate vel ex lapsu linguae.
|a3 Articulus 3
AG1
Ad tertium sic proceditur. Videtur quod detractio sit gravius omnibus peccatis quae in proximum committuntur.
Quia super illud psalm., pro eo ut me diligerent, detrahebant mihi, dicit Glossa, plus nocent in membris
detrahentes Christo, quia animas crediturorum interficiunt, quam qui eius carnem, mox resurrecturam,
peremerunt.
Ex quo videtur quod detractio sit gravius peccatum quam homicidium, quanto gravius est occidere animam quam
occidere corpus. Sed homicidium est gravius inter cetera peccata quae in proximum committuntur.
Ergo detractio est simpliciter inter omnia gravior.
AG2
Praeterea, detractio videtur esse gravius peccatum quam contumelia quia contumeliam potest homo repellere,
non autem detractionem latentem. Sed contumelia videtur esse maius peccatum quam adulterium, per hoc quod
adulterium unit duos in unam carnem, contumelia autem unitos in multa dividit. Ergo detractio est maius
peccatum quam adulterium, quod tamen, inter alia peccata quae sunt in proximum, magnam gravitatem habet.
AG3
Praeterea, contumelia oritur ex ira, detractio autem ex invidia, ut patet per Gregorium, XXXI Moral..
Sed invidia est maius peccatum quam ira. Ergo et detractio est maius peccatum quam contumelia. Et sic idem
quod prius.
1530

