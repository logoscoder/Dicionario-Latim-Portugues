RA2
Ad secundum dicendum quod per iumenta, vel pecora, intelliguntur animalia domestica, quae homini serviunt
qualitercumque.
Per bestias autem intelliguntur animalia saeva, ut ursi et leones. Per reptilia vero, animalia quae vel non habent
pedes quibus eleventur a terra, ut serpentes; vel habent breves, quibus parum elevantur, ut lacertae et tortucae et
huiusmodi. Sed quia sunt quaedam animalia quae sub nullo horum comprehenduntur, ut cervi et capreae, ut
etiam ista comprehenderentur, addidit quadrupedia. Vel quadrupedia praemisit quasi genus, et alia subiunxit
quasi species, sunt enim etiam quaedam reptilia quadrupedia, ut lacertae et tortucae.
RA3
Ad tertium dicendum quod in aliis animalibus et plantis mentionem fecit de genere et specie, ut designaret
generationes similium ex similibus. In homine autem non fuit necessarium ut hoc diceretur, quia quod
praemissum fuit de aliis, etiam de homine intelligi potest. Vel quia animalia et plantae producuntur secundum
genus et speciem suam, quasi longe a similitudine divina remota, homo autem dicitur formatus ad imaginem et
similitudinem Dei.
RA4
Ad quartum dicendum quod benedictio Dei dat virtutem multiplicandi per generationem. Et ideo quod positum
est in avibus et piscibus, quae primo occurrunt, non fuit necessarium repeti in terrenis animalibus, sed
intelligitur. In hominibus autem iteratur benedictio, quia in eis est quaedam specialis multiplicationis ratio,
propter complendum numerum electorum, et ne quisquam diceret in officio gignendi filios ullum esse peccatum.
Plantae vero nullum habent propagandae prolis affectum, ac sine ullo sensu generant, unde indignae iudicatae
sunt benedictionis verbis.
RA5
Ad quintum dicendum quod, cum generatio unius sit corruptio alterius, quod ex corruptione ignobiliorum
generentur nobiliora, non repugnat primae rerum institutioni. Unde animalia quae generantur ex corruptione
rerum inanimatarum vel plantarum, potuerunt tunc generari. Non autem quae generantur ex corruptione
animalium, tunc potuerunt produci, nisi potentialiter tantum.
RA6
Ad sextum dicendum quod, sicut Augustinus dicit in I super Gen. Contra Manichaeos, si in alicuius opificis
officinam imperitus intraverit, videt ibi multa instrumenta quorum causas ignorat, et si multum est insipiens,
superflua putat. Iam vero si in fornacem incautus ceciderit, aut ferramento aliquo acuto se vulneraverit, noxia
existimat ibi esse multa, quorum usum quia novit artifex, insipientiam eius irridet. Sic in hoc mundo quidam
audent multa reprehendere, quorum causas non vident, multa enim, etsi domui nostrae non sunt necessaria, eis
tamen completur universitatis integritas.
Homo autem ante peccatum ordinate fuisset usus rebus mundi.
Unde animalia venenosa ei noxia non fuissent.
|q73 Quaestio 73
Deinde considerandum est de iis quae pertinent ad septimum diem.
Et circa hoc quaeruntur tria. Primo, de completione operum.
Secundo, de requie Dei.
Tertio, de benedictione et sanctificatione huius diei.
|a1 Articulus 1
AG1
Ad primum sic proceditur. Videtur quod completio divinorum operum non debeat septimo diei adscribi.
Omnia enim quae in hoc saeculo aguntur, ad divina opera pertinent.
Sed consummatio saeculi erit in fine mundi, ut habetur Matth. XIII.
Tempus etiam incarnationis Christi est cuiusdam completionis tempus, unde dicitur tempus plenitudinis, Gal. IV.
Et ipse Christus moriens dixit, consummatum est, ut dicitur Ioan. XIX.
Non ergo completio divinorum operum competit diei septimo.
AG2
Praeterea, quicumque complet opus suum, aliquid facit.
Sed Deus non legitur septimo die aliquid fecisse, quinimmo ab omni opere quievisse.
Ergo completio operum non competit septimo diei.
AG3
Praeterea, non dicitur aliquid esse completum, cui multa superadduntur, nisi forte sint illa superflua, quia
perfectum dicitur cui nihil deest eorum quae debet habere. Sed post septimum diem multa sunt facta, et productio
multorum individuorum; et etiam quarumdam novarum specierum, quae frequenter apparent, praecipue in

357

