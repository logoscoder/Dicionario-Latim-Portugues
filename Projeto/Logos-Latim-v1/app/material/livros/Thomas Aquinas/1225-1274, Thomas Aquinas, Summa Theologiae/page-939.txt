Ad primum ergo dicendum quod aliquae vires sensitivae partis, etsi sint communes nobis et brutis, tamen in
nobis habent aliquam excellentiam ex hoc quod rationi iunguntur, sicut nos, prae aliis animalibus, habemus in
parte sensitiva cogitativam et reminiscentiam, ut in primo dictum est.
Et per hunc modum etiam appetitus sensitivus in nobis prae aliis animalibus habet quandam excellentiam,
scilicet quod natus est obedire rationi.
Et quantum ad hoc, potest esse principium actus voluntarii; et per consequens subiectum peccati.
RA2
Ad secundum dicendum quod perpetua corruptio sensualitatis est intelligenda quantum ad fomitem, qui
nunquam totaliter tollitur in hac vita, transit enim peccatum originale reatu, et remanet actu. Sed talis corruptio
fomitis non impedit quin homo rationabili voluntate possit reprimere singulos motus inordinatos sensualitatis, si
praesentiat, puta divertendo cogitationem ad alia. Sed dum homo ad aliud cogitationem divertit, potest etiam
circa illud aliquis inordinatus motus insurgere, sicut cum aliquis transfert cogitationem suam a delectabilibus
carnis, volens concupiscentiae motus vitare, ad speculationem scientiae, insurgit quandoque aliquis motus inanis
gloriae impraemeditatus. Et ideo non potest homo vitare omnes huiusmodi motus, propter corruptionem
praedictam, sed hoc solum sufficit ad rationem peccati voluntarii, quod possit vitare singulos.
RA3
Ad tertium dicendum quod illud quod homo facit sine deliberatione rationis, non perfecte ipse facit, quia nihil
operatur ibi id quod est principale in homine. Unde non est perfecte actus humanus.
Et per consequens non potest esse perfecte actus virtutis vel peccati, sed aliquid imperfectum in genere horum.
Unde talis motus sensualitatis rationem praeveniens, est peccatum veniale, quod est quiddam imperfectum in
genere peccati.
|a4 Articulus 4
AG1
Ad quartum sic proceditur. Videtur quod in sensualitate possit esse peccatum mortale. Actus enim ex obiecto
cognoscitur. Sed circa obiecta sensualitatis contingit peccare mortaliter, sicut circa delectabilia carnis. Ergo actus
sensualitatis potest esse peccatum mortale. Et ita in sensualitate peccatum mortale invenitur.
AG2
Praeterea, peccatum mortale contrariatur virtuti. Sed virtus potest esse in sensualitate, temperantia enim et
fortitudo sunt virtutes irrationabilium partium, ut Philosophus dicit, in III ethic..
Ergo in sensualitate potest esse peccatum mortale, cum contraria sint nata fieri circa idem.
AG3
Praeterea, veniale peccatum est dispositio ad mortale. Sed dispositio et habitus sunt in eodem. Cum igitur veniale
peccatum sit in sensualitate, ut dictum est; etiam mortale peccatum esse poterit in eadem.
SC
Sed contra est quod Augustinus dicit, in libro retract., et habetur in Glossa Rom. VII, inordinatus
concupiscentiae motus (qui est peccatum sensualitatis) potest etiam esse in his qui sunt in gratia, in quibus tamen
peccatum mortale non invenitur. Ergo inordinatus motus sensualitatis non est peccatum mortale.
CO
Respondeo dicendum quod, sicut inordinatio corrumpens principium vitae corporalis, causat corporalem
mortem; ita etiam inordinatio corrumpens principium spiritualis vitae, quod est finis ultimus, causat mortem
spiritualem peccati mortalis, ut supra dictum est.
Ordinare autem aliquid in finem non est sensualitatis, sed solum rationis. Inordinatio autem a fine non est nisi
eius cuius est ordinare in finem.
Unde peccatum mortale non potest esse in sensualitate, sed solum in ratione.
RA1
Ad primum ergo dicendum quod actus sensualitatis potest concurrere ad peccatum mortale, sed tamen actus
peccati mortalis non habet quod sit peccatum mortale, ex eo quod est sensualitatis; sed ex eo quod est rationis,
cuius est ordinare in finem. Et ideo peccatum mortale non attribuitur sensualitati, sed rationi.
RA2
Ad secundum dicendum quod etiam actus virtutis non perficitur per id quod est sensualitatis tantum, sed magis
per id quod est rationis et voluntatis, cuius est eligere, nam actus virtutis moralis non est sine electione. Unde
semper cum actu virtutis moralis, quae perficit vim appetitivam, est etiam actus prudentiae, quae perficit vim
rationalem.
Et idem est etiam de peccato mortali, sicut dictum est.
RA3
Ad tertium dicendum quod dispositio tripliciter se habet ad id ad quod disponit. Quandoque enim est idem et in
eodem, sicut scientia inchoata dicitur esse dispositio ad scientiam perfectam. Quandoque autem est in eodem,
sed non idem, sicut calor est dispositio ad formam ignis. Quandoque vero nec idem nec in eodem, sicut in his

939

