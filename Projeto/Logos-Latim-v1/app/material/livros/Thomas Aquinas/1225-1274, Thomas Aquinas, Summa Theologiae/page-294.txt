Ergo oportet quod affirmationem et negationem cognoscat per diversa. Et ita videtur quod Angelus intelligat
componendo et dividendo.
AG3
Praeterea, locutio est signum intellectus. Sed Angeli hominibus loquentes, proferunt affirmativas et negativas
enuntiationes, quae sunt signa compositionis et divisionis in intellectu; ut ex multis locis sacrae Scripturae
apparet. Ergo videtur quod Angelus intelligat componendo et dividendo.
SC
Sed contra est quod dionysius dicit, VII cap. De div. Nom., quod virtus intellectualis Angelorum resplendet
conspicaci divinorum intellectuum simplicitate.
Sed simplex intelligentia est sine compositione et divisione, ergo Angelus intelligit sine compositione et
divisione.
CO
Respondeo dicendum quod, sicut in intellectu ratiocinante comparatur conclusio ad principium, ita in intellectu
componente et dividente comparatur praedicatum ad subiectum.
Si enim intellectus statim in ipso principio videret conclusionis veritatem, nunquam intelligeret discurrendo vel
ratiocinando. Similiter si intellectus statim in apprehensione quidditatis subiecti, haberet notitiam de omnibus
quae possunt attribui subiecto vel removeri ab eo, nunquam intelligeret componendo et dividendo, sed solum
intelligendo quod quid est.
Sic igitur patet quod ex eodem provenit quod intellectus noster intelligit discurrendo, et componendo et
dividendo, ex hoc scilicet, quod non statim in prima apprehensione alicuius primi apprehensi, potest inspicere
quidquid in eo virtute continetur.
Quod contingit ex debilitate luminis intellectualis in nobis, sicut dictum est.
Unde cum in Angelo sit lumen intellectuale perfectum, cum sit speculum purum et clarissimum, ut dicit
dionysius, IV cap. De div. Nom.; relinquitur quod Angelus, sicut non intelligit ratiocinando, ita non intelligit
componendo et dividendo. Nihilominus tamen compositionem et divisionem enuntiationum intelligit, sicut et
ratiocinationem syllogismorum, intelligit enim composita simpliciter, et mobilia immobiliter, et materialia
immaterialiter.
RA1
Ad primum ergo dicendum quod non qualiscumque multitudo intellectuum compositionem causat, sed multitudo
illorum intellectuum quorum unum attribuitur alteri, vel removetur ab altero. Angelus autem, intelligendo
quidditatem alicuius rei, simul intelligit quidquid ei attribui potest vel removeri ab ea.
Unde intelligendo quod quid est, intelligit quidquid nos intelligere possumus et componendo et dividendo, per
unum suum simplicem intellectum.
RA2
Ad secundum dicendum quod diversae quidditates rerum minus differunt, quantum ad rationem existendi, quam
affirmatio et negatio. Tamen quantum ad rationem cognoscendi, affirmatio et negatio magis conveniunt, quia
statim per hoc quod cognoscitur veritas affirmationis, cognoscitur falsitas negationis oppositae.
RA3
Ad tertium dicendum quod hoc quod Angeli loquuntur enuntiationes affirmativas et negativas, manifestat quod
Angeli cognoscunt compositionem et divisionem, non autem quod cognoscant componendo et dividendo, sed
simpliciter cognoscendo quod quid est.
|a5 Articulus 5
AG1
Ad quintum sic proceditur. Videtur quod in intellectu Angeli possit esse falsitas. Protervitas enim ad falsitatem
pertinet.
Sed in Daemonibus est phantasia proterva, ut dicit dionysius, IV cap. De div. Nom..
Ergo videtur quod in Angelorum intellectu possit esse falsitas.
AG2
Praeterea, nescientia est causa falsae aestimationis. Sed in Angelis potest esse nescientia, ut dionysius dicit, VI
cap. Eccles. Hier..
Ergo videtur quod in eis possit esse falsitas.
AG3
Praeterea, omne quod cadit a veritate sapientiae, et habet rationem depravatam, habet falsitatem vel errorem in
suo intellectu.
Sed hoc dionysius dicit de Daemonibus, VII cap. De div. Nom..
In intellectu Angelorum possit esse falsitas.
SC
Sed contra, Philosophus dicit, III de anima, quod intellectus semper verus est.
Augustinus etiam dicit, in libro octoginta trium quaest., quod nihil intelligitur nisi verum.
294

