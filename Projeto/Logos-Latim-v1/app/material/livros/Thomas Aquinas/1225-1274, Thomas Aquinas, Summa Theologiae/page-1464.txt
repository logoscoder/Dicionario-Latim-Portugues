alterius. Et ideo ad huiusmodi personam non est simpliciter iustitia, sed quaedam iustitiae species, scilicet
oeconomica, ut dicitur in V ethic..
|a8 Articulus 8
AG1
Ad octavum sic proceditur. Videtur quod iustitia particularis non habeat materiam specialem.
Quia super illud Gen. II, fluvius quartus ipse est euphrates, dicit Glossa, euphrates frugifer interpretatur. Nec
dicitur contra quod vadat, quia iustitia ad omnes animae partes pertinet.
Hoc autem non esset si haberet materiam specialem, quia quaelibet materia specialis ad aliquam specialem
potentiam pertinet. Ergo iustitia particularis non habet materiam specialem.
AG2
Praeterea, Augustinus, in libro octogintatrium quaest., dicit quod quatuor sunt animae virtutes, quibus in hac vita
spiritualiter vivitur, scilicet prudentia, temperantia, fortitudo, iustitia, et dicit quod quarta est iustitia, quae per
omnes diffunditur.
Ergo iustitia particularis, quae est una de quatuor virtutibus cardinalibus, non habet specialem materiam.
AG3
Praeterea, iustitia dirigit hominem sufficienter in his quae sunt ad alterum. Sed per omnia quae sunt huius vitae
homo potest ordinari ad alterum. Ergo materia iustitiae est generalis, non specialis.
SC
Sed contra est quod Philosophus, in V ethic., ponit iustitiam particularem circa ea specialiter quae pertinent ad
communicationem vitae.
CO
Respondeo dicendum quod omnia quaecumque rectificari possunt per rationem sunt materia virtutis moralis,
quae definitur per rationem rectam, ut patet per Philosophum, in II ethic..
Possunt autem per rationem rectificari et interiores animae passiones, et exteriores actiones, et res exteriores
quae in usum hominis veniunt, sed tamen per exteriores actiones et per exteriores res, quibus sibi invicem
homines communicare possunt, attenditur ordinatio unius hominis ad alium; secundum autem interiores
passiones consideratur rectificatio hominis in seipso.
Et ideo, cum iustitia ordinetur ad alterum, non est circa totam materiam virtutis moralis, sed solum circa
exteriores actiones et res secundum quandam rationem obiecti specialem, prout scilicet secundum eas unus homo
alteri coordinatur.
RA1
Ad primum ergo dicendum quod iustitia pertinet quidem essentialiter ad unam partem animae, in qua est sicut in
subiecto, scilicet ad voluntatem, quae quidem movet per suum imperium omnes alias animae partes. Et sic
iustitia non directe, sed quasi per quandam redundantiam ad omnes animae partes pertinet.
RA2
Ad secundum dicendum quod, sicut supra dictum est, virtutes cardinales dupliciter accipiuntur. Uno modo,
secundum quod sunt speciales virtutes habentes determinatas materias.
Alio modo, secundum quod significant quosdam generales modos virtutis.
Et hoc modo loquitur ibi Augustinus. Dicit enim quod prudentia est cognitio rerum appetendarum et
fugiendarum; temperantia est refrenatio cupiditatis ab his quae temporaliter delectant; fortitudo est firmitas animi
adversus ea quae temporaliter molesta sunt; iustitia est, quae per ceteras diffunditur, dilectio Dei et proximi, quae
scilicet est communis radix totius ordinis ad alterum.
RA3
Ad tertium dicendum quod passiones interiores, quae sunt pars materiae moralis, secundum se non ordinantur ad
alterum, quod pertinet ad specialem rationem iustitiae, sed earum effectus sunt ad alterum ordinabiles, scilicet
operationes exteriores.
Unde non sequitur quod materia iustitiae sit generalis.
|a9 Articulus 9
AG1
Ad nonum sic proceditur. Videtur quod iustitia sit circa passiones.
Dicit enim Philosophus, in II ethic., quod circa voluptates et tristitias est moralis virtus.
Voluptas autem, idest delectatio, et tristitia sunt passiones quaedam; ut supra habitum est, cum de passionibus
ageretur.
Ergo iustitia, cum sit virtus moralis, erit circa passiones.
AG2
Praeterea, per iustitiam rectificantur operationes quae sunt ad alterum. Sed operationes huiusmodi rectificari non
possunt nisi passiones sint rectificatae, quia ex inordinatione passionum provenit inordinatio in praedictis

1464

