Sed hoc non est in Angelo.
Ergo in Angelo non est intellectus agens et possibilis.
CO
Respondeo dicendum quod necessitas ponendi intellectum possibilem in nobis, fuit propter hoc, quod nos
invenimur quandoque intelligentes in potentia et non in actu, unde oportet esse quandam virtutem, quae sit in
potentia ad intelligibilia ante ipsum intelligere, sed reducitur in actum eorum cum fit sciens, et ulterius cum fit
considerans. Et haec virtus vocatur intellectus possibilis. Necessitas autem ponendi intellectum agentem fuit,
quia naturae rerum materialium, quas nos intelligimus, non subsistunt extra animam immateriales et intelligibiles
in actu, sed sunt solum intelligibiles in potentia, extra animam existentes, et ideo oportuit esse aliquam virtutem,
quae faceret illas naturas intelligibiles actu. Et haec virtus dicitur intellectus agens in nobis. Utraque autem
necessitas deest in Angelis. Quia neque sunt quandoque intelligentes in potentia tantum, respectu eorum quae
naturaliter intelligunt, neque intelligibilia eorum sunt intelligibilia in potentia, sed in actu; intelligunt enim primo
et principaliter res immateriales, ut infra patebit.
Et ideo non potest in eis esse intellectus agens et possibilis, nisi aequivoce.
RA1
Ad primum ergo dicendum quod Philosophus intelligit ista duo esse in omni natura in qua contingit esse generari
vel fieri, ut ipsa verba demonstrant.
In Angelo autem non generatur scientia, sed naturaliter adest.
Unde non oportet ponere in eis agens et possibile.
RA2
Ad secundum dicendum quod intellectus agentis est illuminare non quidem alium intelligentem, sed intelligibilia
in potentia, inquantum per abstractionem facit ea intelligibilia actu.
Ad intellectum autem possibilem pertinet esse in potentia respectu naturalium cognoscibilium, et quandoque fieri
actu.
Unde quod Angelus illuminat Angelum, non pertinet ad rationem intellectus agentis. Neque ad rationem
intellectus possibilis pertinet, quod illuminatur de supernaturalibus mysteriis, ad quae cognoscenda quandoque
est in potentia. Si quis autem velit haec vocare intellectum agentem et possibilem, aequivoce dicet, nec de
nominibus est curandum.
|a5 Articulus 5
AG1
Ad quintum sic proceditur. Videtur quod in Angelis non sit sola intellectiva cognitio.
Dicit enim Augustinus, VIII de CIV. Dei, quod in Angelis est vita quae intelligit et sentit.
Ergo in eis est potentia sensitiva.
AG2
Praeterea, Isidorus dicit quod Angeli multa noverunt per experientiam. Experientia autem fit ex multis memoriis,
ut dicitur in I metaphys..
Ergo in eis est etiam memorativa potentia.
AG3
Praeterea, dionysius dicit, IV cap. De div. Nom., quod in Daemonibus est phantasia proterva. Phantasia autem ad
vim imaginativam pertinet. Ergo in Daemonibus est vis imaginativa.
Et eadem ratione in Angelis, quia sunt eiusdem naturae.
SC
Sed contra est quod Gregorius dicit, in homilia de ascensione, quod homo sentit cum pecoribus, et intelligit cum
Angelis.
CO
Respondeo dicendum quod in anima nostra sunt quaedam vires, quarum operationes per organa corporea
exercentur, et huiusmodi vires sunt actus quarundam partium corporis, sicut est visus in oculo, et auditus in aure.
Quaedam vero vires animae nostrae sunt, quarum operationes per organa corporea non exercentur, ut intellectus
et voluntas, et huiusmodi non sunt actus aliquarum partium corporis. Angeli autem non habent corpora sibi
naturaliter unita, ut ex supra dictis patet.
Unde de viribus animae non possunt eis competere nisi intellectus et voluntas.
Et hoc etiam Commentator dicit, XII metaphys., quod substantiae separatae dividuntur in intellectum et
voluntatem.
Et hoc convenit ordini universi, ut suprema creatura intellectualis sit totaliter intellectiva; et non secundum
partem, ut anima nostra. Et propter hoc etiam Angeli vocantur intellectus et mentes, ut supra dictum est.
RA1
Ad ea vero quae in contrarium obiiciuntur, potest dupliciter responderi. Uno modo, quod auctoritates illae
loquuntur secundum opinionem illorum qui posuerunt Angelos et Daemones habere corpora naturaliter sibi
unita.
279

