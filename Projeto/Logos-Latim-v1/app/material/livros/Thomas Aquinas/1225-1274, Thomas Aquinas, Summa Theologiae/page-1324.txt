Ergo actus caritatis nihil est aliud quam benevolentia.
AG3
Praeterea, Philosophus, in IX ethic., ponit quinque ad amicitiam pertinentia, quorum primum est quod homo velit
amico bonum; secundum est quod velit ei esse et vivere; tertium est quod ei convivat; quartum est quod eadem
eligat; quintum est quod condoleat et congaudeat.
Sed prima duo ad benevolentiam pertinent.
Ergo primus actus caritatis est benevolentia.
SC
Sed contra est quod Philosophus dicit, in eodem libro, quod benevolentia neque est amicitia neque est amatio,
sed est amicitiae principium.
Sed caritas est amicitia, ut supra dictum est.
Ergo benevolentia non est idem quod dilectio, quae est caritatis actus.
CO
Respondeo dicendum quod benevolentia proprie dicitur actus voluntatis quo alteri bonum volumus. Hic autem
voluntatis actus differt ab actuali amore tam secundum quod est in appetitu sensitivo, quam etiam secundum
quod est in appetitu intellectivo, qui est voluntas. Amor enim qui est in appetitu sensitivo passio quaedam est.
Omnis autem passio cum quodam impetu inclinat in suum obiectum. Passio autem amoris hoc habet quod non
subito exoritur, sed per aliquam assiduam inspectionem rei amatae.
Et ideo Philosophus, in IX ethic., ostendens differentiam inter benevolentiam et amorem qui est passio, dicit
quod benevolentia non habet distensionem et appetitum, idest aliquem impetum inclinationis, sed ex solo iudicio
rationis homo vult bonum alicui.
Similiter etiam talis amor est ex quadam consuetudine, benevolentia autem interdum oritur ex repentino, sicut
accidit nobis de pugilibus qui pugnant, quorum alterum vellemus vincere.
Sed amor qui est in appetitu intellectivo etiam differt a benevolentia. Importat enim quandam unionem
secundum affectus amantis ad amatum, inquantum scilicet amans aestimat amatum quodammodo ut unum sibi,
vel ad se pertinens, et sic movetur in ipsum. Sed benevolentia est simplex actus voluntatis quo volumus alicui
bonum, etiam non praesupposita praedicta unione affectus ad ipsum. Sic igitur in dilectione, secundum quod est
actus caritatis, includitur quidem benevolentia, sed dilectio sive amor addit unionem affectus.
Et propter hoc Philosophus dicit ibidem quod benevolentia est principium amicitiae.
RA1
Ad primum ergo dicendum quod Philosophus ibi definit amare non ponens totam rationem ipsius, sed aliquid ad
rationem eius pertinens in quo maxime manifestatur dilectionis actus.
RA2
Ad secundum dicendum quod dilectio est actus voluntatis in bonum tendens, sed cum quadam unione ad
amatum, quae quidem in benevolentia non importatur.
RA3
Ad tertium dicendum quod intantum illa quae Philosophus ibi ponit ad amicitiam pertinent, inquantum
proveniunt ex amore quem quis habet ad seipsum, ut ibidem dicitur, ut scilicet haec omnia aliquis erga amicum
agat sicut ad seipsum. Quod pertinet ad praedictam unionem affectus.
|a3 Articulus 3
AG1
Ad tertium sic proceditur. Videtur quod Deus non propter seipsum, sed propter aliud diligatur ex caritate.
Dicit enim Gregorius, in quadam homilia, ex his quae novit animus discit incognita amare.
Vocat autem incognita intelligibilia et divina, cognita autem sensibilia. Ergo Deus est propter alia diligendus.
AG2
Praeterea, amor sequitur cognitionem. Sed Deus per aliud cognoscitur, secundum illud Rom. I.
Invisibilia Dei per ea quae facta sunt intellecta conspiciuntur.
Ergo etiam propter aliud amatur, et non propter se.
AG3
Praeterea, spes generat caritatem, ut dicitur in Glossa Matth. I.
Timor etiam caritatem introducit; ut Augustinus dicit, super prim. Canonic. Ioan..
Sed spes expectat aliquid adipisci a Deo, timor autem refugit aliquid quod a Deo infligi potest. Ergo videtur quod
Deus propter aliquod bonum speratum, vel propter aliquod malum timendum sit amandus. Non ergo est amandus
propter seipsum.
SC
Sed contra est quod, sicut Augustinus dicit, in I de doct. Christ., frui est amore inhaerere alicui propter seipsum.
Sed Deo fruendum est, ut in eodem libro dicitur.
Ergo Deus diligendus est propter seipsum.
CO
1324

