Praeterea, Prov. VI dicitur, fili, si sponderis pro amico tuo, defixisti apud extraneum manum tuam, et postea
subdit, discurre, festina, suscita amicum tuum.
Quod exponens Gregorius, in pastoral., dicit, spondere pro amico est animam alienam in periculo suae
conversationis accipere. Quisquis autem ad vivendum aliis in exemplum praeponitur, non solum ut ipse vigilet,
sed etiam ut amicum suscitet, admonetur.
Sed hoc non potest facere si corporaliter deserat gregem.
Ergo videtur quod episcopus non debeat, causa persecutionis, corporaliter suum gregem deserere.
AG3
Praeterea, ad perfectionem episcopalis status pertinet quod proximis curam impendat. Sed non licet ei qui est
statum perfectionis professus, ut omnino deserat ea quae sunt perfectionis. Ergo videtur quod non licet episcopo
se corporaliter subtrahere ab executione sui officii, nisi forte ut operibus perfectionis in monasterio vacet.
SC
Sed contra est quod Dominus apostolis, quorum successores sunt episcopi, mandavit, Matth. X, si vos persecuti
fuerint in una civitate, fugite in aliam.
CO
Respondeo dicendum quod in qualibet obligatione praecipue attendi debet obligationis finis. Obligant autem se
episcopi ad exequendum pastorale officium propter subditorum salutem.
Et ideo, ubi subditorum salus exigit personae pastoris praesentiam, non debet pastor personaliter suum gregem
deserere, neque propter aliquod commodum temporale, neque etiam propter aliquod personale periculum
imminens, cum bonus pastor animam suam ponere teneatur pro ovibus suis.
Si vero subditorum saluti possit sufficienter in absentia pastoris per alium provideri, tunc licet pastori, vel
propter aliquod ecclesiae commodum, vel propter personae periculum, corporaliter gregem deserere.
Unde Augustinus dicit, in epistola ad honoratum, fugiant de civitate in civitatem servi Christi, quando eorum
quisque specialiter a persecutoribus quaeritur, ut ab aliis, qui non ita quaeruntur, non deseratur ecclesia.
Cum autem omnium est commune periculum, hi qui aliis indigent, non deserantur ab his quibus indigent.
Si enim perniciosum est nautam in tranquillitate navem deserere, quanto magis in fluctibus, ut dicit Nicolaus
Papa, et habetur VII, qu. I.
RA1
Ad primum ergo dicendum quod ille tanquam mercenarius fugit qui commodum temporale, vel etiam salutem
corporalem, spirituali saluti proximorum praeponit.
Unde Gregorius dicit, in homilia, stare in periculo ovium non potest qui in eo quod ovibus praeest, non oves
diligit, sed lucrum terrenum quaerit, et ideo opponere se contra periculum trepidat, ne hoc quod diligit amittat.
Ille autem qui ad evitandum periculum recedit absque detrimento gregis, non tanquam mercenarius fugit.
RA2
Ad secundum dicendum quod ille qui spondet pro aliquo, si per se implere non possit, sufficit ut per alium
impleat. Unde praelatus, si habet impedimentum propter quod non possit personaliter curae subditorum
intendere, suae sponsioni satisfacit si per alium provideat.
RA3
Ad tertium dicendum quod ille qui ad episcopatum assumitur, assumit statum perfectionis secundum aliquod
perfectionis genus, a quo si impediatur, ad aliud genus perfectionis non tenetur, ut scilicet necesse sit eum ad
statum religionis transire.
Imminet tamen sibi necessitas ut animum retineat intendendi proximorum saluti si opportunitas adsit et
necessitas requirat.
|a6 Articulus 6
AG1
Ad sextum sic proceditur. Videtur quod episcopo non liceat aliquid proprium possidere.
Dominus enim dicit, Matth. XIX, si vis perfectus esse, vade et vende omnia quae habes et da pauperibus, et veni,
sequere me, ex quo videtur quod voluntaria paupertas ad perfectionem requiratur. Sed episcopi assumuntur ad
statum perfectionis.
Ergo videtur quod non liceat eis proprium possidere.
AG2
Praeterea, episcopi in ecclesia tenent locum apostolorum, ut dicit Glossa, Luc. X.
Sed apostolis Dominus praecepit ut nihil proprium possiderent, secundum illud Matth. X, nolite possidere aurum
neque argentum, neque pecuniam in zonis vestris.
Unde et Petrus, pro se et pro aliis apostolis, dicit, ecce, nos reliquimus omnia et secuti sumus te, Matth. XIX.
Ergo videtur quod episcopi teneantur ad huius mandati observantiam, ut nihil proprium possideant.
AG3
Praeterea, Hieronymus dicit, ad Nepotianum, cleros Graece, Latine sors appellatur. Propterea clerici dicuntur,
quia de sorte Domini sunt, vel quia ipse Dominus sors, idest pars, clericorum est. Qui autem Dominum possidet,
1999

