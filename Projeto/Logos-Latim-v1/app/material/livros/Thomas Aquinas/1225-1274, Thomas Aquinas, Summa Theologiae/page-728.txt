Praeterea, illum odimus, cui volumus et operamur malum.
Sed quandoque aliquis vult et operatur sibi ipsi malum, puta qui interimunt seipsos. Ergo aliqui seipsos habent
odio.
AG3
Praeterea, boetius dicit, in II de consol., quod avaritia facit homines odiosos, ex quo potest accipi quod omnis
homo odit avarum.
Sed aliqui sunt avari. Ergo illi odiunt seipsos.
SC
Sed contra est quod apostolus dicit, ad Ephes. V, quod nemo unquam carnem suam odio habuit.
CO
Respondeo dicendum quod impossibile est quod aliquis, per se loquendo, odiat seipsum. Naturaliter enim
unumquodque appetit bonum, nec potest aliquis aliquid sibi appetere nisi sub ratione boni, nam malum est
praeter voluntatem, ut dionysius dicit, IV cap. De div. Nom..
Amare autem aliquem est velle ei bonum, ut supra dictum est.
Unde necesse est quod aliquis amet seipsum; et impossibile est quod aliquis odiat seipsum, per se loquendo. Per
accidens tamen contingit quod aliquis seipsum odio habeat. Et hoc dupliciter. Uno modo, ex parte boni quod sibi
aliquis vult. Accidit enim quandoque illud quod appetitur ut secundum quid bonum, esse simpliciter malum, et
secundum hoc, aliquis per accidens vult sibi malum, quod est odire. Alio modo, ex parte sui ipsius, cui vult
bonum. Unumquodque enim maxime est id quod est principalius in ipso, unde civitas dicitur facere quod rex
facit, quasi rex sit tota civitas. Manifestum est ergo quod homo maxime est mens hominis. Contingit autem quod
aliqui aestimant se esse maxime illud quod sunt secundum naturam corporalem et sensitivam. Unde amant se
secundum id quod aestimant se esse, sed odiunt id quod vere sunt, dum volunt contraria rationi. Et utroque
modo, ille qui diligit iniquitatem, odit non solum animam suam, sed etiam seipsum.
RA1
Et per hoc patet responsio ad primum.
RA2
Ad secundum dicendum quod nullus sibi vult et facit malum, nisi inquantum apprehendit illud sub ratione boni.
Nam et illi qui interimunt seipsos, hoc ipsum quod est mori, apprehendunt sub ratione boni, inquantum est
terminativum alicuius miseriae vel doloris.
RA3
Ad tertium dicendum quod avarus odit aliquod accidens suum, non tamen propter hoc odit seipsum, sicut aeger
odit suam aegritudinem, ex hoc ipso quod se amat. Vel dicendum quod avaritia odiosos facit aliis, non autem sibi
ipsi. Quinimmo causatur ex inordinato sui amore, secundum quem de bonis temporalibus plus sibi aliquis vult
quam debeat.
|a5 Articulus 5
AG1
Ad quintum sic proceditur. Videtur quod aliquis non possit habere odio veritatem. Bonum enim et ens et verum
convertuntur.
Sed aliquis non potest habere odio bonitatem. Ergo nec veritatem.
AG2
Praeterea, omnes homines naturaliter scire desiderant, ut dicitur in principio metaphys..
Sed scientia non est nisi verorum. Ergo veritas naturaliter desideratur et amatur. Sed quod naturaliter inest,
semper inest.
Nullus ergo potest habere odio veritatem.
AG3
Praeterea, Philosophus dicit, in II rhetoric., quod homines amant non fictos.
Sed non nisi propter veritatem. Ergo homo naturaliter amat veritatem. Non potest ergo eam odio habere.
SC
Sed contra est quod apostolus dicit, ad Galat. IV, factus sum vobis inimicus, verum dicens vobis.
CO
Respondeo dicendum quod bonum et verum et ens sunt idem secundum rem, sed differunt ratione. Bonum enim
habet rationem appetibilis, non autem ens vel verum, quia bonum est quod omnia appetunt. Et ideo bonum, sub
ratione boni, non potest odio haberi, nec in universali nec in particulari. Ens autem et verum in universali quidem
odio haberi non possunt, quia dissonantia est causa odii, et convenientia causa amoris; ens autem et verum sunt
communia omnibus. Sed in particulari nihil prohibet quoddam ens et quoddam verum odio haberi, inquantum
habet rationem contrarii et repugnantis, contrarietas enim et repugnantia non adversatur rationi entis et veri, sicut
adversatur rationi boni. Contingit autem verum aliquod particulare tripliciter repugnare vel contrariari bono
amato.

728

