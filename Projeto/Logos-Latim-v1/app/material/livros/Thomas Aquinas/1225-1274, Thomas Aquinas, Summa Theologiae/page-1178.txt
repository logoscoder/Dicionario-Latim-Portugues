propter impedimentum peccati in eo cui quis meretur. Multo igitur magis impeditur talis meriti efficacia per
impedimentum quod est et in eo qui meretur et in eo cui meretur, hic enim utrumque in unam personam
concurrit. Et ideo nullo modo aliquis potest sibi mereri reparationem post lapsum.
RA1
Ad primum ergo dicendum quod desiderium quo quis desiderat reparationem post lapsum, iustum dicitur, et
similiter oratio, quia tendit ad iustitiam. Non tamen ita quod iustitiae innitatur per modum meriti, sed solum
misericordiae.
RA2
Ad secundum dicendum quod aliquis potest alteri mereri ex congruo primam gratiam, quia non est ibi
impedimentum saltem ex parte merentis. Quod invenitur dum aliquis post meritum gratiae a iustitia recedit.
RA3
Ad tertium dicendum quod quidam dixerunt quod nullus meretur absolute vitam aeternam, nisi per actum finalis
gratiae; sed solum sub conditione, si perseverat.
Sed hoc irrationabiliter dicitur, quia quandoque actus ultimae gratiae non est magis meritorius, sed minus, quam
actus praecedentis, propter aegritudinis oppressionem. Unde dicendum quod quilibet actus caritatis meretur
absolute vitam aeternam. Sed per peccatum sequens ponitur impedimentum praecedenti merito, ut non sortiatur
effectum, sicut etiam causae naturales deficiunt a suis effectibus propter superveniens impedimentum.
|a8 Articulus 8
AG1
Ad octavum sic proceditur. Videtur quod homo non possit mereri augmentum gratiae vel caritatis. Cum enim
aliquis acceperit praemium quod meruit, non debetur ei alia merces, sicut de quibusdam dicitur Matth. VI,
receperunt mercedem suam.
Si igitur aliquis mereretur augmentum caritatis vel gratiae, sequeretur quod, gratia augmentata, non posset
ulterius expectare aliud praemium. Quod est inconveniens.
AG2
Praeterea, nihil agit ultra suam speciem. Sed principium meriti est gratia vel caritas, ut ex supradictis patet.
Ergo nullus potest maiorem gratiam vel caritatem mereri quam habeat.
AG3
Praeterea, id quod cadit sub merito, meretur homo per quemlibet actum a gratia vel caritate procedentem, sicut
per quemlibet talem actum meretur homo vitam aeternam. Si igitur augmentum gratiae vel caritatis cadat sub
merito, videtur quod per quemlibet actum caritate informatum aliquis meretur augmentum caritatis. Sed id quod
homo meretur, infallibiliter a Deo consequitur, nisi impediatur per peccatum sequens, dicitur enim II ad Tim. I,
scio cui credidi, et certus sum quia potens est depositum meum servare.
Sic ergo sequeretur quod per quemlibet actum meritorium gratia vel caritas augeretur. Quod videtur esse
inconveniens, cum quandoque actus meritorii non sint multum ferventes, ita quod sufficiant ad caritatis
augmentum.
Non ergo augmentum caritatis cadit sub merito.
SC
Sed contra est quod Augustinus dicit, super Epist. Ioan., quod caritas meretur augeri, ut aucta mereatur perfici.
Ergo augmentum caritatis vel gratiae cadit sub merito.
CO
Respondeo dicendum quod, sicut supra dictum est, illud cadit sub merito condigni, ad quod motio gratiae se
extendit. Motio autem alicuius moventis non solum se extendit ad ultimum terminum motus, sed etiam ad totum
progressum in motu.
Terminus autem motus gratiae est vita aeterna, progressus autem in hoc motu est secundum augmentum caritatis
vel gratiae, secundum illud Prov. IV, iustorum semita quasi lux splendens procedit, et crescit usque ad perfectum
diem, qui est dies gloriae.
Sic igitur augmentum gratiae cadit sub merito condigni.
RA1
Ad primum ergo dicendum quod praemium est terminus meriti. Est autem duplex terminus motus, scilicet
ultimus; et medius, qui est et principium et terminus. Et talis terminus est merces augmenti.
Merces autem favoris humani est sicut ultimus terminus his qui finem in hoc constituunt, unde tales nullam
aliam mercedem recipiunt.
RA2
Ad secundum dicendum quod augmentum gratiae non est supra virtutem praeexistentis gratiae, licet sit supra
quantitatem ipsius, sicut arbor, etsi sit supra quantitatem seminis, non est tamen supra virtutem ipsius.
RA3

1178

