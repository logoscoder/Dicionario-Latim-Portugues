Dicit enim Augustinus, in II contra parmen., utrumque, scilicet baptismus et ordo, sacramentum est, et quadam
consecratione utrumque homini datur, et illud cum baptizatur, et illud cum ordinatur. Ideo non licet a catholicis
utrumque iterari.
Et sic patet quod sacerdos degradatus potest conficere hoc sacramentum.
RA1
Ad primum ergo dicendum quod canon ille non loquitur assertive, sed inquisitive, sicut ex circumstantia litterae
haberi potest.
RA2
Ad secundum dicendum quod episcopus non dat potestatem sacerdotalis ordinis propria virtute, sed
instrumentaliter, sicut minister Dei, cuius effectus per hominem tolli non potest, secundum illud Matth. XIX,
quos Deus coniunxit, homo non separet.
Et ideo episcopus non potest hanc potestatem auferre, sicut nec ille qui baptizat potest auferre characterem
baptismalem.
RA3
Ad tertium dicendum quod excommunicatio est medicinalis. Et ideo excommunicatis non aufertur executio
sacerdotalis potestatis quasi in perpetuum, sed ad correctionem, usque ad tempus.
Degradatis autem aufertur executio quasi in perpetuum condemnatis.
|a9 Articulus 9
AG1
Ad nonum sic proceditur. Videtur quod aliquis licite possit communionem recipere a sacerdotibus haereticis vel
excommunicatis, vel etiam peccatoribus, et ab eis Missam audire.
Sicut enim Augustinus, contra petilianum, dicit, neque in homine bono neque in homine malo aliquis Dei fugiat
sacramenta.
Sed sacerdotes, quamvis sint peccatores et haeretici vel excommunicati, verum conficiunt sacramentum. Ergo
videtur quod non sit vitandum ab eis communionem accipere vel eorum Missam audire.
AG2
Praeterea, corpus Christi verum figurativum est corporis mystici, sicut supra dictum est.
Sed a praedictis sacerdotibus verum corpus Christi consecratur. Ergo videtur quod illi qui sunt de corpore
mystico, possint eorum sacrificiis communicare.
AG3
Praeterea, multa peccata sunt graviora quam fornicatio. Sed non est prohibitum audire Missas sacerdotum aliter
peccantium. Ergo etiam non debet esse prohibitum audire Missas sacerdotum fornicariorum.
SC
Sed contra est quod canon dicit, XXXII dist., nullus audiat Missam sacerdotis quem indubitanter concubinam
novit habere.
Et Gregorius dicit, in III dialog., quod pater perfidus Arianum episcopum misit ad filium, ut ex eius manu
sacrilegae consecrationis communionem acciperet, sed vir Deo devotus Ariano episcopo venienti exprobravit ut
debuit.
CO
Respondeo dicendum quod, sicut supra dictum est, sacerdotes, si sint haeretici vel schismatici vel
excommunicati, vel etiam peccatores, quamvis habeant potestatem consecrandi eucharistiam, non tamen ea recte
utuntur, sed peccant utentes.
Quicumque autem communicat alicui in peccato, ipse particeps peccati efficitur, unde et in secunda canonica
ioannis legitur quod qui dixerit ei, ave, scilicet haeretico, communicat operibus illius malignis.
Et ideo non licet a praedictis communionem accipere aut eorum Missam audire. Differt tamen inter praedictas
sectas. Nam haeretici et schismatici et excommunicati sunt per sententiam ecclesiae executione consecrandi
privati. Et ideo peccat quicumque eorum Missam audit vel ab eis accipit sacramenta.
Sed non omnes peccatores sunt per sententiam ecclesiae executione huius potestatis privati. Et sic, quamvis sint
suspensi quantum est ex sententia divina, non tamen quantum ad alios ex sententia ecclesiae. Et ideo, usque ad
sententiam ecclesiae, licet ab eis communionem accipere et eorum Missam audire.
Unde super illud I Cor. V, cum huiusmodi nec cibum sumere, dicit Glossa Augustini, hoc dicendo, noluit
hominem ab homine iudicari ex arbitrio suspicionis, vel etiam extraordinario usurpato iudicio, sed potius ex lege
Dei, secundum ordinem ecclesiae, sive ultro confessum, vel accusatum et convictum.
RA1
Ad primum ergo dicendum quod in hoc quod refugimus audire talium sacerdotum Missam aut ab eis
communionem recipere, non refugimus Dei sacramenta, sed potius ea veneramur, unde hostia a talibus
sacerdotibus consecrata est adoranda, et, si reservetur, licite potest sumi a sacerdote legitimo.
Sed refugimus culpam indigne ministrantium.
RA2
2541

