Praeterea, sicut baptismus traditur a ministro in virtute Christi, qui baptizat, ita et hoc sacramentum, quod in
persona Christi consecratur. Sed non melior baptismus datur a meliori ministro, ut supra habitum est.
Ergo neque etiam melior Missa est quae celebratur a meliori sacerdote.
AG3
Praeterea, sicut merita sacerdotum differunt per bonum et melius, ita etiam differunt per bonum et malum. Si
ergo Missa melioris sacerdotis est melior, sequitur quod Missa mali sacerdotis sit mala. Quod est inconveniens,
quia malitia ministrorum non potest redundare in Christi mysteria; sicut Augustinus dicit, in libro de baptismo.
Ergo neque Missa melioris sacerdotis est melior.
SC
Sed contra est quod habetur I, qu. I, quanto sacerdotes fuerint digniores, tanto facilius in necessitatibus pro
quibus clamant, exaudiuntur.
CO
Respondeo dicendum quod in Missa duo est considerare; scilicet ipsum sacramentum, quod est principale; et
orationes quae in Missa fiunt pro vivis et mortuis. Quantum ergo ad sacramentum, non minus valet Missa mali
sacerdotis quam boni, quia utrobique idem conficitur sacramentum.
Oratio etiam quae fit in Missa, potest considerari dupliciter.
Uno modo, inquantum habet efficaciam ex devotione sacerdotis orantis. Et sic non est dubium quod Missa
melioris sacerdotis magis est fructuosa. Alio modo, inquantum oratio in Missa profertur a sacerdote in persona
totius ecclesiae, cuius sacerdos est minister.
Quod quidem ministerium etiam in peccatoribus manet, sicut supra dictum est de ministerio Christi.
Unde quantum ad hoc, est fructuosa non solum oratio sacerdotis peccatoris in Missa, sed etiam omnes aliae eius
orationes quas facit in ecclesiasticis officiis, in quibus gerit personam ecclesiae. Sed orationes eius privatae non
sunt fructuosae, secundum illud Proverb. XXVIII, qui declinat aurem suam ne audiat legem, oratio eius erit
execrabilis.
RA1
Ad primum ergo dicendum quod Gregorius loquitur ibi quantum ad sanctitatem divini sacramenti.
RA2
Ad secundum dicendum quod in sacramento baptismi non fiunt solemnes orationes pro omnibus fidelibus, sicut
in Missa.
Et ideo quantum ad hoc non est simile.
Est autem simile quantum ad effectum sacramenti.
RA3
Ad tertium dicendum quod propter virtutem spiritus sancti, qui per unitatem caritatis communicat invicem bona
membrorum Christi, fit quod bonum privatum quod est in Missa sacerdotis boni, est fructuosum aliis. Malum
autem privatum unius hominis non potest alteri nocere, nisi per aliqualem consensum, ut Augustinus dicit, in
libro contra parmenianum.
|a7 Articulus 7
AG1
Ad septimum sic proceditur. Videtur quod haeretici et schismatici et excommunicati consecrare non possunt.
Dicit enim Augustinus quod extra ecclesiam catholicam non est locus veri sacrificii.
Et leo Papa dicit, et habetur in decretis, I, qu. I, aliter, (scilicet quam in ecclesia, quae corpus Christi est) nec rata
sunt sacerdotia, nec vera sacrificia.
Sed haeretici, schismatici et excommunicati sunt ab ecclesia separati. Ergo non possunt verum sacrificium
conficere.
AG2
Praeterea, sicut legitur ibidem, innocentius Papa dicit, Arianos, ceterasque huiusmodi pestes, quia laicos eorum
sub imagine poenitentiae suscipimus, non videntur clerici eorum cum sacerdotii aut cuiuspiam mysterii
suscipiendi dignitate esse, quibus solum baptisma ratum esse permittimus.
Sed non potest aliquis consecrare eucharistiam nisi sit cum sacerdotii dignitate. Ergo haeretici, et ceteri
huiusmodi, non possunt eucharistiam conficere.
AG3
Praeterea, ille qui est extra ecclesiam, non videtur aliquid posse agere in persona totius ecclesiae. Sed sacerdos
consecrans eucharistiam hoc agit in persona totius ecclesiae, quod patet ex hoc quod omnes orationes proponit in
persona ecclesiae. Ergo videtur quod illi qui sunt extra ecclesiam, scilicet haeretici et schismatici et
excommunicati, non possunt consecrare eucharistiam.
SC
Sed contra est quod Augustinus dicit, in II contra parmen., sicut baptismus in eis, scilicet haereticis, schismaticis
et excommunicatis, ita ordinatio mansit integra.
Sed ex VI ordinationis sacerdos potest consecrare eucharistiam.
2539

