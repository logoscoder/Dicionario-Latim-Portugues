Respondeo dicendum quod, sicut supra dictum est, prudentia est circa ea quae sunt ad finem totius vitae. Et ideo
prudentia carnis proprie dicitur secundum quod aliquis bona carnis habet ut ultimum finem suae vitae.
Manifestum est autem quod hoc est peccatum, per hoc enim homo deordinatur circa ultimum finem, qui non
consistit in bonis corporis, sicut supra habitum est.
Et ideo prudentia carnis est peccatum.
RA1
Ad primum ergo dicendum quod iustitia et temperantia in sui ratione important id unde virtus laudatur, scilicet
aequalitatem et concupiscentiarum refrenationem, et ideo nunquam accipiuntur in malo. Sed nomen prudentiae
sumitur a providendo, sicut supra dictum est, quod potest etiam ad mala extendi.
Et ideo, licet prudentia simpliciter dicta in bono accipiatur, aliquo tamen addito potest accipi in malo.
Et secundum hoc dicitur prudentia carnis esse peccatum.
RA2
Ad secundum dicendum quod caro est propter animam sicut materia propter formam et instrumentum propter
principale agens.
Et ideo sic licite diligitur caro ut ordinetur ad bonum animae sicut ad finem. Si autem in ipso bono carnis
constituatur ultimus finis, erit inordinata et illicita dilectio. Et hoc modo ad amorem carnis ordinatur prudentia
carnis.
RA3
Ad tertium dicendum quod diabolus nos tentat non per modum appetibilis, sed per modum suggerentis. Et ideo,
cum prudentia importet ordinem ad aliquem finem appetibilem, non ita dicitur prudentia diaboli sicut prudentia
respectu alicuius mali finis, sub cuius ratione tentat nos mundus et caro, inquantum scilicet proponuntur nobis ad
appetendum bona mundi vel carnis. Et ideo dicitur prudentia carnis, et etiam prudentia mundi, secundum illud
Luc. XVI, filii huius saeculi prudentiores sunt in generatione sua etc..
Apostolus autem totum comprehendit sub prudentia carnis, quia etiam exteriores res mundi appetimus propter
carnem.
Potest tamen dici quod quia prudentia quodammodo dicitur sapientia, ut supra dictum est, ideo secundum tres
tentationes potest intelligi triplex prudentia.
Unde dicitur Iac. III sapientia esse terrena, animalis, diabolica, ut supra expositum est cum de sapientia ageretur.
|a2 Articulus 2
AG1
Ad secundum sic proceditur. Videtur quod prudentia carnis sit peccatum mortale. Rebellare enim divinae legi est
peccatum mortale quia per hoc Dominus contemnitur. Sed prudentia carnis non est subiecta legi Dei, ut habetur
Rom. VIII.
Ergo prudentia carnis est peccatum mortale.
AG2
Praeterea, omne peccatum in spiritum sanctum est peccatum mortale.
Sed prudentia carnis videtur esse peccatum in spiritum sanctum, non enim potest esse subiecta legi Dei, ut dicitur
Rom. VIII; et ita videtur esse peccatum irremissibile, quod est proprium peccati in spiritum sanctum.
Ergo prudentia carnis est peccatum mortale.
AG3
Praeterea, maximo bono opponitur maximum malum; ut patet in VIII ethic..
Sed prudentia carnis opponitur prudentiae quae est praecipua inter virtutes morales. Ergo prudentia carnis est
praecipuum inter peccata moralia.
Et ita est peccatum mortale.
SC
Sed contra, illud quod diminuit peccatum non importat de se rationem peccati mortalis. Sed caute prosequi ea
quae pertinent ad curam carnis, quod videtur ad prudentiam carnis pertinere, diminuit peccatum. Ergo prudentia
carnis de sui ratione non importat peccatum mortale.
CO
Respondeo dicendum quod, sicut supra dictum est, prudens dicitur aliquis dupliciter, uno modo, simpliciter,
scilicet in ordine ad finem totius vitae; alio modo, secundum quid, scilicet in ordine ad finem aliquem
particularem, puta sicut dicitur aliquis prudens in negotiatione vel in aliquo huiusmodi. Si ergo prudentia carnis
accipiatur secundum absolutam prudentiae rationem, ita scilicet quod in cura carnis constituatur ultimus finis
totius vitae, sic est peccatum mortale, quia per hoc homo avertitur a Deo, cum impossibile sit esse plures fines
ultimos, ut supra habitum est.
Si vero prudentia carnis accipiatur secundum rationem particularis prudentiae, sic prudentia carnis est peccatum
veniale. Contingit enim quandoque quod aliquis inordinate afficitur ad aliquod delectabile carnis absque hoc
quod avertatur a Deo per peccatum mortale, unde non constituit finem totius vitae in delectatione carnis. Et sic
adhibere studium ad hanc delectationem consequendam est peccatum veniale, quod pertinet ad prudentiam
1447

