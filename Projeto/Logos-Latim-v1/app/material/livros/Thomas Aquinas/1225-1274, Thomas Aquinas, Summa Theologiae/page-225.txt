RA3
Ad tertium dicendum quod, sicut eadem essentia quae in patre est paternitas, in filio est filiatio; ita eadem est
potentia qua pater generat, et qua filius generatur. Unde manifestum est quod quidquid potest pater, potest filius.
Non tamen sequitur quod possit generare, sed mutatur quid in ad aliquid, nam generatio significat relationem in
divinis. Habet ergo filius eandem omnipotentiam quam pater, sed cum alia relatione. Quia pater habet eam ut
dans, et hoc significatur, cum dicitur quod potest generare. Filius autem habet eam ut accipiens, et hoc
significatur, cum dicitur quod potest generari.
|q43 Quaestio 43
|a0 Prologus
Deinde considerandum de missione divinarum personarum. Et circa hoc quaeruntur octo. Primo, utrum alicui
divinae personae conveniat mitti. Secundo, utrum missio sit aeterna, vel temporalis tantum. Tertio, secundum
quid divina persona invisibiliter mittatur. Quarto, utrum cuilibet personae conveniat mitti. Quinto, utrum
invisibiliter mittatur tam filius, quam spiritus sanctus. Sexto, ad quos fiat missio invisibilis.
Septimo, de missione visibili. Octavo, utrum aliqua persona mittat seipsam, visibiliter aut invisibiliter.
|a1 Articulus 1
AG1
Ad primum sic proceditur. Videtur quod personae divinae non conveniat mitti. Missus enim minor est mittente.
Sed una persona divina non est minor alia.
Ergo una persona non mittitur ab alia.
AG2
Praeterea, omne quod mittitur, separatur a mittente, unde Hieronymus dicit, super ezechiel., quod coniunctum
est, et in corpore uno copulatum, mitti non potest.
Sed in divinis personis nihil est separabile, ut Hilarius dicit.
Ergo una persona non mittitur ab alia.
AG3
Praeterea, quicumque mittitur, ab aliquo loco discedit, et ad aliquem locum de novo vadit. Hoc autem divinae
personae non convenit, cum ubique sit. Ergo divinae personae non convenit mitti.
SC
Sed contra est quod dicitur Ioan. VIII, non sum ego solus, sed ego et qui misit me, pater.
CO
Respondeo dicendum quod in ratione missionis duo importantur, quorum unum est habitudo missi ad eum a quo
mittitur; aliud est habitudo missi ad terminum ad quem mittitur. Per hoc autem quod aliquis mittitur, ostenditur
processio quaedam missi a mittente; vel secundum imperium, sicut Dominus mittit servum; vel secundum
consilium, ut si consiliarius mittere dicatur regem ad bellandum; vel secundum originem, ut si dicatur quod flos
emittitur ab arbore. Ostenditur etiam habitudo ad terminum ad quem mittitur, ut aliquo modo ibi esse incipiat;
vel quia prius ibi omnino non erat quo mittitur; vel quia incipit ibi aliquo modo esse, quo prius non erat. Missio
igitur divinae personae convenire potest, secundum quod importat ex una parte processionem originis a mittente;
et secundum quod importat ex alia parte novum modum existendi in aliquo. Sicut filius dicitur esse missus a
patre in mundum, secundum quod incoepit esse in mundo visibiliter per carnem assumptam, et tamen ante in
mundo erat, ut dicitur Ioan. I.
RA1
Ad primum ergo dicendum quod missio importat minorationem in eo qui mittitur, secundum quod importat
processionem a principio mittente aut secundum imperium, aut secundum consilium, quia imperans est maior, et
consilians est sapientior. Sed in divinis non importat nisi processionem originis; quae est secundum
aequalitatem, ut supra dictum est.
RA2
Ad secundum dicendum quod illud quod sic mittitur ut incipiat esse ubi prius nullo modo erat, sua missione
localiter movetur, unde oportet quod loco separetur a mittente. Sed hoc non accidit in missione divinae personae,
quia persona divina Missa, sicut non incipit esse ubi prius non fuerat, ita nec desinit esse ubi fuerat. Unde talis
missio est sine separatione; sed habet solam distinctionem originis.
RA3
Ad tertium dicendum quod obiectio illa procedit de missione quae fit secundum motum localem; quae non habet
locum in divinis.
|a2 Articulus 2
AG1
Ad secundum sic proceditur. Videtur quod missio possit esse aeterna.
225

