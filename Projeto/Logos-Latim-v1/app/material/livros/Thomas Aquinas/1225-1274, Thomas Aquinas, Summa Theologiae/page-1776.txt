Ad tertium dicendum quod inanis gloria habet principalem rationem appetibilis, ratione iam dicta, et hoc sufficit
ad rationem vitii capitalis. Non autem requiritur quod vitium capitale semper sit peccatum mortale, quia etiam ex
veniali peccato potest mortale oriri, inquantum scilicet veniale disponit ad mortale.
|a5 Articulus 5
AG1
Ad quintum sic proceditur. Videtur quod inconvenienter dicantur filiae inanis gloriae esse inobedientia, iactantia,
hypocrisis, contentio, pertinacia, discordia, novitatum praesumptio.
Iactantia enim, secundum Gregorium, XXIII Moral., ponitur inter species superbiae. Superbia autem non oritur
ex inani gloria, sed potius e converso, ut Gregorius dicit, XXXI Moral..
Ergo iactantia non debet poni filia inanis gloriae.
AG2
Praeterea, contentiones et discordiae videntur ex ira maxime provenire. Sed ira est capitale vitium inani gloriae
condivisum. Ergo videtur quod non sint filiae inanis gloriae.
AG3
Praeterea, chrysostomus dicit, super Matth., quod ubique vana gloria malum est, sed maxime in philanthropia,
idest in misericordia. Quae tamen non est aliquid novum, sed in consuetudine hominum existit. Ergo
praesumptio novitatum non debet specialiter poni filia inanis gloriae.
SC
Sed contra est auctoritas Gregorii, in XXXI Moral., ubi praedictas filias inani gloriae assignat.
CO
Respondeo dicendum quod, sicut supra dictum est, illa vitia quae de se nata sunt ordinari ad finem alicuius vitii
capitalis, dicuntur filiae eius. Finis autem inanis gloriae est manifestatio propriae excellentiae, ut ex supra dictis
patet.
Ad quod potest homo tendere dupliciter. Uno modo, directe, sive per verba, et sic est iactantia; sive per facta, et
sic, si sint vera, habentia aliquam admirationem, est praesumptio novitatum, quas homines solent magis
admirari; si autem per ficta sit, sic est hypocrisis. Alio autem modo nititur aliquis manifestare suam excellentiam
indirecte, ostendendo se non esse alio minorem.
Et hoc quadrupliciter. Primo quidem, quantum ad intellectum, et sic est pertinacia, per quam homo nimis
innititur suae sententiae, nolens credere sententiae meliori. Secundo, quantum ad voluntatem, et sic est discordia,
dum non vult a propria voluntate discedere ut aliis concordet. Tertio, quantum ad locutionem, et sic est contentio,
dum aliquis verbis clamose contra alium litigat.
Quarto, quantum ad factum, et sic est inobedientia, dum scilicet aliquis non vult exequi superioris praeceptum.
RA1
Ad primum ergo dicendum quod, sicut supra dictum est, iactantia ponitur species superbiae quantum ad
interiorem causam eius, quae est arrogantia.
Ipsa autem iactantia exterior.
Ut dicitur in IV ethic., ordinatur quandoque quidem ad lucrum, sed frequentius ad gloriam vel honorem.
Et sic oritur ex inani gloria.
RA2
Ad secundum dicendum quod ira non causat discordiam et contentionem nisi cum adiunctione inanis gloriae, per
hoc scilicet quod aliquis sibi gloriosum reputat quod non cedat voluntati vel verbis aliorum.
RA3
Ad tertium dicendum quod inanis gloria vituperatur circa eleemosynam propter defectum caritatis, qui videtur
esse in eo qui praefert inanem gloriam utilitati proximi, dum hoc propter illud facit. Non autem vituperatur
aliquis ex hoc quod praesumat eleemosynam facere quasi aliquid novum.
|q133 Quaestio 133
|a0 Prologus
Deinde considerandum est de pusillanimitate. Et circa hoc quaeruntur duo. Primo, utrum pusillanimitas sit
peccatum.
Secundo, cui virtuti opponatur.
|a1 Articulus 1
AG1
Ad primum sic proceditur. Videtur quod pusillanimitas non sit peccatum. Ex omni enim peccato aliquis efficitur
malus, sicut ex omni virtute aliquis efficitur bonus.
Sed pusillanimus non est malus, ut Philosophus dicit, in IV ethic..
Ergo pusillanimitas non est peccatum.
1776

