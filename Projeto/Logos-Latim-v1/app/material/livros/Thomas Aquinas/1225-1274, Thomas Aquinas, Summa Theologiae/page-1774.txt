Similiter etiam et alia quae propter honorem quaeruntur, puta potentatus et divitiae, parva reputantur ab eo.
Similiter etiam magnitudini animi repugnat quod aliquis de his quae non sunt glorietur.
Unde de magnanimo dicitur in IV ethic., quod magis curat veritatem quam opinionem.
Similiter etiam et magnitudini animi repugnat quod aliquis glorietur in testimonio laudis humanae, quasi hoc
magnum aliquid aestimetur.
Unde de magnanimo dicitur in IV ethic., quod non est ei cura ut laudetur.
Et sic ea quae aliis virtutibus opponuntur nihil prohibet opponi magnanimitati, secundum quod habent pro
magnis quae parva sunt.
RA2
Ad secundum dicendum quod inanis gloriae cupidus, secundum rei veritatem, deficit a magnanimo, quia
videlicet gloriatur in his quae magnanimus parva aestimat, ut dictum est.
Sed considerando aestimationem eius, opponitur magnanimo per excessum, quia videlicet gloriam quam appetit,
reputat aliquid magnum, et ad eam tendit supra suam dignitatem.
RA3
Ad tertium dicendum quod, sicut supra dictum est, oppositio vitiorum non attenditur secundum effectum. Et
tamen hoc ipsum magnitudini animi opponitur, quod aliquis contentionem intendat, nullus enim contendit nisi
pro re quam aestimat magnam.
Unde Philosophus dicit, in IV ethic., quod magnanimus non est contentiosus, qui nihil aestimat magnum.
|a3 Articulus 3
AG1
Ad tertium sic proceditur. Videtur quod inanis gloria sit peccatum mortale. Nihil enim excludit mercedem
aeternam nisi peccatum mortale. Sed inanis gloria excludit mercedem aeternam, dicitur enim Matth. VI, attendite
ne iustitiam vestram faciatis coram hominibus, ut videamini ab eis.
Ergo inanis gloria est peccatum mortale.
AG2
Praeterea, quicumque subripit sibi quod est Dei proprium, mortaliter peccat. Sed per appetitum inanis gloriae
aliquis sibi attribuit quod est proprium Dei, dicitur enim Isaiae XLII, gloriam meam alteri non dabo; et I ad Tim.
I, soli Deo honor et gloria.
Ergo inanis gloria est peccatum mortale.
AG3
Praeterea, illud peccatum quod est maxime periculosum et nocivum, videtur esse mortale. Sed peccatum inanis
gloriae est huiusmodi, quia super illud I ad Thess. II, Deo qui probat corda nostra, dicit Glossa Augustini, quas
vires nocendi habeat humanae gloriae amor, non sentit nisi qui ei bellum indixerit, quia etsi cuiquam facile est
laudem non cupere dum negatur, difficile tamen est ea non delectari cum offertur.
Chrysostomus etiam dicit, Matth. VI, quod inanis gloria occulte ingreditur, et omnia quae intus sunt
insensibiliter aufert.
Ergo inanis gloria est peccatum mortale.
SC
Sed contra est quod chrysostomus dicit, super Matth., quod cum cetera vitia locum habeant in servis diaboli,
inanis gloria locum habet etiam in servis Christi.
In quibus tamen nullum est peccatum mortale.
Ergo inanis gloria non est peccatum mortale.
CO
Respondeo dicendum quod, sicut supra dictum est, ex hoc aliquod peccatum est mortale quod caritati
contrariatur. Peccatum autem inanis gloriae, secundum se consideratum, non videtur contrariari caritati quantum
ad dilectionem proximi. Quantum autem ad dilectionem Dei, potest contrariari caritati dupliciter. Uno modo,
ratione materiae de qua quis gloriatur. Puta cum quis gloriatur de aliquo falso quod contrariatur divinae
reverentiae, secundum illud Ezech. XXVIII, elevatum est cor tuum, et dixisti, Deus ego sum; et I ad Cor. IV,
quid habes quod non accepisti? si autem accepisti, quare gloriaris quasi non acceperis? vel etiam cum quis
bonum temporale de quo gloriatur, praefert Deo, quod prohibetur Ierem. IX, non glorietur sapiens in sapientia
sua, nec fortis in fortitudine sua, nec dives in divitiis suis, sed in hoc glorietur qui gloriatur, scire et nosse me.
Aut etiam cum quis praefert testimonium hominum testimonio Dei, sicut contra quosdam dicitur Ioan. XII, qui
dilexerunt magis gloriam hominum quam Dei.
Alio modo, ex parte ipsius gloriantis, qui intentionem suam refert ad gloriam tanquam ad ultimum finem, ad
quem scilicet ordinet etiam virtutis opera, et pro quo consequendo non praetermittat facere etiam ea quae sunt
contra Deum. Et sic est peccatum mortale.
Unde Augustinus dicit, in V de CIV. Dei, quod hoc vitium, scilicet amor humanae laudis, tam inimicum est piae
fidei, si maior in corde sit cupiditas gloriae quam Dei timor vel amor, ut Dominus diceret (Ioan. V), quomodo
potestis credere, gloriam ab invicem expectantes, et gloriam quae a solo Deo est non quaerentes? si autem amor
1774

