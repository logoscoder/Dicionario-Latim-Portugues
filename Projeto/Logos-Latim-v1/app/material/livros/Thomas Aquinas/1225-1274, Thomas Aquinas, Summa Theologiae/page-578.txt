instrumenta et auxilia, quibus utatur ad effectum producendum, sicut medicus confortat naturam, et adhibet ei
cibos et medicinas, quibus natura utatur ad finem intentum. Scientia autem acquiritur in homine et ab interiori
principio, ut patet in eo qui per inventionem propriam scientiam acquirit; et a principio exteriori, ut patet in eo
qui addiscit.
Inest enim unicuique homini quoddam principium scientiae, scilicet lumen intellectus agentis, per quod
cognoscuntur statim a principio naturaliter quaedam universalia principia omnium scientiarum. Cum autem
aliquis huiusmodi universalia principia applicat ad aliqua particularia, quorum memoriam et experimentum per
sensum accipit; per inventionem propriam acquirit scientiam eorum quae nesciebat, ex notis ad ignota procedens.
Unde et quilibet docens, ex his quae discipulus novit, ducit eum in cognitionem eorum quae ignorabat;
secundum quod dicitur in I poster., quod omnis doctrina et omnis disciplina ex praeexistenti fit cognitione.
Ducit autem magister discipulum ex praecognitis in cognitionem ignotorum, dupliciter. Primo quidem,
proponendo ei aliqua auxilia vel instrumenta, quibus intellectus eius utatur ad scientiam acquirendam, puta cum
proponit ei aliquas propositiones minus universales, quas tamen ex praecognitis discipulus diiudicare potest; vel
cum proponit ei aliqua sensibilia exempla, vel similia, vel opposita, vel aliqua huiusmodi ex quibus intellectus
addiscentis manuducitur in cognitionem veritatis ignotae. Alio modo, cum confortat intellectum addiscentis; non
quidem aliqua virtute activa quasi superioris naturae, sicut supra dictum est de Angelis illuminantibus, quia
omnes humani intellectus sunt unius gradus in ordine naturae; sed inquantum proponit discipulo ordinem
principiorum ad conclusiones, qui forte per seipsum non haberet tantam virtutem collativam, ut ex principiis
posset conclusiones deducere.
Et ideo dicitur in I poster., quod demonstratio est syllogismus faciens scire.
Et per hunc modum ille qui demonstrat, auditorem scientem facit.
RA1
Ad primum ergo dicendum quod, sicut iam dictum est, homo docens solummodo exterius ministerium adhibet,
sicut medicus sanans, sed sicut natura interior est principalis causa sanationis, ita et interius lumen intellectus est
principalis causa scientiae. Utrumque autem horum est a Deo.
Et ideo sicut de Deo dicitur, qui sanat omnes infirmitates tuas; ita de eo dicitur, qui docet hominem scientiam,
inquantum lumen vultus eius super nos signatur, per quod nobis omnia ostenduntur.
RA2
Ad secundum dicendum quod doctor non causat scientiam in discipulo per modum agentis naturalis, ut Averroes
obiicit.
Unde non oportet quod scientia sit qualitas activa, sed est principium quo aliquis dirigitur in docendo, sicut ars
est principium quo aliquis dirigitur in operando.
RA3
Ad tertium dicendum quod magister non causat lumen intelligibile in discipulo, nec directe species intelligibiles,
sed movet discipulum per suam doctrinam ad hoc, quod ipse per virtutem sui intellectus formet intelligibiles
conceptiones, quarum signa sibi proponit exterius.
RA4
Ad quartum dicendum quod signa quae magister discipulo proponit, sunt rerum notarum in universali, et sub
quadam confusione; sed ignotarum in particulari, et sub quadam distinctione. Et ideo cum quisque per seipsum
scientiam acquirit, non potest dici docere seipsum, vel esse sui ipsius magister, quia non praeexistit in eo scientia
completa, qualis requiritur in magistro.
|a2 Articulus 2
AG1
Ad secundum sic proceditur. Videtur quod homines possint docere Angelos.
Dicit enim apostolus, ad Ephes. III, ut innotescat principibus et potestatibus in caelestibus per ecclesiam
multiformis sapientia Dei.
Sed ecclesia est congregatio hominum fidelium.
Ergo Angelis per homines aliqua innotescunt.
AG2
Praeterea, Angeli superiores, qui immediate de divinis a Deo illuminantur, inferiores Angelos instruere possunt,
ut supra dictum est.
Sed aliqui homines immediate de divinis per Dei verbum sunt instructi; sicut maxime patet de apostolis,
secundum illud ad Heb. I, novissime, diebus istis, locutus est nobis in filio.
Ergo aliqui homines aliquos Angelos docere potuerunt.
AG3
Praeterea, inferiores Angeli a superioribus instruuntur. Sed quidam homines superiores sunt aliquibus Angelis,
cum ad supremos ordines Angelorum aliqui homines assumantur, ut Gregorius dicit in quadam homilia.
Ergo aliqui inferiores Angeli per aliquos homines de divinis instrui possunt.
SC
578

