Ergo et occisio hominis exinde procedens est illicita.
SC
Sed contra est quod Exod. XXII dicitur, si effringens fur domum sive suffodiens fuerit inventus, et, accepto
vulnere, mortuus fuerit, percussor non erit reus sanguinis.
Sed multo magis licitum est defendere propriam vitam quam propriam domum. Ergo etiam si aliquis occidat
aliquem pro defensione vitae suae, non erit reus homicidii.
CO
Respondeo dicendum quod nihil prohibet unius actus esse duos effectus, quorum alter solum sit in intentione,
alius vero sit praeter intentionem. Morales autem actus recipiunt speciem secundum id quod intenditur, non
autem ab eo quod est praeter intentionem, cum sit per accidens, ut ex supradictis patet.
Ex actu igitur alicuius seipsum defendentis duplex effectus sequi potest, unus quidem conservatio propriae vitae;
alius autem occisio invadentis. Actus igitur huiusmodi ex hoc quod intenditur conservatio propriae vitae, non
habet rationem illiciti, cum hoc sit cuilibet naturale quod se conservet in esse quantum potest.
Potest tamen aliquis actus ex bona intentione proveniens illicitus reddi si non sit proportionatus fini. Et ideo si
aliquis ad defendendum propriam vitam utatur maiori violentia quam oporteat, erit illicitum. Si vero moderate
violentiam repellat, erit licita defensio, nam secundum iura, vim VI repellere licet cum moderamine inculpatae
tutelae.
Nec est necessarium ad salutem ut homo actum moderatae tutelae praetermittat ad evitandum occisionem
alterius, quia plus tenetur homo vitae suae providere quam vitae alienae. Sed quia occidere hominem non licet
nisi publica auctoritate propter bonum commune, ut ex supradictis patet; illicitum est quod homo intendat
occidere hominem ut seipsum defendat, nisi ei qui habet publicam auctoritatem, qui, intendens hominem
occidere ad sui defensionem, refert hoc ad publicum bonum, ut patet in milite pugnante contra hostes, et in
ministro iudicis pugnante contra latrones.
Quamvis et isti etiam peccent si privata libidine moveantur.
RA1
Ad primum ergo dicendum quod auctoritas Augustini intelligenda est in eo casu quo quis intendit occidere
hominem ut seipsum a morte liberet.
RA2
In quo etiam casu intelligitur auctoritas inducta ex libro de libero arbitrio.
Unde signanter dicitur, pro his rebus, in quo designatur intentio. Et per hoc patet responsio ad secundum.
RA3
Ad tertium dicendum quod irregularitas consequitur actum homicidii etiam si sit absque peccato, ut patet in
iudice qui iuste aliquem condemnat ad mortem. Et propter hoc clericus, etiam si se defendendo interficiat
aliquem, irregularis est, quamvis non intendat occidere, sed seipsum defendere.
RA4
Ad quartum dicendum quod actus fornicationis vel adulterii non ordinatur ad conservationem propriae vitae ex
necessitate, sicut actus ex quo quandoque sequitur homicidium.
RA5
Ad quintum dicendum quod ibi prohibetur defensio quae est cum livore vindictae.
Unde Glossa dicit, non vos defendentes, idest, non sitis referientes adversarios.
|a8 Articulus 8
AG1
Ad octavum sic proceditur. Videtur quod aliquis casualiter occidens hominem incurrat homicidii reatum.
Legitur enim Gen. IV quod Lamech, credens interficere bestiam, interfecit hominem, et reputatum est ei ad
homicidium.
Ergo reatum homicidii incurrit qui casualiter hominem occidit.
AG2
Praeterea, Exod. XXI dicitur quod si quis percusserit mulierem praegnantem et aborsum fecerit, si mors eius
fuerit subsecuta, reddet animam pro anima.
Sed hoc potest fieri absque intentione occisionis.
Ergo homicidium casuale habet homicidii reatum.
AG3
Praeterea, in decretis, dist. L, inducuntur plures canones in quibus casualia homicidia puniuntur.
Sed poena non debetur nisi culpae. Ergo ille qui casualiter occidit hominem, incurrit homicidii culpam.
SC
Sed contra est quod Augustinus dicit, ad Publicolam, absit ut ea quae propter bonum ac licitum facimus, si quid
per haec, praeter nostram voluntatem, cuiquam mali acciderit, nobis imputetur.
Sed contingit quandoque ut propter bonum aliquid facientibus homicidium consequatur casualiter.
Ergo non imputatur facienti ad culpam.
1497

