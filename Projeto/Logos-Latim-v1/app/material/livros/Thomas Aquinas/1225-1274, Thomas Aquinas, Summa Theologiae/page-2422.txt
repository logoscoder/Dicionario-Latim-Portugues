Ad secundum dicendum quod, quando baptismus solemniter et ordinate celebratur, debet aliquis sacramentum
baptismi suscipere a presbytero curam animarum habente, vel ab aliquo vice eius.
Hoc tamen non requiritur in articulo necessitatis, in quo potest mulier baptizare.
RA3
Ad tertium dicendum quod in generatione carnali masculus et femina operantur secundum virtutem propriae
naturae, et ideo femina non potest esse principium generationis activum, sed passivum tantum. Sed in
generatione spirituali neuter operatur virtute propria, sed instrumentaliter tantum per virtutem Christi.
Et ideo eodem modo potest et vir et mulier in casu necessitatis baptizare. Si tamen mulier extra casum
necessitatis baptizaret, non esset rebaptizandus, sicut et de laico dictum est.
Peccaret tamen ipsa baptizans, et alii qui ad hoc cooperarentur, vel baptismum ab ea suscipiendo, vel ei
baptizandum aliquem offerendo.
|a5 Articulus 5
AG1
Ad quintum sic proceditur. Videtur quod ille qui non est baptizatus, non possit sacramentum baptismi conferre.
Nullus enim dat quod non habet. Sed nonbaptizatus non habet sacramentum baptismi. Ergo non potest ipsum
conferre.
AG2
Praeterea, sacramentum baptismi confert aliquis inquantum est minister ecclesiae. Sed ille qui non est baptizatus,
nullo modo pertinet ad ecclesiam, scilicet nec re nec sacramento.
Ergo non potest sacramentum baptismi conferre.
AG3
Praeterea, maius est sacramentum conferre quam suscipere.
Sed nonbaptizatus non potest alia sacramenta suscipere. Ergo multo minus potest aliquod sacramentum conferre.
SC
Sed contra est quod Isidorus dicit, Romanus pontifex non hominem iudicat qui baptizat, sed spiritum Dei
subministrare gratiam baptismi, licet Paganus sit qui baptizat.
Sed ille qui est baptizatus, non dicitur Paganus. Ergo non baptizatus potest conferre sacramentum baptismi.
CO
Respondeo dicendum quod hanc quaestionem Augustinus indeterminatam reliquit.
Dicit enim, in II contra epistolam parmeniani, haec quidem alia quaestio est, utrum et ab his qui nunquam
fuerunt christiani, possit baptismus dari, nec aliquid hinc temere affirmandum est, sine auctoritate tanti sacri
Concilii quantum tantae rei sufficit.
Postmodum vero per ecclesiam determinatum est quod nonbaptizati, sive sint Iudaei sive Pagani, possunt
sacramentum baptismi conferre, dummodo in forma ecclesiae baptizent.
Unde Nicolaus Papa respondet ad consulta bulgarorum, a quodam nescitis christiano an Pagano, multos in patria
vestra baptizatos asseritis. Hi si in nomine trinitatis baptizati sunt, rebaptizari non debent.
Si autem forma ecclesiae non fuerit observata, sacramentum baptismi non confertur. Et sic intelligendum est
quod Gregorius II scribit bonifacio episcopo, quos a Paganis baptizatos asseruisti, scilicet ecclesiae forma non
servata, ut de novo baptizes in nomine trinitatis, mandamus.
Et huius ratio est quia, sicut ex parte materiae, quantum ad necessitatem sacramenti, sufficit quaecumque aqua,
ita etiam sufficit ex parte ministri quicumque homo. Et ideo etiam nonbaptizatus in articulo necessitatis baptizare
potest.
Ut sic duo nonbaptizati se invicem baptizent, dum prius unus baptizaret alium, et postea baptizaretur ab eodem,
et consequeretur uterque non solum sacramentum, sed etiam rem sacramenti. Si vero extra articulum necessitatis
hoc fieret, uterque graviter peccaret, scilicet baptizans et baptizatus, et per hoc impediretur baptismi effectus,
licet non tolleretur ipsum sacramentum.
RA1
Ad primum ergo dicendum quod homo baptizans adhibet tantum exterius ministerium, sed Christus est qui
interius baptizat, qui potest uti omnibus hominibus ad quodcumque voluerit. Et ideo nonbaptizati possunt
baptizare, quia, ut Nicolaus Papa dicit, baptismus non est illorum, scilicet baptizantium, sed eius, scilicet Christi.
RA2
Ad secundum dicendum quod ille qui non est baptizatus, quamvis non pertineat ad ecclesiam re vel sacramento,
potest tamen ad eam pertinere intentione et similitudine actus, inquantum scilicet intendit facere quod facit
ecclesia, et formam ecclesiae servat in baptizando, et sic operatur ut minister Christi, qui virtutem suam non
alligavit baptizatis, sicut nec etiam sacramentis.
RA3
Ad tertium dicendum quod alia sacramenta non sunt tantae necessitatis sicut baptismus. Et ideo magis conceditur
quod nonbaptizatus possit baptizare, quam quod possit alia sacramenta suscipere.

2422

