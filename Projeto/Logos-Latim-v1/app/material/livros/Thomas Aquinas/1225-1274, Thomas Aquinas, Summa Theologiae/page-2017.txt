Praeterea, super illud Matth. I, ecce qui mollibus vestiuntur in domibus regum sunt, dicit Hieronymus, ex hoc
ostendit rigidam vitam et austeram praedicationem vitare debere aulas regum, et mollium hominum palatia
declinare.
Sed necessitas saecularium negotiorum ingerit hominem ad frequentandum regum palatia. Ergo non licet
religiosis aliqua negotia saecularia pertractare.
SC
Sed contra est quod apostolus dicit, Rom. Ult., commendo vobis Phoeben, sororem nostram, et postea subdit, et
assistatis ei in quocumque negotio vestri indiguerit.
CO
Respondeo dicendum quod, sicut supra dictum est, status religionis est ordinatus ad perfectionem caritatis
consequendam. Ad quam quidem principaliter pertinet Dei dilectio, secundario autem dilectio proximi. Et ideo
religiosi praecipue et propter se debent intendere ad hoc quod Deo vacent. Si autem necessitas proximis
immineat, eorum negotia ex caritate agere debent, secundum illud Galat. VI, alter alterius onera portate, et sic
adimplebitis legem Christi, quia et in hoc ipso quod proximis serviunt propter Deum, dilectioni divinae
obsequuntur.
Unde dicitur Iac. I, religio munda et immaculata apud Deum et patrem haec est, visitare pupillos et viduas in
tribulatione eorum, Glossa, idest, succurrere eis qui carent praesidio in tempore necessitatis.
Est ergo dicendum quod causa cupiditatis saecularia negotia gerere nec monachis nec clericis licet. Causa vero
caritatis se negotiis saecularibus, cum debita moderatione, ingerere possunt, secundum superioris licentiam, et
ministrando et dirigendo.
Unde dicitur in decretis, dist. Lxxxviii, decrevit sancta synodus nullum deinceps clericum aut possessiones
conducere, aut negotiis saecularibus se permiscere, nisi propter curam pupillorum aut orphanorum aut viduarum,
aut si forte episcopus civitatis ecclesiasticarum rerum sollicitudinem eum habere praecipiat.
Eadem autem ratio est de religiosis et clericis, quia utrisque similiter negotia saecularia interdicuntur, ut dictum
est.
RA1
Ad primum ergo dicendum quod monachis interdicuntur tractare saecularia negotia propter cupiditatem, non
autem propter caritatem.
RA2
Ad secundum dicendum quod non est curiositas, sed caritas, si propter necessitatem aliquis se negotiis
immisceat.
RA3
Ad tertium dicendum quod frequentare palatia regum propter delicias vel gloriam vel cupiditatem, non competit
religiosis, sed ea adire propter pias causas competit eis.
Unde dicitur IV Reg. IV, quod eliseus dixit ad mulierem, nunquid habes negotium, et vis ut loquar regi vel
principi militiae? similiter etiam convenit religiosis adire regum palatia ad eos arguendos et dirigendos, sicut
ioannes baptista arguebat Herodem, ut dicitur Matth. XIV.
|a3 Articulus 3
AG1
Ad tertium sic proceditur. Videtur quod religiosi manibus operari teneantur. Non enim excusantur religiosi ab
observantia praeceptorum. Sed operari manibus est in praecepto, secundum illud I ad Thess. IV, operemini
manibus vestris, sicut praecepimus vobis.
Unde et Augustinus, in libro de operibus monach., dicit, ceterum quis ferat homines contumaces, idest religiosos
non operantes, de quibus ibi loquitur, saluberrimis apostoli monitis resistentes, non sicut infirmiores tolerari, sed
sicut sanctiores praedicari? ergo videtur quod religiosi teneantur manibus operari.
AG2
Praeterea, II ad Thess. III, super illud, si quis non vult operari, nec manducet, dicit Glossa, dicunt quidam de
operibus spiritualibus hoc apostolum praecepisse non de opere corporali, in quo agricolae vel opifices laborant;
et infra, sed superfluo conantur et sibi et ceteris caliginem adducere, ut quod utiliter caritas monet, non solum
facere nolint, sed nec etiam intelligere; et infra, vult servos Dei corporaliter operari unde vivant.
Sed praecipue religiosi servi Dei nominantur, utpote se totaliter divino servitio mancipantes, sicut patet per
dionysium, VI cap. Eccles. Hier..
Ergo videtur quod teneantur manibus operari.
AG3
Praeterea, Augustinus dicit, in libro de operibus monach., quid agant qui operari corporaliter nolunt, scire
desidero.
Orationibus, inquiunt, et Psalmis, et lectionibus et verbo Dei.
Sed quod per ista non excusentur, ostendit per singula.

2017

