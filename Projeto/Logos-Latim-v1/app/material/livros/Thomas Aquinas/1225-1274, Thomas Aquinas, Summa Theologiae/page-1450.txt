Sed contra, fraus ad deceptionem ordinatur, secundum illud iob XIII, numquid decipietur ut homo vestris
fraudulentiis? ad idem etiam ordinatur astutia. Ergo fraus ad astutiam pertinet.
CO
Respondeo dicendum quod sicut dolus consistit in executione astutiae, ita etiam et fraus, sed in hoc differre
videntur quod dolus pertinet universaliter ad executionem astutiae, sive fiat per verba sive per facta; fraus autem
magis proprie pertinet ad executionem astutiae secundum quod fit per facta.
RA1
Ad primum ergo dicendum quod apostolus non inducit fideles ad hoc quod decipiantur in cognoscendo, sed ad
hoc quod effectum deceptionis patienter tolerent in sustinendis iniuriis fraudulenter illatis.
RA2
Ad secundum dicendum quod executio astutiae potest fieri per aliquod aliud vitium, sicut et executio prudentiae
fit per virtutes. Et hoc modo nihil prohibet defraudationem pertinere ad avaritiam vel illiberalitatem.
RA3
Ad tertium dicendum quod illi qui fraudes faciunt ex eorum intentione non moliuntur aliquid contra seipsos vel
contra animas suas, sed ex iusto Dei iudicio provenit ut id quod contra alios moliuntur contra eos retorqueatur;
secundum illud psalm., incidit in foveam quam fecit.
|a6 Articulus 6
AG1
Ad sextum sic proceditur. Videtur quod licitum sit sollicitudinem habere de temporalibus rebus. Ad
praesidentem enim pertinet sollicitum esse de his quibus praeest, secundum illud Rom. XII, qui praeest in
sollicitudine.
Sed homo praeest ex divina ordinatione temporalibus rebus, secundum illud psalm., omnia subiecisti sub pedibus
eius, oves et boves etc..
Ergo homo debet habere sollicitudinem de temporalibus rebus.
AG2
Praeterea, unusquisque sollicitus est de fine propter quem operatur. Sed licitum est hominem operari propter
temporalia, quibus vitam sustentet, unde apostolus dicit, II ad Thess. III, si quis non vult operari, non manducet.
Ergo licitum est sollicitari de rebus temporalibus.
AG3
Praeterea, sollicitudo de operibus misericordiae laudabilis est, secundum illud II ad Tim. I, cum Romam
venisset, sollicite me quaesivit.
Sed sollicitudo temporalium rerum quandoque pertinet ad opera misericordiae, puta cum quis sollicitudinem
adhibet ad procurandum negotia pupillorum et pauperum.
Ergo sollicitudo temporalium rerum non est illicita.
SC
Sed contra est quod Dominus dicit, Matth. VI, nolite solliciti esse, dicentes, quid manducabimus aut quid
bibemus, aut quo operiemur? quae tamen sunt maxime necessaria.
CO
Respondeo dicendum quod sollicitudo importat studium quoddam adhibitum ad aliquid consequendum.
Manifestum est autem quod maius studium adhibetur ubi est timor deficiendi, et ideo ubi est securitas
consequendi, minor intervenit sollicitudo. Sic ergo sollicitudo temporalium rerum tripliciter potest esse illicita.
Uno quidem modo, ex parte eius de quo sollicitamur, si scilicet temporalia tanquam finem quaeramus.
Unde et Augustinus dicit, in libro de operibus monach., cum Dominus dicit, nolite solliciti esse etc., hoc dicit ut
non ista intueantur, et propter ista faciant quidquid in evangelii praedicatione facere iubentur.
Alio modo potest esse temporalium sollicitudo illicita propter superfluum studium quod apponitur ad temporalia
procuranda, propter quod homo a spiritualibus, quibus principalius inservire debet, retrahitur. Et ideo dicitur
Matth. XIII quod sollicitudo saeculi suffocat verbum.
Tertio modo, ex parte timoris superflui, quando scilicet aliquis timet ne, faciendo quod debet, necessaria sibi
deficiant. Quod Dominus tripliciter excludit. Primo, propter maiora beneficia homini praestita divinitus praeter
suam sollicitudinem, scilicet corpus et animam. Secundo, propter subventionem qua Deus animalibus et plantis
subvenit absque opere humano, secundum proportionem suae naturae. Tertio, ex divina providentia, propter
cuius ignorantiam gentiles circa temporalia bona quaerenda principalius sollicitantur. Et ideo concludit quod
principaliter nostra sollicitudo esse debet de spiritualibus bonis, sperantes quod etiam temporalia nobis
provenient ad necessitatem, si fecerimus quod debemus.
RA1
Ad primum ergo dicendum quod temporalia bona subiecta sunt homini ut eis utatur ad necessitatem, non ut in eis
finem constituat, et superflue circa ea sollicitetur.
RA2

1450

