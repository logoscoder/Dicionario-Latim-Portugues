quam. Formam autem habet ex fine. Et ideo secundum quatuor genera causarum peccatum potest dici causa
peccati, ut dictum est.
RA2
Ad secundum dicendum quod peccatum est imperfectum imperfectione morali ex parte inordinationis, sed ex
parte actus potest habere perfectionem naturae. Et secundum hoc potest esse causa peccati.
RA3
Ad tertium dicendum quod non omnis causa peccati est peccatum.
Unde non oportet quod procedatur in infinitum; sed potest perveniri ad aliquod primum peccatum, cuius causa
non est aliud peccatum.
|q76 Quaestio 76
|a0 Prologus
Deinde considerandum est de causis peccati in speciali. Et primo, de causis interioribus peccati; secundo, de
exterioribus; tertio, de peccatis quae sunt causa aliorum peccatorum. Prima autem consideratio, secundum
praemissa, erit tripartita, nam primo, agetur de ignorantia, quae est causa peccati ex parte rationis; secundo, de
infirmitate seu passione, quae est causa peccati ex parte appetitus sensitivi; tertio, de malitia, quae est causa
peccati ex parte voluntatis. Circa primum quaeruntur quatuor.
Primo, utrum ignorantia sit causa peccati. Secundo, utrum ignorantia sit peccatum. Tertio, utrum totaliter a
peccato excuset.
Quarto, utrum diminuat peccatum.
|a1 Articulus 1
AG1
Ad primum sic proceditur. Videtur quod ignorantia non possit esse causa peccati. Quia quod non est, nullius est
causa.
Sed ignorantia est non ens, cum sit privatio quaedam scientiae.
Ergo ignorantia non est causa peccati.
AG2
Praeterea, causae peccati sunt accipiendae ex parte conversionis, ut ex supradictis patet.
Sed ignorantia videtur respicere aversionem. Ergo non debet poni causa peccati.
AG3
Praeterea, omne peccatum in voluntate consistit, ut supra dictum est.
Sed voluntas non fertur nisi in aliquod cognitum, quia bonum apprehensum est obiectum voluntatis.
Ergo ignorantia non potest esse causa peccati.
SC
Sed contra est quod Augustinus dicit, in libro de natura et gratia, quod quidam per ignorantiam peccant.
CO
Respondeo dicendum quod, secundum Philosophum, in VIII physic., causa movens est duplex, una per se, et alia
per accidens. Per se quidem, quae propria virtute movet, sicut generans est causa movens gravia et levia.
Per accidens autem, sicut removens prohibens, vel sicut ipsa remotio prohibentis. Et hoc modo ignorantia potest
esse causa actus peccati, est enim privatio scientiae perficientis rationem, quae prohibet actum peccati,
inquantum dirigit actus humanos.
Considerandum est autem quod ratio secundum duplicem scientiam est humanorum actuum directiva, scilicet
secundum scientiam universalem, et particularem. Conferens enim de agendis, utitur quodam syllogismo, cuius
conclusio est iudicium seu electio vel operatio. Actiones autem in singularibus sunt. Unde conclusio syllogismi
operativi est singularis. Singularis autem propositio non concluditur ex universali nisi mediante aliqua
propositione singulari, sicut homo prohibetur ab actu parricidii per hoc quod scit patrem non esse occidendum, et
per hoc quod scit hunc esse patrem. Utriusque ergo ignorantia potest causare parricidii actum, scilicet et
universalis principii, quod est quaedam regula rationis; et singularis circumstantiae. Unde patet quod non
quaelibet ignorantia peccantis est causa peccati, sed illa tantum quae tollit scientiam prohibentem actum peccati.
Unde si voluntas alicuius esset sic disposita quod non prohiberetur ab actu parricidii, etiam si patrem agnosceret;
ignorantia patris non est huic causa peccati, sed concomitanter se habet ad peccatum. Et ideo talis non peccat
propter ignorantiam, sed peccat ignorans, secundum Philosophum, in III ethic..
RA1
Ad primum ergo dicendum quod non ens non potest esse alicuius causa per se, potest tamen esse causa per
accidens, sicut remotio prohibentis.
RA2
Ad secundum dicendum quod sicut scientia quam tollit ignorantia, respicit peccatum ex parte conversionis; ita
etiam ignorantia ex parte conversionis est causa peccati ut removens prohibens.
949

