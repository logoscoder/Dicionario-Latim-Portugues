SC
Sed contra est quod Augustinus dicit, in libro de moribus eccles., caritas est virtus quae, cum nostra rectissima
affectio est, coniungit nos Deo, qua eum diligimus.
CO
Respondeo dicendum quod humani actus bonitatem habent secundum quod regulantur debita regula et mensura,
et ideo humana virtus, quae est principium omnium bonorum actuum hominis, consistit in attingendo regulam
humanorum actuum. Quae quidem est duplex, ut supra dictum est, scilicet humana ratio, et ipse Deus. Unde sicut
virtus moralis definitur per hoc quod est secundum rationem rectam, ut patet in II ethic., ita etiam attingere
Deum constituit rationem virtutis, sicut etiam supra dictum est de fide et spe.
Unde, cum caritas attingit Deum, quia coniungit nos Deo, ut patet per auctoritatem Augustini inductam;
consequens est caritatem esse virtutem.
RA1
Ad primum ergo dicendum quod Philosophus in VIII ethic.
Non negat amicitiam esse virtutem, sed dicit quod est virtus vel cum virtute.
Posset enim dici quod est virtus moralis circa operationes quae sunt ad alium, sub alia tamen ratione quam
iustitia. Nam iustitia est circa operationes quae sunt ad alium sub ratione debiti legalis, amicitia autem sub
ratione cuiusdam debiti amicabilis et moralis, vel magis sub ratione beneficii gratuiti, ut patet per Philosophum,
in VIII ethic..
Potest tamen dici quod non est virtus per se ab aliis distincta.
Non enim habet rationem laudabilis et honesti nisi ex obiecto, secundum scilicet quod fundatur super honestate
virtutum, quod patet ex hoc quod non quaelibet amicitia habet rationem laudabilis et honesti, sicut patet in
amicitia delectabilis et utilis. Unde amicitia virtuosa magis est aliquid consequens ad virtutes quam sit virtus.
Nec est simile de caritate, quae non fundatur principaliter super virtute humana, sed super bonitate divina.
RA2
Ad secundum dicendum quod eiusdem virtutis est diligere aliquem et gaudere de illo, nam gaudium amorem
consequitur, ut supra habitum est, cum de passionibus ageretur.
Et ideo magis ponitur virtus amor quam gaudium, quod est amoris effectus.
Ultimum autem quod ponitur in ratione virtutis non importat ordinem effectus, sed magis ordinem superexcessus
cuiusdam, sicut centum librae excedunt sexaginta.
RA3
Ad tertium dicendum quod omne accidens secundum suum esse est inferius substantia, quia substantia est ens
per se, accidens autem in alio. Sed secundum rationem suae speciei, accidens quidem quod causatur ex principiis
subiecti est indignius subiecto, sicut effectus causa. Accidens autem quod causatur ex participatione alicuius
superioris naturae est dignius subiecto, inquantum est similitudo superioris naturae, sicut lux diaphano.
Et hoc modo caritas est dignior anima, inquantum est participatio quaedam spiritus sancti.
|a4 Articulus 4
AG1
Ad quartum sic proceditur. Videtur quod caritas non sit virtus specialis.
Dicit enim Hieronymus, ut breviter omnem virtutis definitionem complectar, virtus est caritas, qua diligitur Deus
et proximus.
Et Augustinus dicit, in libro de moribus eccles., quod virtus est ordo amoris.
Sed nulla virtus specialis ponitur in definitione virtutis communis. Ergo caritas non est specialis virtus.
AG2
Praeterea, illud quod se extendit ad opera omnium virtutum non potest esse specialis virtus. Sed caritas se
extendit ad opera omnium virtutum, secundum illud I ad Cor. XIII, caritas patiens est, benigna est, etc.. Extendit
etiam se ad omnia opera humana, secundum illud I ad Cor. Ult., omnia opera vestra in caritate fiant.
Ergo caritas non est specialis virtus.
AG3
Praeterea, praecepta legis respondent actibus virtutum.
Sed Augustinus, in libro de perfect. Hum. Iust., dicit quod generalis iussio est, diliges; et generalis prohibitio,
non concupisces.
Ergo caritas est generalis virtus.
SC
Sed contra, nullum generale connumeratur speciali. Sed caritas connumeratur specialibus virtutibus, scilicet fidei
et spei, secundum illud I ad Cor. XIII, nunc autem manent fides, spes, caritas, tria haec.
Ergo caritas est virtus specialis.
CO
Respondeo dicendum quod actus et habitus specificantur per obiecta, ut ex supradictis patet.
Proprium autem obiectum amoris est bonum, ut supra habitum est.
1286

