Ad tertium dicendum quod nihil fuit potentius quam anima Christi absolute, nihil tamen prohibet aliquid fuisse
potentius quantum ad hunc effectum; sicut clavus ad perforandum. Et hoc dico secundum quod anima Christi
consideratur secundum propriam naturam et virtutem.
|a3 Articulus 3
AG1
Ad tertium sic proceditur. Videtur quod Christus defectus corporales contraxit. Illud enim contrahere dicimur
quod simul cum natura ex origine trahimus. Sed Christus simul cum natura humana defectus et infirmitates
corporales per suam originem traxit a matre, cuius caro huiusmodi defectibus subiacebat.
Ergo videtur quod hos defectus contraxit.
AG2
Praeterea, illud quod ex principiis naturae causatur, simul cum natura trahitur, et ita contrahitur. Sed huiusmodi
poenalitates causantur ex principiis naturae humanae.
Ergo eas Christus contraxit.
AG3
Praeterea, secundum huiusmodi defectus Christus aliis hominibus similatur ut dicitur Heb. II.
Sed alii homines huiusmodi defectus contraxerunt. Ergo videtur quod etiam Christus huiusmodi defectus
contraxit.
SC
Sed contra est quod huiusmodi defectus contrahuntur ex peccato, secundum illud Rom. V, per unum hominem
peccatum intravit in hunc mundum, et per peccatum mors.
Sed in Christo non habuit locum peccatum.
Ergo huiusmodi defectus Christus non contraxit.
CO
Respondeo dicendum quod in verbo contrahendi intelligitur ordo effectus ad causam, ut scilicet illud dicatur
contrahi quod simul cum sua causa ex necessitate trahitur. Causa autem mortis et horum defectuum in humana
natura est peccatum, quia per peccatum mors intravit in mundum, ut dicitur Rom. V.
Et ideo illi proprie dicuntur hos defectus contrahere qui ex debito peccati hos defectus incurrunt. Christus autem
hos defectus non habuit ex debito peccati, quia, ut Augustinus dicit, exponens illud Ioan. III, qui de sursum venit,
super omnes est, de sursum venit Christus, idest de altitudine humanae naturae, quam habuit ante peccatum primi
hominis.
Accepit enim naturam humanam absque peccato in illa puritate in qua erat in statu innocentiae. Et simili modo
potuisset assumere humanam naturam absque defectibus.
Sic igitur patet quod Christus non contraxit hos defectus, quasi ex debito peccati eos suscipiens, sed ex propria
voluntate.
RA1
Ad primum ergo dicendum quod caro virginis concepta fuit in originali peccato, et ideo hos defectus contraxit.
Sed caro Christi ex virgine assumpsit naturam absque culpa. Et similiter potuisset naturam assumere absque
poena, sed voluit suscipere poenam propter opus nostrae redemptionis implendum, sicut dictum est.
Et ideo habuit huiusmodi defectus, non contrahendo, sed voluntarie assumendo.
RA2
Ad secundum dicendum quod causa mortis et aliorum corporalium defectuum in humana natura est duplex. Una
quidem remota, quae accipitur ex parte principiorum materialium humani corporis, inquantum est ex contrariis
compositum. Sed haec causa impediebatur per originalem iustitiam. Et ideo proxima causa mortis et aliorum
defectuum est peccatum, per quod est subtracta originalis iustitia. Et propter hoc, quia Christus fuit sine peccato,
dicitur non contraxisse huiusmodi defectus, sed voluntarie assumpsisse.
RA3
Ad tertium dicendum quod Christus in huiusmodi defectibus assimilatus est aliis hominibus quantum ad
qualitatem defectuum, non autem quantum ad causam. Et ideo non contraxit huiusmodi defectus, sicut et alii.
|a4 Articulus 4
AG1
Ad quartum sic proceditur. Videtur quod Christus omnes defectus corporales hominum assumere debuit.
Dicit enim Damascenus, quod est inassumptibile, est incurabile.
Sed Christus venerat omnes defectus nostros curare. Ergo omnes defectus nostros assumere debuit.
AG2
Praeterea, dictum est quod ad hoc quod Christus pro nobis satisfaceret, debuit habere habitus perfectivos in
anima et defectus in corpore. Sed ipse ex parte animae assumpsit plenitudinem omnis gratiae. Ergo ex parte
corporis debuit assumere omnes defectus.
AG3
2130

