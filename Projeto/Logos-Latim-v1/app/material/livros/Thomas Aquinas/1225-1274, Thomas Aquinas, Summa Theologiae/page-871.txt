Respicit etiam spes illum a quo se sperat posse consequi bonum. Et respectu huius, primo quidem spes praecedit
amorem; quamvis postea ex ipso amore spes augeatur. Per hoc enim quod aliquis reputat per aliquem se posse
consequi aliquod bonum, incipit amare ipsum, et ex hoc ipso quod ipsum amat, postea fortius de eo sperat.
|q63 Quaestio 63
|a0 Prologus
Deinde considerandum est de causa virtutum. Et circa hoc quaeruntur quatuor. Primo, utrum virtus sit in nobis a
natura.
Secundo, utrum aliqua virtus causetur in nobis ex assuetudine operum. Tertio, utrum aliquae virtutes morales sint
in nobis per infusionem. Quarto, utrum virtus quam acquirimus ex assuetudine operum, sit eiusdem speciei cum
virtute infusa.
|a1 Articulus 1
AG1
Ad primum sic proceditur. Videtur quod virtus sit in nobis a natura.
Dicit enim Damascenus, in III libro, naturales sunt virtutes, et aequaliter insunt omnibus.
Et Antonius dicit, in sermone ad monachos, si naturam voluntas mutaverit, perversitas est; conditio servetur, et
virtus est.
Et Matth. IV, super illud, circuibat Iesus etc., dicit Glossa, docet naturales iustitias, scilicet castitatem, iustitiam,
humilitatem, quas naturaliter habet homo.
AG2
Praeterea, bonum virtutis est secundum rationem esse, ut ex dictis patet.
Sed id quod est secundum rationem, est homini naturale, cum ratio sit hominis natura.
Ergo virtus inest homini a natura.
AG3
Praeterea, illud dicitur esse nobis naturale, quod nobis a nativitate inest. Sed virtutes quibusdam a nativitate
insunt, dicitur enim iob XXXI, ab infantia crevit mecum miseratio, et de utero egressa est mecum.
SC
Sed contra, id quod inest homini a natura, est omnibus hominibus commune, et non tollitur per peccatum, quia
etiam in Daemonibus bona naturalia manent, ut dionysius dicit, in IV cap. De div. Nom..
Sed virtus non inest omnibus hominibus; et abiicitur per peccatum. Ergo non inest homini a natura.
CO
Respondeo dicendum quod circa formas corporales, aliqui dixerunt quod sunt totaliter ab intrinseco, sicut
ponentes latitationem formarum.
Aliqui vero, quod totaliter sint ab extrinseco, sicut ponentes formas corporales esse ab aliqua causa separata.
Aliqui vero, quod partim sint ab intrinseco, inquantum scilicet praeexistunt in materia in potentia; et partim ab
extrinseco, inquantum scilicet reducuntur ad actum per agens.
Ita etiam circa scientias et virtutes, aliqui quidem posuerunt eas totaliter esse ab intrinseco, ita scilicet quod
omnes virtutes et scientiae naturaliter praeexistunt in anima; sed per disciplinam et exercitium impedimenta
scientiae et virtutis tolluntur, quae adveniunt animae ex corporis gravitate; sicut cum ferrum clarificatur per
limationem.
Et haec fuit opinio Platonicorum.
Alii vero dixerunt quod sunt totaliter ab extrinseco, idest ex influentia intelligentiae agentis, ut ponit Avicenna.
Alii vero dixerunt quod secundum aptitudinem scientiae et virtutes sunt in nobis a natura, non autem secundum
perfectionem, ut Philosophus dicit, in II ethic.. Et hoc verius est.
Ad cuius manifestationem, oportet considerare quod aliquid dicitur alicui homini naturale dupliciter, uno modo,
ex natura speciei; alio modo, ex natura individui. Et quia unumquodque habet speciem secundum suam formam,
individuatur vero secundum materiam; forma vero hominis est anima rationalis, materia vero corpus, id quod
convenit homini secundum animam rationalem, est ei naturale secundum rationem speciei; id vero quod est ei
naturale secundum determinatam corporis complexionem, est ei naturale secundum naturam individui. Quod
enim est naturale homini ex parte corporis secundum speciem, quodammodo refertur ad animam, inquantum
scilicet tale corpus est tali animae proportionatum. Utroque autem modo virtus est homini naturalis secundum
quandam inchoationem. Secundum quidem naturam speciei, inquantum in ratione homini insunt naturaliter
quaedam principia naturaliter cognita tam scibilium quam agendorum, quae sunt quaedam seminalia
intellectualium virtutum et Moralium; et inquantum in voluntate inest quidam naturalis appetitus boni quod est
secundum rationem.
Secundum vero naturam individui, inquantum ex corporis dispositione aliqui sunt dispositi vel melius vel peius
ad quasdam virtutes, prout scilicet vires quaedam sensitivae actus sunt quarundam partium corporis, ex quarum
dispositione adiuvantur vel impediuntur huiusmodi vires in suis actibus, et per consequens vires rationales,
871

