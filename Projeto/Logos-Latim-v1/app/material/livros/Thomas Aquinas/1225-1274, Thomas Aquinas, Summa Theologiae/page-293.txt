|a3 Articulus 3
AG1
Ad tertium sic proceditur. Videtur quod Angelus cognoscat discurrendo. Discursus enim intellectus attenditur
secundum hoc, quod unum per aliud cognoscitur. Sed Angeli cognoscunt unum per aliud, cognoscunt enim
creaturas per verbum.
Ergo intellectus Angeli cognoscit discurrendo.
AG2
Praeterea, quidquid potest virtus inferior, potest et virtus superior. Sed intellectus humanus potest syllogizare, et
in effectibus causas cognoscere, secundum quae discursus attenditur. Ergo intellectus Angeli, qui superior est
ordine naturae, multo magis hoc potest.
AG3
Praeterea, Isidorus dicit quod Daemones per experientiam multa cognoscunt.
Sed experimentalis cognitio est discursiva, ex multis enim memoriis fit unum experimentum, et ex multis
experimentis fit unum universale, ut dicitur in fine poster., et in principio metaphys..
Ergo cognitio Angelorum est discursiva.
SC
Sed contra est quod dionysius dicit, VII cap. De div. Nom., quod Angeli non congregant divinam cognitionem a
sermonibus diffusis, neque ab aliquo communi ad ista specialia simul aguntur.
CO
Respondeo dicendum quod, sicut saepius dictum est, Angeli illum gradum tenent in substantiis spiritualibus,
quem corpora caelestia in substantiis corporeis, nam et caelestes mentes a dionysio dicuntur.
Est autem haec differentia inter caelestia et terrena corpora, quod corpora terrena per mutationem et motum
adipiscuntur suam ultimam perfectionem, corpora vero caelestia statim, ex ipsa sua natura, suam ultimam
perfectionem habent. Sic igitur et inferiores intellectus, scilicet hominum, per quendam motum et discursum
intellectualis operationis perfectionem in cognitione veritatis adipiscuntur; dum scilicet ex uno cognito in aliud
cognitum procedunt. Si autem statim in ipsa cognitione principii noti, inspicerent quasi notas omnes
conclusiones consequentes, in eis discursus locum non haberet. Et hoc est in Angelis, quia statim in illis quae
primo naturaliter cognoscunt, inspiciunt omnia quaecumque in eis cognosci possunt.
Et ideo dicuntur intellectuales, quia etiam apud nos, ea quae statim naturaliter apprehenduntur, intelligi dicuntur;
unde intellectus dicitur habitus primorum principiorum. Animae vero humanae, quae veritatis notitiam per
quendam discursum acquirunt, rationales vocantur. Quod quidem contingit ex debilitate intellectualis luminis in
eis. Si enim haberent plenitudinem intellectualis luminis, sicut Angeli, statim in primo aspectu principiorum
totam virtutem eorum comprehenderent, intuendo quidquid ex eis syllogizari posset.
RA1
Ad primum ergo dicendum quod discursus quendam motum nominat.
Omnis autem motus est de uno priori in aliud posterius. Unde discursiva cognitio attenditur secundum quod ex
aliquo prius noto devenitur in cognitionem alterius posterius noti, quod prius erat ignotum. Si autem in uno
inspecto simul aliud inspiciatur, sicut in speculo inspicitur simul imago rei et res; non est propter hoc cognitio
discursiva.
Et hoc modo cognoscunt Angeli res in verbo.
RA2
Ad secundum dicendum quod Angeli syllogizare possunt, tanquam syllogismum cognoscentes; et in causis
effectus vident, et in effectibus causas, non tamen ita quod cognitionem veritatis ignotae acquirant syllogizando
ex causis in causata, et ex causatis in causas.
RA3
Ad tertium dicendum quod experientia in Angelis et Daemonibus dicitur secundum quandam similitudinem,
prout scilicet cognoscunt sensibilia praesentia; tamen absque omni discursu.
|a4 Articulus 4
AG1
Ad quartum sic proceditur. Videtur quod Angeli intelligant componendo et dividendo.
Ubi enim est multitudo intellectuum, ibi est compositio intellectuum, ut dicitur in III de anima.
Sed in intellectu Angeli est multitudo intellectuum, cum per diversas species diversa intelligat, et non omnia
simul.
Ergo in intellectu Angeli est compositio et divisio.
AG2
Praeterea, plus distat negatio ab affirmatione, quam quaecumque duae naturae oppositae, quia prima distinctio
est per affirmationem et negationem. Sed aliquas naturas distantes Angelus non cognoscit per unum, sed per
diversas species, ut ex dictis patet.
293

