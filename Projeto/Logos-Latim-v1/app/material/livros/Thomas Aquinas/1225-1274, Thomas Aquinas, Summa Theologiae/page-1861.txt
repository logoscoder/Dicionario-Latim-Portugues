committit sacrilegium ad modum incestus. Si autem abutatur virgine Deo sacrata, inquantum est sponsa Christi,
est sacrilegium per modum adulterii; inquantum vero est sub spiritualis patris cura constituta, erit quoddam
spirituale stuprum; et si violentia inferatur, erit spiritualis raptus, qui etiam secundum leges civiles gravius
punitur quam alius raptus.
Unde Iustinianus imperator dicit, si quis, non dicam rapere, sed attentare tantummodo, matrimonii iungendi
causa, sacratissimas virgines ausus fuerit, capitali poena feriatur.
RA3
Ad tertium dicendum quod sacrilegium committitur in re sacrata.
Res autem sacrata est vel persona sacrata quae concupiscitur ad concubitum, et sic pertinet ad luxuriam. Vel
quae concupiscitur ad possidendum, et sic pertinet ad iniustitiam. Potest etiam ad iram pertinere sacrilegium,
puta si aliquis ex ira iniuriam inferat personae sacrae. Vel, si gulose cibum sacratum assumat, sacrilegium
committit. Specialius tamen sacrilegium attribuitur luxuriae, quae opponitur castitati, ad cuius observantiam
aliquae personae specialiter consecrantur.
|a11 Articulus 11
AG1
Ad undecimum sic proceditur. Videtur quod vitium contra naturam non sit species luxuriae. Quia in praedicta
enumeratione specierum luxuriae nulla fit mentio de vitio contra naturam.
Ergo non est species luxuriae.
AG2
Praeterea, luxuria opponitur virtuti, et ita sub malitia continetur. Sed vitium contra naturam non continetur sub
malitia, sed sub bestialitate, ut patet per Philosophum, in VII ethic..
Ergo vitium contra naturam non est species luxuriae.
AG3
Praeterea, luxuria consistit circa actus ad generationem humanam ordinatos, ut ex supra dictis patet.
Sed vitium contra naturam consistit circa actus ex quibus non potest generatio sequi.
Ergo vitium contra naturam non est species luxuriae.
SC
Sed contra est quod, II ad Cor. XII, connumeratur aliis luxuriae speciebus, ubi dicitur, non egerunt poenitentiam
super immunditia et fornicatione et impudicitia, ubi dicit Glossa, immunditia, idest, luxuria contra naturam.
CO
Respondeo dicendum quod, sicut supra dictum est, ibi est determinata luxuriae species ubi specialis ratio
deformitatis occurrit quae facit indecentem actum venereum. Quod quidem potest esse dupliciter. Uno quidem
modo, quia repugnat rationi rectae, quod est commune in omni vitio luxuriae. Alio modo, quia etiam, super hoc,
repugnat ipsi ordini naturali venerei actus qui convenit humanae speciei, quod dicitur vitium contra naturam.
Quod quidem potest pluribus modis contingere. Uno quidem modo, si absque omni concubitu, causa
delectationis venereae, pollutio procuretur, quod pertinet ad peccatum immunditiae, quam quidam mollitiem
vocant. Alio modo, si fiat per concubitum ad rem non eiusdem speciei, quod vocatur bestialitas. Tertio modo, si
fiat per concubitum ad non debitum sexum, puta masculi ad masculum vel feminae ad feminam, ut apostolus
dicit, ad Rom. I, quod dicitur sodomiticum vitium. Quarto, si non servetur naturalis modus concumbendi, aut
quantum ad instrumentum non debitum; aut quantum ad alios monstruosos et bestiales concumbendi modos.
RA1
Ad primum ergo dicendum quod ibi enumerantur species luxuriae quae non repugnant humanae naturae.
Et ideo praetermittitur vitium contra naturam.
RA2
Ad secundum dicendum quod bestialitas differt a malitia, quae humanae virtuti opponitur, per quendam
excessum circa eandem materiam. Et ideo ad idem genus reduci potest.
RA3
Ad tertium dicendum quod luxuriosus non intendit generationem humanam, sed delectationem veneream, quam
potest aliquis experiri sine actibus ex quibus sequitur humana generatio.
Et hoc est quod quaeritur in vitio contra naturam.
|a12 Articulus 12
AG1
Ad duodecimum sic proceditur. Videtur quod vitium contra naturam non sit maximum peccatum inter species
luxuriae. Tanto enim aliquod peccatum est gravius, quanto magis contrariatur caritati.
Sed magis videntur contrariari caritati proximi adulterium et stuprum et raptus, quae vergunt in iniuriam proximi,
quam peccata contra naturam, per quae nullus alteri iniuriatur. Ergo peccatum contra naturam non est maximum
inter species luxuriae.
AG2
1861

