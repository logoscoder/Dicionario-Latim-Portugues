Unde et eleazarus dixit, ut dicitur II machab. VI, fortiter pro gravissimis ac sanctissimis legibus honesta morte
perfungor.
SC
Sed contra est quod Macrobius honestatem ponit partem temperantiae.
Ambrosius etiam, in I de offic., temperantiae specialiter honestatem attribuit.
CO
Respondeo dicendum quod, sicut supra dictum est, honestas est quaedam spiritualis pulchritudo. Pulchro autem
opponitur turpe. Opposita autem maxime se invicem manifestant.
Et ideo ad temperantiam specialiter honestas pertinere videtur, quae id quod est homini turpissimum et
indecentissimum repellit, scilicet brutales voluptates. Unde et in ipso nomine temperantiae maxime intelligitur
bonum rationis, cuius est moderari et temperare concupiscentias pravas. Sic igitur honestas, prout speciali
quadam ratione temperantiae attribuitur, ponitur pars eius non quidem subiectiva, vel sicut virtus adiuncta, sed
pars integralis ipsius, sicut quaedam eius conditio.
RA1
Ad primum ergo dicendum quod temperantia ponitur pars subiectiva honesti prout sumitur in sua communitate.
Sic autem non ponitur temperantiae pars.
RA2
Ad secundum dicendum quod vinum in ebriis facit praecordia honesta secundum eorum reputationem, quia
videtur eis quod sint magni et honorandi.
RA3
Ad tertium dicendum quod iustitiae et fortitudini debetur maior honor quam temperantiae propter maioris boni
excellentiam.
Sed temperantiae debetur maior honor propter cohibitionem vitiorum magis exprobrabilium, ut ex dictis patet.
Et sic honestas magis attribuitur temperantiae, secundum regulam apostoli, I ad Cor. XII, quod inhonesta nostra
maiorem habent honestatem, scilicet removentem quod inhonestum est.
|q146 Quaestio 146
|a0 Prologus
Deinde considerandum est de partibus subiectivis temperantiae.
Et primo, de his quae sunt circa delectationes ciborum; secundo, de his quae sunt circa delectationes venereorum.
Circa primum, considerandum est de abstinentia, quae est circa cibos et potus; et de sobrietate, quae est
specialiter circa potum. Circa abstinentiam autem consideranda sunt tria, primo, de ipsa abstinentia; secundo, de
actu eius, qui est ieiunium; tertio, de vitio opposito, quod est gula. Circa abstinentiam autem quaeruntur duo.
Primo, utrum abstinentia sit virtus.
Secundo, utrum sit virtus specialis.
|a1 Articulus 1
AG1
Ad primum sic proceditur. Videtur quod abstinentia non sit virtus.
Dicit enim apostolus, I ad Cor. IV, non est regnum Dei in sermone, sed in virtute.
In abstinentia autem non consistit regnum Dei, dicit enim apostolus, Rom. XIV, non est regnum Dei esca et
potus; ubi dicit Glossa nec in abstinendo nec in manducando esse iustitiam.
Ergo abstinentia non est virtus.
AG2
Praeterea, Augustinus dicit, in X confess., ad Deum loquens, hoc me docuisti, ut quemadmodum medicamenta,
sic alimenta sumpturus accedam.
Sed medicamenta moderari non pertinet ad virtutem, sed ad artem medicinae. Ergo, pari ratione, moderari
alimenta, quod pertinet ad abstinentiam, non est actus virtutis, sed artis.
AG3
Omnis virtus in medio consistit, ut habetur in II ethic..
Abstinentia autem non videtur in medio consistere, sed in defectu, cum ex subtractione nominetur. Ergo
abstinentia non est virtus.
AG4
Praeterea, nulla virtus excludit aliam. Sed abstinentia excludit patientiam, dicit enim Gregorius, in pastorali,
quod mentes abstinentium plerumque impatientia excutit a sinu tranquillitatis.
Ibidem etiam dicit quod cogitationes abstinentium nonnunquam superbiae culpa transfigit, et ita excludit
humilitatem. Ergo abstinentia non est virtus.
SC

1816

