SC
Sed contra est quod dicit Seneca, in II de clement., quod opponitur clementiae crudelitas, quae nihil aliud est
quam atrocitas animi in exigendis poenis.
CO
Respondeo dicendum quod nomen crudelitatis a cruditate sumptum esse videtur. Sicut autem ea quae sunt
decocta et digesta, solent habere suavem et dulcem saporem; ita illa quae sunt cruda, habent horribilem et
asperum saporem.
Dictum est autem supra quod clementia importat quandam animi lenitatem sive dulcedinem, per quam aliquis est
diminutivus poenarum. Unde directe crudelitas clementiae opponitur.
RA1
Ad primum ergo dicendum quod, sicut diminutio poenarum quae est secundum rationem, pertinet ad epieikeiam,
sed ipsa dulcedo affectus ex qua homo ad hoc inclinatur, pertinet ad clementiam; ita etiam superexcessus
poenarum, quantum ad id quod exterius agitur, pertinet ad iniustitiam; sed quantum ad austeritatem animi per
quam aliquis fit promptus ad poenas augendas, pertinet ad crudelitatem.
RA2
Ad secundum dicendum quod misericordia et clementia conveniunt in hoc quod utraque refugit et abhorret
miseriam alienam, aliter tamen et aliter. Nam ad misericordiam pertinet miseriae subvenire per beneficii
collationem, ad clementiam autem pertinet miseriam diminuere per subtractionem poenarum. Et quia crudelitas
superabundantiam in exigendis poenis importat, directius opponitur clementiae quam misericordiae. Tamen,
propter similitudinem harum virtutum, accipitur quandoque crudelitas pro immisericordia.
RA3
Ad tertium dicendum quod crudelitas ibi accipitur pro immisericordia, ad quam pertinet beneficia non largiri.
Quamvis etiam dici possit quod ipsa beneficii subtractio quaedam poena est.
|a2 Articulus 2
AG1
Ad secundum sic proceditur. Videtur quod crudelitas a saevitia sive feritate non differat. Uni enim virtuti, ex una
parte, unum vitium videtur esse oppositum. Sed clementiae per superabundantiam opponitur et crudelitas et
saevitia.
Ergo videtur quod saevitia et crudelitas sint idem.
AG2
Praeterea, Isidorus dicit, in libro etymol., quod severus dicitur quasi saevus et verus, quia sine pietate tenet
iustitiam, et sic saevitia videtur excludere remissionem poenarum in iudiciis, quod pertinet ad pietatem.
Hoc autem dictum est ad crudelitatem pertinere.
Ergo crudelitas est idem quod saevitia.
AG3
Praeterea, sicut virtuti opponitur aliquod vitium in excessu, ita etiam et in defectu, quod quidem contrariatur et
virtuti, quae est in medio, et vitio quod est in excessu. Sed idem vitium ad defectum pertinens opponitur et
crudelitati et saevitiae, videlicet remissio vel dissolutio, dicit enim Gregorius, XX Moral., sit amor, sed non
emolliens, sit rigor, sed non exasperans.
Sit zelus, sed non immoderate saeviens, sit pietas, sed non plus quam expediat parcens.
Ergo saevitia est idem crudelitati.
SC
Sed contra est quod Seneca dicit, in II de clement., quod ille qui non laesus, nec peccatori irascitur, non dicitur
crudelis, sed ferus sive saevus.
CO
Respondeo dicendum quod nomen saevitiae et feritatis a similitudine ferarum accipitur, quae etiam saevae
dicuntur.
Huiusmodi enim animalia nocent hominibus ut ex eorum corporibus pascantur, non ex aliqua iustitiae causa,
cuius consideratio pertinet ad solam rationem. Et ideo, proprie loquendo, feritas vel saevitia dicitur secundum
quam aliquis in poenis inferendis non considerat aliquam culpam eius qui punitur, sed solum hoc quod delectatur
in hominum cruciatu. Et sic patet quod continetur sub bestialitate, nam talis delectatio non est humana, sed
bestialis, proveniens vel ex mala consuetudine vel ex corruptione naturae, sicut et aliae huiusmodi bestiales
affectiones. Sed crudelitas attendit culpam in eo qui punitur, sed excedit modum in puniendo. Et ideo crudelitas
differt a saevitia sive feritate sicut malitia humana a bestialitate, ut dicitur in VII ethic..
RA1
Ad primum ergo dicendum quod clementia est virtus humana, unde directe sibi opponitur crudelitas, quae est
malitia humana.

1882

