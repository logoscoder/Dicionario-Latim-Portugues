Ergo multo magis lex naturae potest deleri.
AG3
Praeterea, illud quod lege statuitur, inducitur quasi iustum.
Sed multa sunt ab hominibus statuta contra legem naturae.
Ergo lex naturae potest a cordibus hominum aboleri.
SC
Sed contra est quod Augustinus dicit, in II confess., lex tua scripta est in cordibus hominum, quam nec ulla
quidem delet iniquitas.
Sed lex scripta in cordibus hominum est lex naturalis.
Ergo lex naturalis deleri non potest.
CO
Respondeo dicendum quod, sicut supra dictum est, ad legem naturalem pertinent primo quidem quaedam
praecepta communissima, quae sunt omnibus nota, quaedam autem secundaria praecepta magis propria, quae
sunt quasi conclusiones propinquae principiis. Quantum ergo ad illa principia communia, lex naturalis nullo
modo potest a cordibus hominum deleri in universali. Deletur tamen in particulari operabili, secundum quod
ratio impeditur applicare commune principium ad particulare operabile, propter concupiscentiam vel aliquam
aliam passionem, ut supra dictum est.
Quantum vero ad alia praecepta secundaria, potest lex naturalis deleri de cordibus hominum, vel propter malas
persuasiones, eo modo quo etiam in speculativis errores contingunt circa conclusiones necessarias; vel etiam
propter pravas consuetudines et habitus corruptos; sicut apud quosdam non reputabantur latrocinia peccata, vel
etiam vitia contra naturam, ut etiam apostolus dicit, ad Rom. I.
RA1
Ad primum ergo dicendum quod culpa delet legem naturae in particulari, non autem in universali, nisi forte
quantum ad secunda praecepta legis naturae, eo modo quo dictum est.
RA2
Ad secundum dicendum quod gratia etsi sit efficacior quam natura, tamen natura essentialior est homini, et ideo
magis permanens.
RA3
Ad tertium dicendum quod ratio illa procedit de secundis praeceptis legis naturae, contra quae aliqui legislatores
statuta aliqua fecerunt, quae sunt iniqua.
|q95 Quaestio 95
|a0 Prologus
Deinde considerandum est de lege humana. Et primo quidem, de ipsa lege secundum se; secundo, de potestate
eius; tertio, de eius mutabilitate. Circa primum quaeruntur quatuor.
Primo, de utilitate ipsius. Secundo, de origine eius.
Tertio, de qualitate ipsius. Quarto, de divisione eiusdem.
|a1 Articulus 1
AG1
Ad primum sic proceditur. Videtur quod non fuerit utile aliquas leges poni ab hominibus. Intentio enim
cuiuslibet legis est ut per eam homines fiant boni, sicut supra dictum est.
Sed homines magis inducuntur ad bonum voluntarii per monitiones, quam coacti per leges.
Ergo non fuit necessarium leges ponere.
AG2
Praeterea, sicut dicit Philosophus, in V ethic., ad iudicem confugiunt homines sicut ad iustum animatum.
Sed iustitia animata est melior quam inanimata, quae legibus continetur. Ergo melius fuisset ut executio iustitiae
committeretur arbitrio iudicum, quam quod super hoc lex aliqua ederetur.
AG3
Praeterea, lex omnis directiva est actuum humanorum, ut ex supradictis patet.
Sed cum humani actus consistant in singularibus, quae sunt infinita, non possunt ea quae ad directionem
humanorum actuum pertinent, sufficienter considerari, nisi ab aliquo sapiente, qui inspiciat singula.
Ergo melius fuisset arbitrio sapientum dirigi actus humanos, quam aliqua lege posita.
Ergo non fuit necessarium leges humanas ponere.
SC
Sed contra est quod Isidorus dicit, in libro etymol., factae sunt leges ut earum metu humana coerceretur audacia,
tutaque sit inter improbos innocentia, et in ipsis improbis formidato supplicio refrenetur nocendi facultas.
Sed haec sunt maxime necessaria humano generi.
Ergo necessarium fuit ponere leges humanas.
1035

