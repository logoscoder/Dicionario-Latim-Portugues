AG2
Praeterea, institutio divina est stabilior quam institutio humana. Sed praecepta iudicialia humanarum legum
habent perpetuam obligationem. Ergo multo magis praecepta iudicialia legis divinae.
AG3
Praeterea, apostolus dicit, ad Heb. VII, quod reprobatio fit praecedentis mandati propter infirmitatem ipsius et
inutilitatem.
Quod quidem verum est de mandato caeremoniali quod non poterat facere perfectum iuxta conscientiam
servientem solummodo in cibis et in potibus et variis baptismatibus et iustitiis carnis, ut apostolus dicit, ad Heb.
IX.
Sed praecepta iudicialia utilia erant et efficacia ad id ad quod ordinabantur, scilicet ad iustitiam et aequitatem
inter homines constituendam. Ergo praecepta iudicialia veteris legis non reprobantur, sed adhuc efficaciam
habent.
SC
Sed contra est quod apostolus dicit, ad Heb. VII, quod translato sacerdotio, necesse est ut legis translatio fiat.
Sed sacerdotium est translatum ab Aaron ad Christum.
Ergo etiam et tota lex est translata.
Non ergo iudicialia praecepta adhuc obligationem habent.
CO
Respondeo dicendum quod iudicialia praecepta non habuerunt perpetuam obligationem, sed sunt evacuata per
adventum Christi, aliter tamen quam caeremonialia. Nam caeremonialia adeo sunt evacuata ut non solum sint
mortua, sed etiam mortifera observantibus post Christum, maxime post evangelium divulgatum.
Praecepta autem iudicialia sunt quidem mortua, quia non habent vim obligandi, non tamen sunt mortifera.
Quia si quis princeps ordinaret in regno suo illa iudicialia observari, non peccaret, nisi forte hoc modo
observarentur, vel observari mandarentur, tanquam habentia vim obligandi ex veteris legis institutione. Talis
enim intentio observandi esset mortifera.
Et huius differentiae ratio potest accipi ex praemissis.
Dictum est enim quod praecepta caeremonialia sunt figuralia primo et per se, tanquam instituta principaliter ad
figurandum Christi mysteria ut futura. Et ideo ipsa observatio eorum praeiudicat fidei veritati, secundum quam
confitemur illa mysteria iam esse completa. Praecepta autem iudicialia non sunt instituta ad figurandum, sed ad
disponendum statum illius populi, qui ordinabatur ad Christum.
Et ideo, mutato statu illius populi, Christo iam veniente, iudicialia praecepta obligationem amiserunt, lex enim
fuit paedagogus ducens ad Christum, ut dicitur ad Gal. III.
Quia tamen huiusmodi iudicialia praecepta non ordinantur ad figurandum, sed ad aliquid fiendum, ipsa eorum
observatio absolute non praeiudicat fidei veritati.
Sed intentio observandi tanquam ex obligatione legis, praeiudicat veritati fidei, quia per hoc haberetur quod
status prioris populi adhuc duraret, et quod Christus nondum venisset.
RA1
Ad primum ergo dicendum quod iustitia quidem perpetuo est observanda. Sed determinatio eorum quae sunt
iusta secundum institutionem humanam vel divinam, oportet quod varietur secundum diversum hominum
statum.
RA2
Ad secundum dicendum quod praecepta iudicialia ab hominibus instituta habent perpetuam obligationem,
manente illo statu regiminis. Sed si civitas vel gens ad aliud regimen deveniat, oportet leges mutari. Non enim
eaedem leges conveniunt in democratia, quae est potestas populi, et in oligarchia, quae est potestas divitum; ut
patet per Philosophum, in sua politica.
Et ideo etiam, mutato statu illius populi, oportuit praecepta iudicialia mutari.
RA3
Ad tertium dicendum quod illa praecepta iudicialia disponebant populum ad iustitiam et aequitatem secundum
quod conveniebat illi statui. Sed post Christum, statum illius populi oportuit mutari, ut iam in Christo non esset
discretio gentilis et Iudaei, sicut antea erat. Et propter hoc oportuit etiam praecepta iudicialia mutari.
|a4 Articulus 4
AG1
Ad quartum sic proceditur. Videtur quod praecepta iudicialia non possint habere aliquam certam divisionem.
Praecepta enim iudicialia ordinant homines ad invicem.
Sed ea quae inter homines ordinari oportet, in usum eorum venientia, non cadunt sub certa distinctione, cum sint
infinita.
Ergo praecepta iudicialia non possunt habere certam distinctionem.
AG2
Praeterea, praecepta iudicialia sunt determinationes Moralium.
1110

