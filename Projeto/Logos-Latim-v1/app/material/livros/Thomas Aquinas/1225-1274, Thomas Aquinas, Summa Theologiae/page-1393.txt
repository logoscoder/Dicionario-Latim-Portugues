soli Deo inhaerent, cuius est immutabilis bonitas, quia etsi inhaereant suis praelatis, non inhaerent eis nisi
inquantum illi inhaerent Christo, secundum illud I ad Cor. IV, imitatores mei estote, sicut et ego Christi.
Unde quantumcumque videant alios inordinate se habere dictis vel factis, ipsi a sua rectitudine non recedunt,
secundum illud psalm., qui confidunt in Domino, sicut mons sion, non commovebitur in aeternum qui habitat in
ierusalem.
Et ideo in his qui perfecte Deo adhaerent per amorem scandalum non invenitur, secundum illud psalm., pax
multa diligentibus legem tuam, et non est illis scandalum.
RA1
Ad primum ergo dicendum quod, sicut supra dictum est, scandalum large ponitur ibi pro quolibet impedimento.
Unde Dominus Petro dicit, scandalum mihi es, quia nitebatur eius propositum impedire circa passionem
subeundam.
RA2
Ad secundum dicendum quod in exterioribus actibus perfecti viri possunt impediri. Sed in interiori voluntate per
dicta vel facta aliorum non impediuntur quominus tendant in Deum, secundum illud Rom. VIII, neque mors
neque vita poterit nos separare a caritate Dei.
RA3
Ad tertium dicendum quod perfecti viri ex infirmitate carnis incidunt interdum in aliqua peccata venialia, non
autem ex aliorum dictis vel factis scandalizantur secundum veram scandali rationem. Sed potest esse in eis
quaedam appropinquatio ad scandalum, secundum illud psalm., mei pene moti sunt pedes.
|a6 Articulus 6
AG1
Ad sextum sic proceditur. Videtur quod scandalum activum possit inveniri in viris perfectis. Passio enim est
effectus actionis. Sed ex dictis vel factis perfectorum aliqui passive scandalizantur, secundum illud Matth. XV,
scis quia Pharisaei, audito hoc verbo, scandalizati sunt? ergo in perfectis viris potest inveniri scandalum activum.
AG2
Praeterea, Petrus post acceptum spiritum sanctum in statu perfectorum erat. Sed postea gentiles scandalizavit,
dicitur enim ad Gal. II, cum vidissem quod non recte ambularent ad veritatem evangelii, dixi cephae, idest Petro,
coram omnibus, si tu cum Iudaeus sis, gentiliter et non Iudaice vivis, quomodo gentes cogis iudaizare? ergo
scandalum activum potest esse in viris perfectis.
AG3
Praeterea, scandalum activum quandoque est peccatum veniale.
Sed peccata venialia possunt etiam esse in viris perfectis.
Ergo scandalum activum potest esse in viris perfectis.
SC
Sed contra, plus repugnat perfectioni scandalum activum quam passivum. Sed scandalum passivum non potest
esse in viris perfectis. Ergo multo minus scandalum activum.
CO
Respondeo dicendum quod scandalum activum proprie est cum aliquis tale aliquid dicit vel facit quod de se tale
est ut alterum natum sit inducere ad ruinam, quod quidem est solum id quod inordinate fit vel dicitur. Ad
perfectos autem pertinet ea quae agunt secundum regulam rationis ordinare, secundum illud I ad Cor. XIV,
omnia honeste et secundum ordinem fiant in vobis.
Et praecipue hanc cautelam adhibent in his in quibus non solum ipsi offenderent, sed etiam aliis offensionem
pararent. Et si quidem in eorum manifestis dictis vel factis aliquid ab hac moderatione desit, hoc provenit ex
infirmitate humana, secundum quam a perfectione deficiunt. Non tamen intantum deficiunt ut multum ab ordine
rationis recedatur, sed modicum et leviter, quod non est tam magnum ut ex hoc rationabiliter possit ab alio sumi
peccandi occasio.
RA1
Ad primum ergo dicendum quod scandalum passivum semper ab aliquo activo causatur, sed non semper ab
aliquo scandalo activo alterius, sed eiusdem qui scandalizatur; quia scilicet ipse seipsum scandalizat.
RA2
Ad secundum dicendum quod Petrus peccavit quidem, et reprehensibilis fuit, secundum sententiam Augustini et
ipsius Pauli, subtrahens se a gentilibus ut vitaret scandalum Iudaeorum, quia hoc incaute aliqualiter faciebat, ita
quod ex hoc gentiles ad fidem conversi scandalizabantur. Non tamen factum Petri erat tam grave peccatum quod
merito possent alii scandalizari. Unde patiebantur scandalum passivum, non autem erat in Petro scandalum
activum.
RA3
Ad tertium dicendum quod peccata venialia perfectorum praecipue consistunt in subitis motibus, qui, cum sint
occulti, scandalizare non possunt. Si qua vero etiam in exterioribus dictis vel factis venialia peccata committant,
tam levia sunt ut de se scandalizandi virtutem non habeant.
1393

