et approbationem quantum ad nares, et confessionem quantum ad Os. Olei vero inunctio significat aptitudinem
hominis ad pugnandum contra Daemones.
RA1
Ad primum ergo dicendum quod energumeni dicuntur quasi interius laborantes extrinseca operatione diaboli. Et
quamvis non omnes accedentes ad baptismum corporaliter ab eo vexentur, omnes tamen non baptizati potestati
Daemonum subiiciuntur, saltem propter reatum originalis peccati.
RA2
Ad secundum dicendum quod in baptismo per ablutionem excluditur potestas Daemonis ab homine quantum ad
hoc quod impedit eum a perceptione gloriae. Sed exorcismi excludunt potestatem Daemonis inquantum impedit
hominem a perceptione sacramenti.
RA3
Ad tertium dicendum quod aqua benedicta datur contra impugnationes Daemonum quae sunt ab exteriori. Sed
exorcismus ordinatur contra impugnationes Daemonum quae sunt ab interiori, unde, energumeni dicuntur, quasi
interius laborantes, illi qui exorcizantur. Vel dicendum quod, sicut remedium contra peccatum secundo datur
poenitentia, quia baptismus non iteratur; ita in remedium contra impugnationes Daemonum secundo datur aqua
benedicta, quia exorcismi baptismales non iterantur.
|a3 Articulus 3
AG1
Ad tertium sic proceditur. Videtur quod ea quae aguntur in exorcismo non efficiant aliquid, sed solum
significent. Si enim puer post exorcismos moriatur ante baptismum, salutem non consequitur. Sed ad hoc
ordinatur effectus eorum quae in sacramentis aguntur, ut homo consequatur salutem, unde et Marc. Ult. Dicitur,
qui crediderit et baptizatus fuerit, salvus erit.
Ergo ea quae aguntur in exorcismo nihil efficiunt, sed solum significant.
AG2
Praeterea, hoc solum requiritur ad sacramentum novae legis ut sit signum et causa, sicut supra dictum est.
Si ergo ea quae aguntur in exorcismo aliquid efficiant, videtur quod singula sint quaedam sacramenta.
AG3
Praeterea, sicut exorcismus ordinatur ad baptismum, ita, si aliquid in exorcismo efficitur, ordinatur ad effectum
baptismi.
Sed dispositio ex necessitate praecedit formam perfectam, quia forma non recipitur nisi in materia disposita.
Sequeretur ergo quod nullus posset consequi effectum baptismi nisi prius exorcizatus, quod patet esse falsum.
Non ergo ea quae aguntur in exorcismis aliquem effectum habent.
AG4
Praeterea, sicut quaedam aguntur in exorcismo ante baptismum, ita etiam quaedam aguntur post baptismum,
sicut quod sacerdos baptizatum ungit in vertice. Sed ea quae post baptismum aguntur non videntur aliquid
efficere, quia secundum hoc, effectus baptismi esset imperfectus. Ergo nec ea quae ante baptismum aguntur in
exorcismo.
SC
Sed contra est quod Augustinus dicit, in libro de symbolo, parvuli exsufflantur et exorcizantur, ut pellatur ab eis
diaboli potestas inimica, quae decepit hominem.
Nihil autem agitur frustra per ecclesiam. Ergo per huiusmodi exsufflationes hoc agitur ut Daemonum potestas
expellatur.
CO
Respondeo dicendum quod quidam dicunt ea quae in exorcismo aguntur nihil efficere, sed solum significare.
Sed hoc patet esse falsum, per hoc quod ecclesia in exorcismis imperativis verbis utitur ad expellendum
Daemonis potestatem, puta cum dicit, ergo, maledicte diabole, exi ab eo, etc..
Et ideo dicendum est quod aliquem effectum habent, differenter tamen ab ipso baptismo. Nam per baptismum
datur homini gratia ad plenam remissionem culparum. Per ea vero quae in exorcismo aguntur, excluditur duplex
impedimentum gratiae salutaris percipiendae. Quorum unum est impedimentum extrinsecum, prout Daemones
salutem hominis impedire conantur. Et hoc impedimentum excluditur per exsufflationes, quibus potestas
Daemonis repellitur, ut patet ex inducta auctoritate Augustini, quantum scilicet ad hoc quod non praestet
impedimentum sacramento suscipiendo.
Manet tamen potestas Daemonis in homine quantum ad maculam peccati et reatum poenae, quousque peccatum
per baptismum tollatur.
Et secundum hoc Cyprianus dicit, scias diaboli nequitiam posse remanere usque ad aquam salutarem, in
baptismo autem omnem nequitiam amittere.
Aliud autem impedimentum est intrinsecum, prout scilicet homo ex infectione originalis peccati habet sensus
praeclusos ad percipienda salutis mysteria.

2450

