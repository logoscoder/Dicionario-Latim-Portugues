Ad primum sic proceditur. Videtur quod consentire pertineat solum ad partem animae apprehensivam.
Augustinus enim, XII de Trin., consensum attribuit superiori rationi.
Sed ratio nominat apprehensivam virtutem.
Ergo consentire pertinet ad apprehensivam virtutem.
AG2
Praeterea, consentire est simul sentire.
Sed sentire est apprehensivae potentiae. Ergo et consentire.
AG3
Praeterea, sicut assentire dicit applicationem intellectus ad aliquid, ita et consentire. Sed assentire pertinet ad
intellectum, qui est vis apprehensiva.
Ergo et consentire ad vim apprehensivam pertinet.
SC
Sed contra est quod Damascenus dicit, in II libro, quod si aliquis iudicet, et non diligat, non est sententia, idest
consensus. Sed diligere ad appetitivam virtutem pertinet.
Ergo et consensus.
CO
Respondeo dicendum quod consentire importat applicationem sensus ad aliquid. Est autem proprium sensus
quod cognoscitivus est rerum praesentium, vis enim imaginativa est apprehensiva similitudinum corporalium,
etiam rebus absentibus quarum sunt similitudines; intellectus autem apprehensivus est universalium rationum,
quas potest apprehendere indifferenter et praesentibus et absentibus singularibus. Et quia actus appetitivae
virtutis est quaedam inclinatio ad rem ipsam, secundum quandam similitudinem ipsa applicatio appetitivae
virtutis ad rem, secundum quod ei inhaeret, accipit nomen sensus, quasi experientiam quandam sumens de re cui
inhaeret, inquantum complacet sibi in ea.
Unde et Sap. I, dicitur, sentite de Domino in bonitate.
Et secundum hoc, consentire est actus appetitivae virtutis.
RA1
Ad primum ergo dicendum quod, sicut dicitur in III de anima, voluntas in ratione est.
Unde cum Augustinus attribuit consensum rationi, accipit rationem secundum quod in ea includitur voluntas.
RA2
Ad secundum dicendum, quod sentire proprie dictum ad apprehensivam potentiam pertinet, sed secundum
similitudinem cuiusdam experientiae, pertinet ad appetitivam, ut dictum est.
RA3
Ad tertium dicendum quod assentire est quasi ad aliud sentire, et sic importat quandam distantiam ad id cui
assentitur. Sed consentire est simul sentire, et sic importat quandam coniunctionem ad id cui consentitur. Et ideo
voluntas, cuius est tendere ad ipsam rem, magis proprie dicitur consentire, intellectus autem, cuius operatio non
est secundum motum ad rem, sed potius e converso, ut in primo dictum est, magis proprie dicitur assentire,
quamvis unum pro alio poni soleat. Potest etiam dici quod intellectus assentit, inquantum a voluntate movetur.
|a2 Articulus 2
AG1
Ad secundum sic proceditur. Videtur quod consensus conveniat brutis animalibus. Consensus enim importat
determinationem appetitus ad unum. Sed appetitus brutorum animalium sunt determinati ad unum. Ergo
consensus in brutis animalibus invenitur.
AG2
Praeterea, remoto priori, removetur posterius. Sed consensus praecedit operis executionem. Si ergo in brutis non
esset consensus, non esset in eis operis executio. Quod patet esse falsum.
AG3
Praeterea, homines interdum consentire dicuntur in aliquid agendum ex aliqua passione, puta concupiscentia vel
ira. Sed bruta animalia ex passione agunt. Ergo in eis est consensus.
SC
Sed contra est quod Damascenus dicit quod post iudicium, homo disponit et amat quod ex consilio iudicatum est,
quod vocatur sententia, idest consensus. Sed consilium non est in brutis animalibus.
Ergo nec consensus.
CO
Respondeo dicendum quod consensus, proprie loquendo, non est in brutis animalibus. Cuius ratio est quia
consensus importat applicationem appetitivi motus ad aliquid agendum. Eius autem est applicare appetitivum
motum ad aliquid agendum, in cuius potestate est appetitivus motus, sicut tangere lapidem convenit quidem
baculo, sed applicare baculum ad tactum lapidis, est eius qui habet in potestate movere baculum. Bruta autem
animalia non habent in sui potestate appetitivum motum, sed talis motus in eis est ex instinctu naturae. Unde
brutum animal appetit quidem, sed non applicat appetitivum motum ad aliquid. Et propter hoc non proprie
662

