proprium modum distinctionis habituum. Distinguuntur siquidem formae ad invicem secundum diversa principia
activa, eo quod omne agens facit simile secundum speciem. Habitus autem importat ordinem ad aliquid. Omnia
autem quae dicuntur secundum ordinem ad aliquid, distinguuntur secundum distinctionem eorum ad quae
dicuntur. Est autem habitus dispositio quaedam ad duo ordinata, scilicet ad naturam, et ad operationem
consequentem naturam.
Sic igitur secundum tria, habitus specie distinguuntur.
Uno quidem modo, secundum principia activa talium dispositionum; alio vero modo, secundum naturam; tertio
vero modo, secundum obiecta specie differentia; ut per sequentia explicabitur.
RA1
Ad primum ergo dicendum quod in distinctione potentiarum, vel etiam habituum, non est considerandum ipsum
obiectum materialiter; sed ratio obiecti differens specie, vel etiam genere. Quamvis autem contraria specie
differant diversitate rerum, tamen eadem ratio est cognoscendi utrumque, quia unum per aliud cognoscitur. Et
ideo inquantum conveniunt in una ratione cognoscibilis, pertinent ad unum habitum cognoscitivum.
RA2
Ad secundum dicendum quod terram esse rotundam per aliud medium demonstrat naturalis, et per aliud
astrologus, astrologus enim hoc demonstrat per media mathematica, sicut per figuras eclipsium, vel per aliud
huiusmodi; naturalis vero hoc demonstrat per medium naturale, sicut per motum gravium ad medium, vel per
aliud huiusmodi. Tota autem virtus demonstrationis, quae est syllogismus faciens scire, ut dicitur in I poster.,
dependet ex medio. Et ideo diversa media sunt sicut diversa principia activa, secundum quae habitus scientiarum
diversificantur.
RA3
Ad tertium dicendum quod, sicut Philosophus dicit, in II physic. Et in VII ethic., ita se habet finis in
operabilibus, sicut principium in demonstrativis. Et ideo diversitas finium diversificat virtutes sicut et diversitas
activorum principiorum. Sunt etiam ipsi fines obiecta actuum interiorum, qui maxime pertinent ad virtutes, ut ex
supradictis patet.
|a3 Articulus 3
AG1
Ad tertium sic proceditur. Videtur quod habitus non distinguantur secundum bonum et malum.
Bonum enim et malum sunt contraria. Sed idem habitus est contrariorum, ut supra habitum est.
Ergo habitus non distinguuntur secundum bonum et malum.
AG2
Praeterea, bonum convertitur cum ente, et sic, cum sit commune omnibus, non potest sumi ut differentia alicuius
speciei; ut patet per Philosophum in IV topic..
Similiter etiam malum, cum sit privatio et non ens, non potest esse alicuius entis differentia. Non ergo secundum
bonum et malum possunt habitus specie distingui.
AG3
Praeterea, circa idem obiectum contingit esse diversos habitus malos, sicut circa concupiscentias intemperantiam
et insensibilitatem, et similiter etiam plures habitus bonos, scilicet virtutem humanam et virtutem heroicam sive
divinam, ut patet per Philosophum in VII ethic..
Non ergo distinguuntur habitus secundum bonum et malum.
SC
Sed contra est quod habitus bonus contrariatur habitui malo, sicut virtus vitio. Sed contraria sunt diversa
secundum speciem.
Ergo habitus differunt specie secundum differentiam boni et mali.
CO
Respondeo dicendum quod, sicut dictum est, habitus specie distinguuntur non solum secundum obiecta et
principia activa, sed etiam in ordine ad naturam. Quod quidem contingit dupliciter. Uno modo, secundum
convenientiam ad naturam, vel etiam secundum disconvenientiam ab ipsa. Et hoc modo distinguuntur specie
habitus bonus et malus, nam habitus bonus dicitur qui disponit ad actum convenientem naturae agentis; habitus
autem malus dicitur qui disponit ad actum non convenientem naturae. Sicut actus virtutum naturae humanae
conveniunt, eo quod sunt secundum rationem, actus vero vitiorum, cum sint contra rationem, a natura humana
discordant.
Et sic manifestum est quod secundum differentiam boni et mali, habitus specie distinguuntur. Alio modo
secundum naturam habitus distinguuntur, ex eo quod habitus unus disponit ad actum convenientem naturae
inferiori; alius autem habitus disponit ad actum convenientem naturae superiori.
Et sic virtus humana, quae disponit ad actum convenientem naturae humanae, distinguitur a divina virtute vel
heroica, quae disponit ad actum convenientem cuidam superiori naturae.
RA1

832

