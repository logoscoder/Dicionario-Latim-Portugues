Nam obligatio voti causatur ex fidelitate quam Deo debemus, ut scilicet ei promissum solvamus. Obligatio
autem iuramenti causatur ex reverentia quam debemus ei, ex qua tenemur quod verificemus id quod per nomen
eius promittimus. Omnis autem infidelitas irreverentiam continet, sed non convertitur, videtur enim infidelitas
subiecti ad Dominum esse maxima irreverentia. Et ideo votum ex ratione sua magis est obligatorium quam
iuramentum.
RA1
Ad primum ergo dicendum quod votum est promissio non quaecumque, sed Deo facta, cui infidelem esse
gravissimum est.
RA2
Ad secundum dicendum quod iuramentum non adhibetur voto quasi aliquid firmius, sed ut per duas res
immobiles maior firmitas adhibeatur.
RA3
Ad tertium dicendum quod deliberatio animi dat firmitatem voto quantum ex parte voventis est. Habet tamen
maiorem firmitatis causam ex parte Dei, cui votum offertur.
|a9 Articulus 9
AG1
Ad nonum sic proceditur. Videtur quod nullus possit dispensare in iuramento. Sicut enim veritas requiritur ad
iuramentum assertorium, quod est de praeterito vel praesenti, ita ad iuramentum promissorium, quod est de
futuro. Sed nullus potest cum aliquo dispensare quod de praeteritis vel praesentibus iuret contra veritatem. Ergo
etiam nullus potest dispensare quod non faciat aliquis esse verum id quod cum iuramento in futurum promisit.
AG2
Praeterea, iuramentum promissorium inducitur ad utilitatem eius cui fit promissio. Sed ille, ut videtur, non potest
relaxare, quia est contra divinam reverentiam. Ergo multo minus per aliquem potest super hoc dispensari.
AG3
Praeterea, in voto quilibet episcopus potest dispensare, exceptis quibusdam votis quae soli Papae reservantur, ut
supra habitum est.
Ergo, pari ratione, in iuramento, si esset dispensabile, quilibet episcopus posset dispensare.
Quod tamen videtur esse contra iura.
Non ergo videtur quod in iuramento possit dispensari.
SC
Sed contra est quod votum est maioris obligationis quam iuramentum, ut supra dictum est.
Sed in voto potest dispensari. Ergo in iuramento.
CO
Respondeo dicendum quod, sicut supra dictum est, necessitas dispensationis tam in lege quam in voto est propter
hoc quod id quod in se, vel universaliter consideratum, est utile et honestum, secundum aliquem particularem
eventum potest esse inhonestum et nocivum, quod non potest cadere nec sub lege nec sub voto. Quod autem
aliquid sit inhonestum vel noxium, repugnat his quae debent attendi in iuramento, nam si sit inhonestum,
repugnat iustitiae; si sit noxium, repugnat iudicio.
Et ideo, pari ratione, etiam in iuramento dispensari potest.
RA1
Ad primum ergo dicendum quod dispensatio quae fit in iuramento non se extendit ad hoc quod aliquid contra
iuramentum fiat, hoc enim est impossibile, cum observatio iuramenti cadat sub praecepto divino, quod est
indispensabile. Sed ad hoc se extendit dispensatio iuramenti ut id quod sub iuramento cadebat, sub iuramento
non cadat, quasi non existens debita materia iuramenti, sicut et de voto supra diximus.
Materia autem iuramenti assertorii, quod est de praeterito vel praesenti, in quandam necessitatem iam transiit, et
immutabilis facta est, et ideo dispensatio non referretur ad materiam, sed referretur ad ipsum actum iuramenti;
unde talis dispensatio directe esset contra praeceptum divinum. Sed materia iuramenti promissorii est aliquid
futurum, quod variari potest, ita scilicet quod in aliquo eventu potest esse illicitum vel nocivum, et per
consequens non esse debita materia iuramenti. Et ideo dispensari potest in iuramento promissorio, quia talis
dispensatio respicit materiam iuramenti, et non contrariatur praecepto divino de iuramenti observatione.
RA2
Ad secundum dicendum quod homo potest alteri promittere aliquid sub iuramento dupliciter. Uno modo, quasi
pertinens ad utilitatem ipsius, puta si sub iuramento promittat se serviturum ei, vel pecuniam daturum. Et a tali
promissione potest absolvere ille cui promissio facta est, intelligitur enim iam ei solvisse promissum quando
facit de eo secundum eius voluntatem. Alio modo promittit aliquis alteri quod pertinet ad honorem Dei vel
utilitatem aliorum, puta si aliquis iuramento promittat alicui se intraturum religionem, vel aliquod opus pietatis
facturum.
Et tunc ille cui promittitur non potest absolvere promittentem, quia promissio non est facta ei principaliter, sed
Deo, nisi forte sit interposita conditio, scilicet, si illi videbitur cui promittit, vel aliquid aliud tale.
1614

