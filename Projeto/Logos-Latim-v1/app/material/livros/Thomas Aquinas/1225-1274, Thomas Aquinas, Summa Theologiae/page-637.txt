SC
Sed contra, actus diversificantur secundum obiecta. Sed diversae species boni sunt finis, et id quod est ad finem,
quod dicitur utile. Ergo non eodem actu voluntas fertur in utrumque.
CO
Respondeo dicendum quod, cum finis sit secundum se volitus, id autem quod est ad finem, inquantum
huiusmodi, non sit volitum nisi propter finem; manifestum est quod voluntas potest ferri in finem sine hoc quod
feratur in ea quae sunt ad finem; sed in ea quae sunt ad finem, inquantum huiusmodi, non potest ferri, nisi feratur
in ipsum finem. Sic ergo voluntas in ipsum finem dupliciter fertur, uno modo, absolute secundum se; alio modo,
sicut in rationem volendi ea quae sunt ad finem. Manifestum est ergo quod unus et idem motus voluntatis est quo
fertur in finem, secundum quod est ratio volendi ea quae sunt ad finem, et in ipsa quae sunt ad finem. Sed alius
actus est quod fertur in ipsum finem absolute. Et quandoque praecedit tempore, sicut cum aliquis primo vult
sanitatem, et postea, deliberans quomodo possit sanari, vult conducere medicum ut sanetur. Sicut etiam et circa
intellectum accidit, nam primo aliquis intelligit ipsa principia secundum se; postmodum autem intelligit ea in
ipsis conclusionibus, secundum quod assentit conclusionibus propter principia.
RA1
Ad primum ergo dicendum quod ratio illa procedit secundum quod voluntas fertur in finem, ut est ratio volendi
ea quae sunt ad finem.
RA2
Ad secundum dicendum quod quandocumque videtur color, eodem actu videtur lumen, potest tamen videri
lumen sine hoc quod videatur color. Et similiter quandocumque quis vult ea quae sunt ad finem, vult eodem actu
finem, non tamen e converso.
RA3
Ad tertium dicendum quod in executione operis, ea quae sunt ad finem se habent ut media, et finis ut terminus.
Unde sicut motus naturalis interdum sistit in medio, et non pertingit ad terminum; ita quandoque operatur aliquis
id quod est ad finem, et tamen non consequitur finem. Sed in volendo est e converso, nam voluntas per finem
devenit ad volendum ea quae sunt ad finem; sicut et intellectus devenit in conclusiones per principia, quae media
dicuntur. Unde intellectus aliquando intelligit medium, et ex eo non procedit ad conclusionem. Et similiter
voluntas aliquando vult finem, et tamen non procedit ad volendum id quod est ad finem.
RA4
Ad illud vero quod in contrarium obiicitur, patet solutio per ea quae supra dicta sunt.
Nam utile et honestum non sunt species boni ex aequo divisae, sed se habent sicut propter se et propter alterum.
Unde actus voluntatis in unum potest ferri sine hoc quod feratur in alterum, sed non e converso.
|q9 Quaestio 9
|a0 Prologus
Deinde considerandum est de motivo voluntatis. Et circa hoc quaeruntur sex. Primo, utrum voluntas moveatur ab
intellectu.
Secundo, utrum moveatur ab appetitu sensitivo. Tertio, utrum voluntas moveat seipsam. Quarto, utrum moveatur
ab aliquo exteriori principio. Quinto, utrum moveatur a corpore caelesti.
Sexto, utrum voluntas moveatur a solo Deo, sicut ab exteriori principio.
|a1 Articulus 1
AG1
Ad primum sic proceditur. Videtur quod voluntas non moveatur ab intellectu.
Dicit enim Augustinus, super illud Psalmi, concupivit anima mea desiderare iustificationes tuas, praevolat
intellectus, sequitur tardus aut nullus affectus, scimus bonum, nec delectat agere.
Hoc autem non esset, si voluntas ab intellectu moveretur, quia motus mobilis sequitur motionem moventis.
Ergo intellectus non movet voluntatem.
AG2
Praeterea, intellectus se habet ad voluntatem ut demonstrans appetibile, sicut imaginatio demonstrat appetibile
appetitui sensitivo. Sed imaginatio demonstrans appetibile non movet appetitum sensitivum, immo quandoque
ita nos habemus ad ea quae imaginamur, sicut ad ea quae in pictura nobis ostenduntur, ex quibus non movemur,
ut dicitur in libro de anima.
Ergo neque etiam intellectus movet voluntatem.
AG3
Praeterea, idem respectu eiusdem non est movens et motum. Sed voluntas movet intellectum, intelligimus enim
quando volumus.
Ergo intellectus non movet voluntatem.
SC
637

