Ad secundum dicendum quod intentio ludicra vel iocosa excludit primam rectitudinem intentionis, per quam
perficitur sacramentum. Et ideo non est similis ratio.
RA3
Ad tertium dicendum quod perversa intentio pervertit opus intendentis, non autem opus alterius. Et ideo ex
perversa intentione ministri pervertitur id quod agit in sacramentis inquantum est opus eius, non inquantum est
opus Christi, cuius est minister. Et est simile si minister alicuius hominis prava intentione deferret pauperibus
eleemosynam, quam Dominus recta intentione mandaret.
|q65 Quaestio 65
|a0 Prologus
Deinde considerandum est de numero sacramentorum. Et circa hoc quaeruntur quatuor. Primo, utrum sint septem
sacramenta. Secundo, de ordine eorum ad invicem. Tertio, de comparatione eorum.
Quarto, utrum omnia sint de necessitate salutis.
|a1 Articulus 1
AG1
Ad primum sic proceditur. Videtur quod non debeant esse septem sacramenta. Sacramenta enim efficaciam
habent ex virtute divina, et ex virtute passionis Christi. Sed una est virtus divina, et una est Christi passio, una
enim oblatione consummavit sanctificatos in sempiternum, ut dicitur Heb. X.
Ergo non debuit esse nisi unum sacramentum.
AG2
Praeterea, sacramentum ordinatur contra defectum peccati.
Hic autem est duplex, scilicet poena et culpa.
Ergo sufficeret esse duo sacramenta.
AG3
Praeterea, sacramenta pertinent ad actiones ecclesiasticae hierarchiae, ut patet per dionysium. Sed, sicut ipse
dicit, tres sunt actiones hierarchicae, purgatio, illuminatio et perfectio.
Ergo non debent esse nisi tria sacramenta.
AG4
Praeterea, Augustinus dicit, XIX contra faustum, sacramenta novae legis sunt numero pauciora quam sacramenta
veteris legis.
Sed in veteri lege non erat aliquod sacramentum quod responderet confirmationi et extremae unctioni. Ergo
neque debent numerari inter sacramenta novae legis.
AG5
Praeterea, luxuria non est gravius inter cetera peccata, ut patet ex his quae in secunda parte dicta sunt.
Sed contra alia peccata non instituitur aliquod sacramentum. Ergo neque contra luxuriam debuit institui
sacramentum matrimonii.
SC1
Sed contra, videtur quod sint plura sacramenta. Sacramenta enim dicuntur quaedam sacra signa. Sed multae aliae
sanctificationes fiunt in ecclesia secundum sensibilia signa, sicut aqua benedicta, consecratio altaris, et alia
huiusmodi.
Ergo sunt plura sacramenta quam septem.
SC2
Praeterea, Hugo de sancto victore dicit quod sacramenta veteris legis fuerunt oblationes, decimae et sacrificia.
Sed sacrificium ecclesiae est unum sacramentum, quod dicitur eucharistia. Ergo etiam oblationes et decimae
debent dici sacramenta.
SC3
Praeterea, tria sunt genera peccatorum, originale, mortale et veniale. Sed contra originale peccatum ordinatur
baptismus; contra mortale autem poenitentia. Ergo deberet esse aliud, praeter septem, quod ordinetur contra
veniale.
CO
Respondeo dicendum quod, sicut supra dictum est, ordinantur sacramenta ecclesiae ad duo, scilicet, ad
perficiendum hominem in his quae pertinent ad cultum Dei secundum religionem christianae vitae; et etiam in
remedium contra defectum peccati.
Utroque autem modo convenienter ponuntur septem sacramenta. Vita enim spiritualis conformitatem aliquam
habet ad vitam corporalem, sicut et cetera corporalia similitudinem quandam spiritualium habent. In vita autem
corporali dupliciter aliquis perficitur, uno modo, quantum ad personam propriam; alio modo, per respectum ad
totam communitatem societatis in qua vivit, quia homo naturaliter est animal sociale. Respectu autem sui ipsius
perficitur homo in vita corporali dupliciter, uno modo, per se, acquirendo scilicet aliquam vitae perfectionem;
2401

