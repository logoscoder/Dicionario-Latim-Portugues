RA2
Ad secundum dicendum quod ea quae sunt divinitatis sunt secundum se maxime excitantia dilectionem, et per
consequens devotionem, quia Deus est super omnia diligendus. Sed ex debilitate mentis humanae est quod sicut
indiget manuduci ad cognitionem divinorum, ita ad dilectionem, per aliqua sensibilia nobis nota.
Inter quae praecipuum est humanitas Christi, secundum quod in praefatione dicitur, ut dum visibiliter Deum
cognoscimus, per hunc in invisibilium amorem rapiamur.
Et ideo ea quae pertinent ad Christi humanitatem, per modum cuiusdam manuductionis, maxime devotionem
excitant, cum tamen devotio principaliter circa ea quae sunt divinitatis consistat.
RA3
Ad tertium dicendum quod scientia, et quidquid aliud ad magnitudinem pertinet, occasio est quod homo confidat
de seipso, et ideo non totaliter se Deo tradat. Et inde est quod huiusmodi quandoque occasionaliter devotionem
impediunt, et in simplicibus et mulieribus devotio abundat, elationem comprimendo. Si tamen scientiam, et
quamcumque aliam perfectionem, homo perfecte Deo subdat, ex hoc ipso devotio augetur.
|a4 Articulus 4
AG1
Ad quartum sic proceditur. Videtur quod laetitia non sit devotionis effectus. Quia, ut dictum est, passio Christi
praecipue ad devotionem excitat. Sed ex eius consideratione consequitur in anima quaedam afflictio, secundum
illud Thren. III, recordare paupertatis meae, absinthii et fellis, quod pertinet ad passionem; et subditur, memoria
memor ero, et tabescet in me anima mea.
Ergo delectatio, sive gaudium, non est devotionis effectus.
AG2
Praeterea, devotio praecipue consistit in interiori sacrificio spiritus.
Sed in psalm. Dicitur, sacrificium Deo spiritus contribulatus.
Ergo afflictio magis est devotionis effectus quam iucunditas sive gaudium.
AG3
Praeterea, Gregorius Nyssenus dicit, in libro de homine, quod sicut risus procedit ex gaudio, ita lacrimae et
gemitus sunt signa tristitiae.
Sed ex devotione contingit quod aliqui prorumpant in lacrimas.
Ergo laetitia, vel gaudium, non est devotionis effectus.
SC
Sed contra est quod in collecta dicitur, quos ieiunia votiva castigant, ipsa quoque devotio sancta laetificet.
CO
Respondeo dicendum quod devotio per se quidem et principaliter spiritualem laetitiam mentis causat, ex
consequenti autem et per accidens causat tristitiam.
Dictum est enim quod devotio ex duplici consideratione procedit. Principaliter quidem ex consideratione divinae
bonitatis, quia ista consideratio pertinet quasi ad terminum motus voluntatis tradentis se Deo. Et ex ista
consideratione per se quidem sequitur delectatio, secundum illud psalm., memor fui Dei, et delectatus sum, sed
per accidens haec consideratio tristitiam quandam causat in his qui nondum plene Deo fruuntur, secundum illud
psalm., sitivit anima mea ad Deum vivum, et postea sequitur, fuerunt mihi lacrimae meae etc..
Secundario vero causatur devotio, ut dictum est, ex consideratione propriorum defectuum, nam haec consideratio
pertinet ad terminum a quo homo per motum voluntatis devotae recedit, ut scilicet non in se existat, sed Deo se
subdat. Haec autem consideratio e converso se habet ad primam. Nam per se quidem nata est tristitiam causare,
recogitando proprios defectus, per accidens autem laetitiam, scilicet propter spem divinae subventionis.
Et sic patet quod ad devotionem primo et per se consequitur delectatio, secundario autem et per accidens tristitia
quae est secundum Deum.
RA1
Ad primum ergo dicendum quod in consideratione passionis Christi est aliquid quod contristet, scilicet defectus
humanus, propter quem tollendum Christum pati oportuit, et est aliquid quod laetificet, scilicet Dei erga nos
benignitas, quae nobis de tali liberatione providit.
RA2
Ad secundum dicendum quod spiritus qui ex una parte contribulatur propter praesentis vitae defectus, ex alia
parte condelectatur ex consideratione divinae bonitatis et ex spe divini auxilii.
RA3
Ad tertium dicendum quod lacrimae prorumpunt non solum ex tristitia, sed etiam ex quadam affectus
teneritudine, praecipue cum consideratur aliquid delectabile cum permixtione alicuius tristabilis; sicut solent
homines lacrimari ex pietatis affectu cum recuperant filios vel caros amicos quos aestimaverant se perdidisse. Et
per hunc modum lacrimae ex devotione procedunt.
|q83 Quaestio 83
1564

