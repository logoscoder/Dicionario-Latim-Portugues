RA3
Ad tertium dicendum quod in veteri lege primitiae debebantur sacerdotibus, decimae autem Levitis, et quia sub
sacerdotibus Levitae erant, Dominus mandavit ut ipsi, loco primitiarum, solverent summo sacerdoti decimam
decimae. Unde nunc, eadem ratione, tenentur clerici summo pontifici decimam dare, si exigeret. Naturalis enim
ratio dictat ut illi qui habet curam de communi multitudinis statu, provideatur unde possit exequi ea quae
pertinent ad communem salutem.
RA4
Ad quartum dicendum quod decimae debent cedere in subventionem pauperum per dispensationem clericorum.
Et ideo pauperes non habent causam accipiendi decimas, sed tenentur eas dare.
|q88 Quaestio 88
|a0 Prologus
Deinde considerandum est de voto, per quod aliquid Deo promittitur.
Et circa hoc quaeruntur duodecim. Primo, quid sit votum.
Secundo, quid cadat sub voto. Tertio, de obligatione voti.
Quarto, de utilitate vovendi. Quinto, cuius virtutis sit actus.
Sexto, utrum magis meritorium sit facere aliquid ex voto quam sine voto. Septimo, de solemnitate voti.
Octavo, utrum possint vovere qui sunt potestati alterius subiecti. Nono, utrum pueri possint voto obligari ad
religionis ingressum. Decimo, utrum votum sit dispensabile vel commutabile.
Undecimo, utrum in solemni voto continentiae possit dispensari.
Duodecimo, utrum requiratur in dispensatione voti superioris auctoritas.
|a1 Articulus 1
AG1
Ad primum sic proceditur. Videtur quod votum consistat in solo proposito voluntatis.
Quia secundum quosdam, votum est conceptio boni propositi, animi deliberatione firmata, qua quis ad aliquid
faciendum vel non faciendum se Deo obligat.
Sed conceptio boni propositi, cum omnibus quae adduntur, potest in solo motu voluntatis consistere.
Ergo votum in solo proposito voluntatis consistit.
AG2
Praeterea, ipsum nomen voti videtur a voluntate assumptum, dicitur enim aliquis proprio voto facere quae
voluntarie facit.
Sed propositum est actus voluntatis, promissio autem rationis.
Ergo votum in solo actu voluntatis consistit.
AG3
Praeterea, Dominus dicit, Luc. IX, nemo mittens manum ad aratrum et aspiciens retro aptus est regno Dei.
Sed aliquis ex hoc ipso quod habet propositum bene faciendi mittit manum ad aratrum. Ergo, si aspiciat retro,
desistens a bono proposito, non est aptus regno Dei. Ex solo igitur bono proposito aliquis obligatur apud Deum,
etiam nulla promissione facta. Et ita videtur quod in solo proposito voluntatis votum consistat.
SC
Sed contra est quod dicitur Eccle. V, si quid vovisti Deo, ne moreris reddere, displicet enim ei infidelis et stulta
promissio.
Ergo vovere est promittere, et votum est promissio.
CO
Respondeo dicendum quod votum quandam obligationem importat ad aliquid faciendum vel dimittendum.
Obligat autem homo se homini ad aliquid per modum promissionis, quae est rationis actus, ad quam pertinet
ordinare, sicut enim homo imperando vel deprecando ordinat quodammodo quid sibi ab aliis fiat, ita promittendo
ordinat quid ipse pro alio facere debeat.
Sed promissio quae ab homine fit homini, non potest fieri nisi per verba vel quaecumque exteriora signa. Deo
autem potest fieri promissio per solam interiorem cogitationem, quia ut dicitur I Reg. XVI, homines vident ea
quae parent, sed Deus intuetur cor.
Exprimuntur tamen quandoque verba exteriora vel ad sui ipsius excitationem, sicut circa orationem dictum est,
vel ad alios contestandum, ut non solum desistat a fractione voti propter timorem Dei, sed etiam propter
reverentiam hominum. Promissio autem procedit ex proposito faciendi. Propositum autem aliquam
deliberationem praeexigit, cum sit actus voluntatis deliberatae.
Sic igitur ad votum tria ex necessitate requiruntur, primo quidem, deliberatio; secundo, propositum voluntatis;
tertio, promissio, in qua perficitur ratio voti. Superadduntur vero quandoque et alia duo, ad quandam voti
confirmationem, scilicet pronuntiatio oris, secundum illud psalm., reddam tibi vota mea, quae distinxerunt labia
mea; et iterum testimonium aliorum.
1595

