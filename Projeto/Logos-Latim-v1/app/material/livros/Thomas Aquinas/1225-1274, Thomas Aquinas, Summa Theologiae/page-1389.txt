Secundo, utrum scandalum sit peccatum. Tertio, utrum sit peccatum speciale. Quarto, utrum sit peccatum
mortale. Quinto, utrum perfectorum sit scandalizari. Sexto, utrum eorum sit scandalizare.
Septimo, utrum spiritualia bona sint dimittenda propter scandalum. Octavo, utrum sint propter scandalum
temporalia dimittenda.
|a1 Articulus 1
AG1
Ad primum sic proceditur. Videtur quod scandalum inconvenienter definiatur esse dictum vel factum minus
rectum praebens occasionem ruinae.
Scandalum enim peccatum est, ut post dicetur.
Sed secundum Augustinum, XXII contra faust., peccatum est dictum vel factum vel concupitum contra legem
Dei.
Ergo praedicta definitio est insufficiens, quia praetermittitur cogitatum sive concupitum.
AG2
Praeterea, cum inter actus virtuosos vel rectos unus sit virtuosior vel rectior altero, illud solum videtur non esse
minus rectum quod est rectissimum. Si igitur scandalum sit dictum vel factum minus rectum, sequetur quod
omnis actus virtuosus praeter optimum sit scandalum.
AG3
Praeterea, occasio nominat causam per accidens. Sed id quod est per accidens non debet poni in definitione, quia
non dat speciem. Ergo inconvenienter in definitione scandali ponitur occasio.
AG4
Praeterea, ex quolibet facto alterius potest aliquis sumere occasionem ruinae, quia causae per accidens sunt
indeterminatae.
Si igitur scandalum est quod praebet alteri occasionem ruinae, quodlibet factum vel dictum poterit esse
scandalum.
Quod videtur inconveniens.
AG5
Praeterea, occasio ruinae datur proximo quando offenditur aut infirmatur. Sed scandalum dividitur contra
offensionem et infirmitatem, dicit enim apostolus, ad Rom. XIV, bonum est non manducare carnem et non
bibere vinum, neque in quo frater tuus offenditur aut scandalizatur aut infirmatur.
Ergo praedicta definitio scandali non est conveniens.
SC
Sed contra est quod Hieronymus, exponens illud quod habetur Matth. XV, scis quia Pharisaei, audito hoc verbo,
etc., dicit, quando legimus, quicumque scandalizaverit, hoc intelligimus, qui dicto vel facto occasionem ruinae
dederit.
CO
Respondeo dicendum quod, sicut Hieronymus ibidem dicit, quod Graece scandalon dicitur, nos offensionem vel
ruinam et impactionem pedis possumus dicere.
Contingit enim quod quandoque aliquis obex ponitur alicui in via corporali, cui impingens disponitur ad ruinam,
et talis obex dicitur scandalum. Et similiter in processu viae spiritualis contingit aliquem disponi ad ruinam
spiritualem per dictum vel factum alterius, inquantum scilicet aliquis sua admonitione vel inductione aut
exemplo alterum trahit ad peccandum. Et hoc proprie dicitur scandalum. Nihil autem secundum propriam
rationem disponit ad spiritualem ruinam nisi quod habet aliquem defectum rectitudinis, quia id quod est perfecte
rectum magis munit hominem contra casum quam ad ruinam inducat.
Et ideo convenienter dicitur quod dictum vel factum minus rectum praebens occasionem ruinae sit scandalum.
RA1
Ad primum ergo dicendum quod cogitatio vel concupiscentia mali latet in corde, unde non proponitur alteri ut
obex disponens ad ruinam. Et propter hoc non potest habere scandali rationem.
RA2
Ad secundum dicendum quod minus rectum hic non dicitur quod ab aliquo alio superatur in rectitudine, sed quod
habet aliquem rectitudinis defectum, vel quia est secundum se malum, sicut peccata; vel quia habet speciem
mali, sicut cum aliquis recumbit in idolio. Quamvis enim hoc secundum se non sit peccatum, si aliquis hoc non
corrupta intentione faciat; tamen quia habet quandam speciem vel similitudinem venerationis idoli, potest alteri
praebere occasionem ruinae.
Et ideo apostolus monet, I ad Thess. V, ab omni specie mala abstinete vos.
Et ideo convenienter dicitur minus rectum, ut comprehendantur tam illa quae sunt secundum se peccata, quam
illa quae habent speciem mali.
RA3

1389

