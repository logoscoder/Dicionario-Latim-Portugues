Respondeo dicendum quod, sicut intellectus, ut dictum est, movetur ab obiecto, et ab eo qui dedit virtutem
intelligendi; ita voluntas movetur ab obiecto, quod est bonum, et ab eo qui creat virtutem volendi. Potest autem
voluntas moveri sicut ab obiecto, a quocumque bono; non tamen sufficienter et efficaciter nisi a Deo. Non enim
sufficienter aliquid potest movere aliquod mobile, nisi virtus activa moventis excedat, vel saltem adaequet
virtutem passivam mobilis. Virtus autem passiva voluntatis se extendit ad bonum in universali, est enim eius
obiectum bonum universale, sicut et intellectus obiectum est ens universale. Quodlibet autem bonum creatum est
quoddam particulare bonum, solus autem Deus est bonum universale. Unde ipse solus implet voluntatem, et
sufficienter eam movet ut obiectum. Similiter autem et virtus volendi a solo Deo causatur. Velle enim nihil aliud
est quam inclinatio quaedam in obiectum voluntatis, quod est bonum universale. Inclinare autem in bonum
universale est primi moventis cui proportionatur ultimus finis, sicut in rebus humanis dirigere ad bonum
commune est eius qui praeest multitudini. Unde utroque modo proprium est Dei movere voluntatem, sed maxime
secundo modo, interius eam inclinando.
RA1
Ad primum ergo dicendum quod illud quod movetur ab altero dicitur cogi, si moveatur contra inclinationem
propriam, sed si moveatur ab alio quod sibi dat propriam inclinationem, non dicitur cogi; sicut grave, cum
movetur deorsum a generante, non cogitur.
Sic igitur Deus, movendo voluntatem, non cogit ipsam, quia dat ei eius propriam inclinationem.
RA2
Ad secundum dicendum quod moveri voluntarie est moveri ex se, idest a principio intrinseco, sed illud
principium intrinsecum potest esse ab alio principio extrinseco.
Et sic moveri ex se non repugnat ei quod movetur ab alio.
RA3
Ad tertium dicendum quod, si voluntas ita moveretur ab alio quod ex se nullatenus moveretur, opera voluntatis
non imputarentur ad meritum vel demeritum. Sed quia per hoc quod movetur ab alio, non excluditur quin
moveatur ex se, ut dictum est; ideo per consequens non tollitur ratio meriti vel demeriti.
|a5 Articulus 5
AG1
Ad quintum sic proceditur. Videtur quod Deus non operetur in omni operante. Nulla enim insufficientia est Deo
attribuenda.
Si igitur Deus operatur in omni operante, sufficienter in quolibet operatur. Superfluum igitur esset quod agens
creatum aliquid operaretur.
AG2
Praeterea, una operatio non est simul a duobus operantibus, sicut nec unus numero motus potest esse duorum
mobilium. Si igitur operatio creaturae est a Deo in creatura operante, non potest esse simul a creatura. Et ita nulla
creatura aliquid operatur.
AG3
Praeterea, faciens dicitur esse causa operationis facti, inquantum dat ei formam qua operatur. Si igitur Deus est
causa operationis rerum factarum ab ipso, hoc erit inquantum dat eis virtutem operandi. Sed hoc est a principio,
quando rem facit. Ergo videtur quod ulterius non operetur in creatura operante.
SC
Sed contra est quod dicitur Isaiae XXVI, omnia opera nostra operatus es in nobis, Domine.
CO
Respondeo dicendum quod Deum operari in quolibet operante aliqui sic intellexerunt, quod nulla virtus creata
aliquid operaretur in rebus, sed solus Deus immediate omnia operaretur; puta quod ignis non calefaceret, sed
Deus in igne, et similiter de omnibus aliis.
Hoc autem est impossibile. Primo quidem, quia sic subtraheretur ordo causae et causati a rebus creatis. Quod
pertinet ad impotentiam creantis, ex virtute enim agentis est, quod suo effectui det virtutem agendi. Secundo,
quia virtutes operativae quae in rebus inveniuntur, frustra essent rebus attributae, si per eas nihil operarentur.
Quinimmo omnes res creatae viderentur quodammodo esse frustra, si propria operatione destituerentur, cum
omnis res sit propter suam operationem. Semper enim imperfectum est propter perfectius, sicut igitur materia est
propter formam, ita forma, quae est actus primus, est propter suam operationem, quae est actus secundus; et sic
operatio est finis rei creatae. Sic igitur intelligendum est Deum operari in rebus, quod tamen ipsae res propriam
habeant operationem.
Ad cuius evidentiam, considerandum est quod, cum sint causarum quatuor genera, materia quidem non est
principium actionis, sed se habet ut subiectum recipiens actionis effectum. Finis vero et agens et forma se habent
ut actionis principium, sed ordine quodam. Nam primo quidem, principium actionis est finis, qui movet agentem;
secundo vero, agens; tertio autem, forma eius quod ab agente applicatur ad agendum (quamvis et ipsum agens
per formam suam agat); ut patet in artificialibus. Artifex enim movetur ad agendum a fine, qui est ipsum
operatum, puta arca vel lectus; et applicat ad actionem securim quae incidit per suum acumen.
523

