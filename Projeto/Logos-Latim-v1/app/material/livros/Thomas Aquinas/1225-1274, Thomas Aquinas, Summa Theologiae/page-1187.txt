Ergo omni tempore sunt eadem credenda.
AG2
Praeterea, in scientiis humanitus ordinatis per successionem temporum augmentum factum est propter defectum
cognitionis in primis qui scientias invenerunt, ut patet per Philosophum, in II metaphys..
Sed doctrina fidei non est inventa humanitus, sed tradita a Deo.
Dei enim donum est, ut dicitur Ephes. II.
Cum igitur in Deum nullus defectus scientiae cadat, videtur quod a principio cognitio credibilium fuerit perfecta,
et quod non creverit secundum successionem temporum.
AG3
Praeterea, operatio gratiae non minus ordinate procedit quam operatio naturae.
Sed natura semper initium sumit a perfectis ut boetius dicit, in libro de consol..
Ergo etiam videtur quod operatio gratiae a perfectis initium sumpserit, ita quod illi qui primo tradiderunt fidem
perfectissime eam cognoverunt.
AG4
Praeterea, sicut per apostolos ad nos fides Christi pervenit, ita etiam in veteri testamento per priores patres ad
posteriores devenit cognitio fidei, secundum illud Deut. XXXII, interroga patrem tuum et annuntiabit tibi.
Sed apostoli plenissime fuerunt instructi de mysteriis, acceperunt enim, sicut tempore prius, ita et ceteris
abundantius, ut dicit Glossa, super illud Rom. VIII, nos ipsi primitias spiritus habentes.
Ergo videtur quod cognitio credibilium non creverit per temporum successionem.
SC
Sed contra est quod Gregorius dicit, quod secundum incrementa temporum crevit scientia sanctorum patrum, et
quanto viciniores adventui salvatoris fuerunt, tanto sacramenta salutis plenius perceperunt.
CO
Respondeo dicendum quod ita se habent in doctrina fidei articuli fidei sicut principia per se nota in doctrina quae
per rationem naturalem habetur. In quibus principiis ordo quidam invenitur, ut quaedam in aliis implicite
contineantur, sicut omnia principia reducuntur ad hoc sicut ad primum, impossibile est simul affirmare et negare,
ut patet per Philosophum, in IV metaphys..
Et similiter omnes articuli implicite continentur in aliquibus primis credibilibus, scilicet ut credatur Deus esse et
providentiam habere circa hominum salutem, secundum illud ad Heb. XI, accedentem ad Deum oportet credere
quia est, et quod inquirentibus se remunerator sit.
In esse enim divino includuntur omnia quae credimus in Deo aeternaliter existere, in quibus nostra beatitudo
consistit, in fide autem providentiae includuntur omnia quae temporaliter a Deo dispensantur ad hominum
salutem, quae sunt via in beatitudinem. Et per hunc etiam modum aliorum subsequentium articulorum quidam in
aliis continentur, sicut in fide redemptionis humanae implicite continetur et incarnatio Christi et eius passio et
omnia huiusmodi.
Sic igitur dicendum est quod, quantum ad substantiam articulorum fidei, non est factum eorum augmentum per
temporum successionem, quia quaecumque posteriores crediderunt continebantur in fide praecedentium patrum,
licet implicite. Sed quantum ad explicationem, crevit numerus articulorum, quia quaedam explicite cognita sunt a
posterioribus quae a prioribus non cognoscebantur explicite.
Unde Dominus Moysi dicit, Exod. VI, ego sum Deus Abraham, Deus Isaac, Deus Iacob, et nomen meum Adonai
non indicavi eis.
Et David dicit, super senes intellexi.
Et apostolus dicit, ad Ephes. III, aliis generationibus non est agnitum mysterium Christi sicut nunc revelatum est
sanctis apostolis eius et prophetis.
RA1
Ad primum ergo dicendum quod semper fuerunt eadem speranda apud omnes. Quia tamen ad haec speranda
homines non pervenerunt nisi per Christum, quanto a Christo fuerunt remotiores secundum tempus, tanto a
consecutione sperandorum longinquiores, unde apostolus dicit, ad Heb. XI, iuxta fidem defuncti sunt omnes isti,
non acceptis repromissionibus, sed a longe eas respicientes.
Quanto autem aliquid a longinquioribus videtur, tanto minus distincte videtur. Et ideo bona speranda distinctius
cognoverunt qui fuerunt adventui Christi vicini.
RA2
Ad secundum dicendum quod profectus cognitionis dupliciter contingit. Uno modo, ex parte docentis, qui in
cognitione proficit, sive unus sive plures, per temporum successionem. Et ista est ratio augmenti in scientiis per
rationem humanam inventis. Alio modo, ex parte addiscentis, sicut magister qui novit totam artem non statim a
principio tradit eam discipulo, quia capere non posset, sed paulatim, condescendens eius capacitati.
Et hac ratione profecerunt homines in cognitione fidei per temporum successionem. Unde apostolus, ad Gal. III,
comparat statum veteris testamenti pueritiae.
RA3

1187

