Deinde considerandum est de subiecto spei. Et circa hoc quaeruntur quatuor. Primo, utrum virtus spei sit in
voluntate sicut in subiecto. Secundo, utrum sit in beatis. Tertio, utrum sit in damnatis. Quarto, utrum in
viatoribus habeat certitudinem.
|a1 Articulus 1
AG1
Ad primum sic proceditur. Videtur quod spes non sit in voluntate sicut in subiecto. Spei enim obiectum est
bonum arduum, ut supra dictum est.
Arduum autem non est obiectum voluntatis, sed irascibilis. Ergo spes non est in voluntate, sed in irascibili.
AG2
Praeterea, ad id ad quod unum sufficit, superflue apponitur aliud.
Sed ad perficiendum potentiam voluntatis sufficit caritas, quae est perfectissima virtutum. Ergo spes non est in
voluntate.
AG3
Praeterea, una potentia non potest simul esse in duobus actibus, sicut intellectus non potest simul multa
intelligere. Sed actus spei simul esse potest cum actu caritatis. Cum ergo actus caritatis manifeste pertineat ad
voluntatem, actus spei non pertinet ad ipsam. Sic ergo spes non est in voluntate.
SC
Sed contra, anima non est capax Dei nisi secundum mentem; in qua est memoria, intelligentia et voluntas, ut
patet per Augustinum, in libro de Trin..
Sed spes est virtus theologica habens Deum pro obiecto. Cum igitur non sit neque in memoria neque in
intelligentia, quae pertinent ad vim cognoscitivam, relinquitur quod sit in voluntate sicut in subiecto.
CO
Respondeo dicendum quod, sicut ex praedictis patet, habitus per actus cognoscuntur. Actus autem spei est
quidam motus appetitivae partis, cum sit eius obiectum bonum. Cum autem sit duplex appetitus in homine,
scilicet appetitus sensitivus, qui dividitur per irascibilem et concupiscibilem, et appetitus intellectivus, qui dicitur
voluntas, ut in primo habitum est; similes motus qui sunt in appetitu inferiori cum passione, in superiori sunt sine
passione, ut ex supradictis patet.
Actus autem virtutis spei non potest pertinere ad appetitum sensitivum, quia bonum quod est obiectum principale
huius virtutis non est aliquod bonum sensibile, sed bonum divinum. Et ideo spes est in appetitu superiori, qui
dicitur voluntas, sicut in subiecto, non autem in appetitu inferiori, ad quem pertinet irascibilis.
RA1
Ad primum ergo dicendum quod irascibilis obiectum est arduum sensibile. Obiectum autem virtutis spei est
arduum intelligibile; vel potius supra intellectum existens.
RA2
Ad secundum dicendum quod caritas sufficienter perficit voluntatem quantum ad unum actum, qui est diligere.
Requiritur autem alia virtus ad perficiendum ipsam secundum alium actum eius, qui est sperare.
RA3
Ad tertium dicendum quod motus spei et motus caritatis habent ordinem ad invicem, ut ex supradictis patet.
Unde nihil prohibet utrumque motum simul esse unius potentiae. Sicut et intellectus potest simul multa
intelligere ad invicem ordinata, ut in primo habitum est.
|a2 Articulus 2
AG1
Ad secundum sic proceditur. Videtur quod spes sit in beatis.
Christus enim a principio suae conceptionis fuit perfectus comprehensor. Sed ipse habuit spem, cum ex eius
persona dicatur in psalm., in te, Domine, speravi, ut Glossa exponit.
Ergo in beatis potest esse spes.
AG2
Praeterea, sicut adeptio beatitudinis est quoddam bonum arduum, ita etiam eius continuatio. Sed homines
antequam beatitudinem adipiscantur habent spem de beatitudinis adeptione.
Ergo postquam sunt beatitudinem adepti, possunt sperare beatitudinis continuationem.
AG3
Praeterea, per virtutem spei potest aliquis beatitudinem sperare non solum sibi sed etiam aliis, ut supra dictum
est.
Sed beati qui sunt in patria sperant beatitudinem aliis, alioquin non rogarent pro eis. Ergo in beatis potest esse
spes.
AG4
Praeterea, ad beatitudinem sanctorum pertinet non solum gloria animae sed etiam gloria corporis. Sed animae
sanctorum qui sunt in patria expectant adhuc gloriam corporis, ut patet Apoc. VI, et XII super Gen. Ad litt..
1262

