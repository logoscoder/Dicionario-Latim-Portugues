Ad tertium dicendum quod finis non pertinet ad virtutes morales tanquam ipsae praestituant finem, sed quia
tendunt in finem a ratione naturali praestitutum. Ad quod iuvantur per prudentiam, quae eis viam parat,
disponendo ea quae sunt ad finem. Unde relinquitur quod prudentia sit nobilior virtutibus moralibus, et moveat
eas. Sed synderesis movet prudentiam, sicut intellectus principiorum scientiam.
|a7 Articulus 7
AG1
Ad septimum sic proceditur. Videtur quod ad prudentiam non pertineat invenire medium in virtutibus moralibus.
Consequi enim medium est finis Moralium virtutum. Sed prudentia non praestituit finem moralibus virtutibus, ut
ostensum est.
Ergo non invenit in eis medium.
AG2
Praeterea, illud quod est per se non videtur causam habere, sed ipsum esse est sui ipsius causa, quia
unumquodque dicitur esse per causam suam. Sed existere in medio convenit virtuti morali per se, quasi positum
in eius definitione, ut ex dictis patet.
Non ergo prudentia causat medium in virtutibus moralibus.
AG3
Praeterea, prudentia operatur secundum modum rationis. Sed virtus moralis tendit ad medium per modum
naturae, quia ut tullius dicit, in II rhet., virtus est habitus per modum naturae rationi consentaneus.
Ergo prudentia non praestituit medium virtutibus moralibus.
SC
Sed contra est quod in supraposita definitione virtutis moralis dicitur quod est in medietate existens determinata
ratione prout sapiens determinabit.
CO
Respondeo dicendum quod hoc ipsum quod est conformari rationi rectae est finis proprius cuiuslibet moralis
virtutis, temperantia enim hoc intendit, ne propter concupiscentias homo divertat a ratione; et similiter fortitudo
ne a recto iudicio rationis divertat propter timorem vel audaciam. Et hic finis praestitutus est homini secundum
naturalem rationem, naturalis enim ratio dictat unicuique ut secundum rationem operetur.
Sed qualiter et per quae homo in operando attingat medium rationis pertinet ad dispositionem prudentiae. Licet
enim attingere medium sit finis virtutis moralis, tamen per rectam dispositionem eorum quae sunt ad finem
medium invenitur.
RA1
Et per hoc patet responsio ad primum.
RA2
Ad secundum dicendum quod sicut agens naturale facit ut forma sit in materia, non tamen facit ut formae
conveniant ea quae per se ei insunt; ita etiam prudentia medium constituit in passionibus et operationibus, non
tamen facit quod medium quaerere conveniat virtuti.
RA3
Ad tertium dicendum quod virtus moralis per modum naturae intendit pervenire ad medium. Sed quia medium
non eodem modo invenitur in omnibus, ideo inclinatio naturae, quae semper eodem modo operatur, ad hoc non
sufficit, sed requiritur ratio prudentiae.
|a8 Articulus 8
AG1
Ad octavum sic proceditur. Videtur quod praecipere non sit principalis actus prudentiae. Praecipere enim pertinet
ad bona quae sunt fienda.
Sed Augustinus, XIV de Trin., ponit actum prudentiae praecavere insidias.
Ergo praecipere non est principalis actus prudentiae.
AG2
Praeterea, Philosophus dicit, in VI ethic., quod prudentis videtur esse bene consiliari.
Sed alius actus videtur esse consiliari et praecipere, ut ex supradictis patet.
Ergo prudentiae principalis actus non est praecipere.
AG3
Praeterea, praecipere, vel imperare, videtur pertinere ad voluntatem, cuius obiectum est finis et quae movet alias
potentias animae.
Sed prudentia non est in voluntate, sed in ratione.
Ergo prudentiae actus non est praecipere.
SC
Sed contra est quod Philosophus dicit, in VI ethic., quod prudentia praeceptiva est.
CO
1415

