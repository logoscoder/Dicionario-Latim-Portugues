RA1
Ad primum ergo dicendum quod temperantia non consistit principaliter circa delectationes tactus quantum ad
iudicium sensus de tangibilibus, quod est eiusdem rationis in omnibus, sed quantum ad ipsum usum tangibilium,
ut dicitur in III ethic..
Est autem alia ratio utendi cibis et potibus, et venereis.
Et ideo oportet esse diversas virtutes, licet sint unius sensus.
RA2
Ad secundum dicendum quod delectationes venereae sunt vehementiores et magis opprimentes rationem quam
delectationes ciborum. Et propter hoc magis indigent castigatione et refrenatione, quia si eis consentiatur, magis
ex hoc increscit vis concupiscentiae, et deiicitur virtus mentis.
Unde dicit Augustinus, in I soliloq., nihil esse sentio quod magis ex arce deiiciat animum virilem quam
blandimenta feminae, corporumque ille contactus sine quo uxor haberi non potest.
RA3
Ad tertium dicendum quod delectationes aliorum sensuum non pertinent ad naturam hominis conservandam, nisi
prout ordinantur ad delectabilia tactus. Et ideo circa huiusmodi delectationes non est aliqua alia virtus sub
temperantia comprehensa. Sed delectationes ciborum, quamvis aliqualiter ordinentur ad delectationes
venereorum, tamen etiam per se ordinantur ad vitam hominis conservandam. Et ideo etiam per se habent
specialem virtutem, quamvis illa virtus, quae abstinentia dicitur, ordinet actum suum ad finem castitatis.
|a4 Articulus 4
AG1
Ad quartum sic proceditur. Videtur quod pudicitia non pertineat specialiter ad castitatem.
Dicit enim Augustinus, in I de CIV. Dei, quod pudicitia est quaedam virtus animae.
Non ergo est aliquid ad castitatem pertinens, sed est per seipsam virtus a castitate distincta.
AG2
Praeterea, pudicitia a pudore dicitur, qui videtur idem esse verecundiae. Sed verecundia, secundum
Damascenum, est de turpi actu, quod convenit omni actui vitioso. Ergo pudicitia non magis pertinet ad castitatem
quam ad alias virtutes.
AG3
Praeterea, Philosophus dicit, in III ethic., quod omnis intemperantia generaliter est maxime exprobrabilis. Sed ad
pudicitiam pertinere videtur fugere ea quae exprobrabilia sunt. Ergo pudicitia pertinet ad omnes partes
temperantiae, non autem specialiter ad castitatem.
SC
Sed contra est quod Augustinus dicit, in libro de perseverantia, praedicanda est pudicitia, ut ab eo qui habet aures
audiendi, nihil genitalibus membris illicitum perpetretur.
Sed usus genitalium membrorum proprie pertinet ad castitatem.
Ergo pudicitia proprie ad castitatem pertinet.
CO
Respondeo dicendum quod, sicut dictum est, nomen pudicitiae a pudore sumitur, in quo verecundia significatur.
Et ideo oportet quod pudicitia proprie sit circa illa de quibus homines magis verecundantur. Maxime autem
verecundantur homines de actibus venereis, ut Augustinus dicit, in XIV de CIV. Dei, in tantum quod etiam
concubitus coniugalis, qui honestate nuptiarum decoratur, verecundia non careat. Et hoc ideo quia motus
genitalium membrorum non subditur imperio rationis, sicut motus aliorum exteriorum membrorum.
Verecundatur autem homo non solum de illa mixtione venerea, sed etiam de quibuscumque signis eius, ut
Philosophus dicit, in II rhet..
Et ideo pudicitia attenditur proprie circa venerea, et praecipue circa signa venereorum, sicut sunt aspectus
impudici, oscula et tactus. Et quia haec magis solent deprehendi, ideo pudicitia magis respicit huiusmodi
exteriora signa, castitas autem magis ipsam veneream commixtionem. Et ideo pudicitia ad castitatem ordinatur,
non quasi virtus ab ipsa distincta, sed sicut exprimens castitatis circumstantiam quandam. Interdum tamen unum
pro alio ponitur.
RA1
Ad primum ergo dicendum quod Augustinus ibi accipit pudicitiam pro castitate.
RA2
Ad secundum dicendum quod, quamvis omnia vitia habeant turpitudinem quandam, specialiter tamen vitia
intemperantiae, ut ex supra dictis patet.
RA3
Ad tertium dicendum quod inter vitia intemperantiae praecipue sunt exprobrabilia peccata venerea. Tum propter
inobedientiam genitalium membrorum. Tum propter hoc quod ratio ab huiusmodi maxime absorbetur.
|q152 Quaestio 152
1839

