quae fit in mente discipuli, assimilatur verbo quod est in mente magistri. Et hoc modo creatura rationalis, etiam
secundum suam naturam, assimilatur verbo Dei. Tertio modo, assimilatur creatura verbo aeterno secundum
unitatem quam habet ad patrem, quod quidem fit per gratiam et caritatem, unde Dominus orat, Ioan. XVII, sint
unum in nobis, sicut et nos unum sumus.
Et talis assimilatio perficit rationem adoptionis, quia sic assimilatis debetur hereditas aeterna. Unde manifestum
est quod adoptari convenit soli creaturae rationali, non tamen omni, sed solum habenti caritatem. Quae est
diffusa in cordibus nostris per spiritum sanctum, ut dicitur Rom. V. Et ideo, Rom. VIII, spiritus sanctus dicitur
spiritus adoptionis filiorum.
RA1
Ad primum ergo dicendum quod Deus dicitur pater creaturae irrationalis, non proprie per adoptionem, sed per
creationem, secundum primam participationem similitudinis.
RA2
Ad secundum dicendum quod Angeli dicuntur filii Dei filiatione adoptionis, non quia ipsis primo conveniat, sed
quia ipsi primo adoptionem filiorum receperunt.
RA3
Ad tertium dicendum quod adoptio non est proprium consequens naturam, sed consequens gratiam, cuius natura
rationalis est capax.
Et ideo non oportet quod omni rationali creaturae conveniat, sed quod omnis rationalis creatura sit capax
adoptionis.
|a4 Articulus 4
AG1
Ad quartum sic proceditur. Videtur quod Christus, secundum quod homo sit filius Dei adoptivus.
Dicit enim Hilarius, de Christo loquens, potestatis dignitas non amittitur dum carnis humanitas adoptatur.
Ergo Christus, secundum quod homo, est filius adoptivus.
AG2
Praeterea, Augustinus dicit, in libro de praedest. Sanct., quod eadem gratia ille homo est Christus, qua gratia ab
initio fidei quicumque homo est christianus.
Sed alii homines sunt christiani per gratiam adoptionis.
Ergo et ille homo est Christus per adoptionem.
Et ita videtur esse filius adoptivus.
AG3
Praeterea, Christus, secundum quod homo, est servus. Sed dignius est esse filium adoptivum quam servum. Ergo
multo magis Christus, secundum quod homo, est filius adoptivus.
SC
Sed contra est quod Ambrosius dicit, in libro de incarnat., adoptivum filium non dicimus filium esse natura, sed
eum dicimus natura esse filium qui verus est filius.
Christus autem verus et naturalis est filius Dei, secundum illud I Ioan. Ult., ut simus in vero filio eius, Iesu
Christo.
Ergo Christus, secundum quod homo, non est filius adoptivus.
CO
Respondeo dicendum quod filiatio proprie convenit hypostasi vel personae, non autem naturae, unde in prima
parte dictum est quod filiatio est proprietas personalis. In Christo autem non est alia persona vel hypostasis quam
increata, cui convenit esse filium per naturam.
Dictum est autem supra quod filiatio adoptionis est participata similitudo filiationis naturalis. Non autem dicitur
aliquid participative quod per se dicitur. Et ideo Christus, qui est filius Dei naturalis, nullo modo potest dici filius
adoptivus.
Secundum autem illos qui ponunt in Christo duas personas, vel duas hypostases, seu duo supposita, nihil
rationabiliter prohibet Christum hominem dici filium adoptivum.
RA1
Ad primum ergo dicendum quod, sicut filiatio non proprie convenit naturae, ita nec adoptio.
Et ideo, cum dicitur quod carnis humanitas adoptatur, impropria est locutio, et accipitur ibi adoptio pro unione
humanae naturae ad personam filii.
RA2
Ad secundum dicendum quod similitudo illa Augustini est intelligenda quantum ad principium, quia scilicet,
sicut sine meritis habet quilibet homo ut sit christianus, ita ille homo sine meritis habuit ut esset Christus. Est
tamen differentia quantum ad terminum, quia scilicet Christus per gratiam unionis est filius naturalis; alius autem
per gratiam habitualem est filius adoptivus.
Gratia autem habitualis in Christo non facit de nonfilio filium adoptivum, sed est quidam effectus filiationis in
anima Christi, secundum illud Ioan. I, vidimus gloriam eius quasi unigeniti a patre, plenum gratiae et veritatis.
2179

