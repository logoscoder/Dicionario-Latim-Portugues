principalitatem habet in toto. Et ideo in distributiva iustitia tanto plus alicui de bonis communibus datur quanto
illa persona maiorem principalitatem habet in communitate.
Quae quidem principalitas in aristocratica communitate attenditur secundum virtutem, in oligarchica secundum
divitias, in democratica secundum libertatem, et in aliis aliter.
Et ideo in iustitia distributiva non accipitur medium secundum aequalitatem rei ad rem, sed secundum
proportionem rerum ad personas, ut scilicet, sicut una persona excedit aliam, ita etiam res quae datur uni
personae excedit rem quae datur alii.
Et ideo dicit Philosophus quod tale medium est secundum geometricam proportionalitatem, in qua attenditur
aequale non secundum quantitatem, sed secundum proportionem.
Sicut si dicamus quod sicut se habent sex ad quatuor, ita se habent tria ad duo, quia utrobique est sesquialtera
proportio, in qua maius habet totum minus et mediam partem eius, non autem est aequalitas excessus secundum
quantitatem, quia sex excedunt quatuor in duobus, tria vero excedunt duo in uno.
Sed in commutationibus redditur aliquid alicui singulari personae propter rem eius quae accepta est, ut maxime
patet in emptione et venditione, in quibus primo invenitur ratio commutationis. Et ideo oportet adaequare rem
rei, ut quanto iste plus habet quam suum sit de eo quod est alterius, tantundem restituat ei cuius est. Et sic fit
aequalitas secundum arithmeticam medietatem, quae attenditur secundum parem quantitatis excessum, sicut
quinque est medium inter sex et quatuor, in unitate enim excedit et exceditur. Si ergo a principio uterque habebat
quinque, et unus eorum accepit unum de eo quod est alterius; unus, scilicet accipiens, habebit sex, et alii
relinquentur quatuor. Erit ergo iustitia si uterque reducatur ad medium, ut accipiatur unum ab eo qui habet sex, et
detur ei qui habet quatuor, sic enim uterque habebit quinque, quod est medium.
RA1
Ad primum ergo dicendum quod in aliis virtutibus moralibus accipitur medium secundum rationem, et non
secundum rem. Sed in iustitia accipitur medium rei, et ideo secundum diversitatem rerum diversimode medium
accipitur.
RA2
Ad secundum dicendum quod generalis forma iustitiae est aequalitas, in qua convenit iustitia distributiva cum
commutativa. In una tamen invenitur aequalitas secundum proportionalitatem geometricam, in alia secundum
arithmeticam.
RA3
Ad tertium dicendum quod in actionibus et passionibus conditio personae facit ad quantitatem rei, maior enim
est iniuria si percutiatur princeps quam si percutiatur privata persona.
Et ita conditio personae in distributiva iustitia attenditur secundum se, in commutativa autem secundum quod per
hoc diversificatur res.
|a3 Articulus 3
AG1
Ad tertium sic proceditur. Videtur quod materia utriusque iustitiae non sit diversa. Diversitas enim materiae facit
diversitatem virtutis, ut patet in temperantia et fortitudine.
Si igitur distributivae iustitiae et commutativae sit diversa materia, videtur quod non contineantur sub una
virtute, scilicet sub iustitia.
AG2
Praeterea, distributio, quae pertinet ad distributivam iustitiam, est pecuniae vel honoris vel aliorum quaecumque
dispertiri possunt inter eos qui communitate communicant; ut dicitur in V ethic..
Quorum etiam est commutatio inter personas ad invicem, quae pertinet ad commutativam iustitiam.
Ergo non est diversa materia distributivae et commutativae iustitiae.
AG3
Praeterea, si sit alia materia distributivae iustitiae et alia materia commutativae propter hoc quod differunt specie,
ubi non erit differentia speciei, non debebit esse materiae diversitas.
Sed Philosophus ponit unam speciem commutativae iustitiae, quae tamen habet multiplicem materiam. Non ergo
videtur esse multiplex materia harum specierum.
SC
In contrarium est quod dicitur in V ethic., quod una species iustitiae est directiva in distributionibus, alia in
commutationibus.
CO
Respondeo dicendum quod, sicut supra dictum est, iustitia est circa quasdam operationes exteriores, scilicet
distributionem et commutationem, quae quidem sunt usus quorundam exteriorum, vel rerum vel personarum vel
etiam operum, rerum quidem, sicut cum aliquis vel aufert vel restituit alteri suam rem; personarum autem, sicut
cum aliquis in ipsam personam hominis iniuriam facit, puta percutiendo vel conviciando, aut etiam cum
reverentiam exhibet; operum autem, sicut cum quis iuste ab alio exigit vel alteri reddit aliquod opus. Si igitur
accipiamus ut materiam utriusque iustitiae ea quorum operationes sunt usus, eadem est materia distributivae et
1478

