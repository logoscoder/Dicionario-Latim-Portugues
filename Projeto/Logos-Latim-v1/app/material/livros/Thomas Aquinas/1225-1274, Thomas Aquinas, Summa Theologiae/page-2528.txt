|a10 Articulus 10
AG1
Ad decimum sic proceditur. Videtur quod non liceat quotidie hoc sacramentum suscipere. Sicut enim baptismus
repraesentat dominicam passionem, ita et hoc sacramentum.
Sed non licet pluries baptizari, sed semel tantum, quia Christus semel tantum pro peccatis nostris mortuus est, ut
dicitur I Pet. III.
Ergo videtur quod non liceat hoc sacramentum quotidie suscipere.
AG2
Praeterea, veritas debet respondere figurae. Sed agnus paschalis, qui fuit figura praecipua huius sacramenti, ut
supra dictum est, non manducabatur nisi semel in anno. Sed ecclesia semel in anno celebrat Christi passionem,
cuius hoc sacramentum est memoriale.
Ergo videtur quod non licet quotidie sumere hoc sacramentum, sed semel in anno.
AG3
Praeterea, huic sacramento, in quo totus Christus continetur, maxima reverentia debetur. Ad reverentiam autem
pertinet quod aliquis ab hoc sacramento abstineat, unde et laudatur centurio, qui dixit, Matth. VIII, Domine, non
sum dignus ut intres sub tectum meum; et Petrus, qui dixit, Luc. V, exi a me, Domine, quia homo peccator ego
sum.
Ergo non est laudabile quod homo quotidie hoc sacramentum suscipiat.
AG4
Praeterea, si laudabile esset frequenter hoc sacramentum suscipere quanto frequentius sumeretur, tanto esset
laudabilius. Sed maior esset frequentia si homo pluries in die sumeret hoc sacramentum.
Ergo esset laudabile quod homo pluries in die communicaret.
Quod tamen non habet ecclesiae consuetudo. Non ergo videtur esse laudabile quod aliquis quotidie hoc
sacramentum accipiat.
AG5
Praeterea, ecclesia intendit suis statutis fidelium utilitati providere. Sed ex statuto ecclesiae fideles tenentur
solum semel communicare in anno, unde dicitur extra, de poenit. Et remiss., omnis utriusque sexus fidelis
suscipiat reverenter ad minus in Pascha eucharistiae sacramentum, nisi forte, de proprii sacerdotis consilio, ob
aliquam rationabilem causam, ad tempus ab eius perceptione duxerit abstinendum.
Non ergo est laudabile quod quotidie hoc sacramentum sumatur.
SC
Sed contra est quod Augustinus dicit, in libro de verbis Domini, iste panis quotidianus est, accipe quotidie quod
quotidie tibi prosit.
CO
Respondeo dicendum quod circa usum huius sacramenti duo possunt considerari. Unum quidem ex parte ipsius
sacramenti, cuius virtus est hominibus salutaris. Et ideo utile est quotidie ipsum suscipere, ut homo quotidie eius
fructum percipiat.
Unde Ambrosius dicit, in libro de sacramentis, si quoties effunditur sanguis Christi, in remissionem peccatorum
effunditur, debeo semper accipere, qui semper pecco, debeo semper habere medicinam.
Alio modo potest considerari ex parte sumentis, in quo requiritur quod cum magna devotione et reverentia ad
hoc sacramentum accedat. Et ideo, si aliquis se quotidie ad hoc paratum inveniat, laudabile est quod quotidie
sumat.
Unde Augustinus, cum dixisset, accipe quod quotidie tibi prosit, subiungit, sic vive ut quotidie merearis accipere.
Sed quia multoties in pluribus hominum multa impedimenta huius devotionis occurrunt, propter corporis
indispositionem vel animae, non est utile omnibus hominibus quotidie ad hoc sacramentum accedere, sed
quotiescumque se homo ad illud paratum invenerit.
Unde in libro de ecclesiasticis dogmat. Dicitur, quotidie eucharistiae communionem accipere nec laudo nec
vitupero.
RA1
Ad primum ergo dicendum quod per sacramentum baptismi configuratur homo morti Christi, in se suscipiens
eius characterem, et ideo, sicut Christus semel mortuus est, ita solum semel debet homo baptizari. Sed per hoc
sacramentum non recipit homo Christi characterem, sed ipsum Christum, cuius virtus manet in aeternum, unde,
ad Heb. X, una oblatione consummavit sanctificatos in sempiternum.
Et ideo, quia quotidie homo indiget salutifera Christi virtute, quotidie potest laudabiliter hoc sacramentum
percipere.
Et quia praecipue baptismus est spiritualis regeneratio, ideo, sicut homo semel carnaliter nascitur, ita debet semel
spiritualiter renasci per baptismum, ut Augustinus dicit, super illud Ioan. III, quomodo potest homo nasci cum sit
senex? sed hoc sacramentum est cibus spiritualis, unde, sicut cibus corporalis quotidie sumitur, ita et hoc
sacramentum quotidie sumere laudabile est.

2528

