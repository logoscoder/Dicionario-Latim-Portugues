Quod refertur ad aliquem usum vel operationem.
RA3
Ad tertium dicendum quod operationes sunt delectabiles, inquantum sunt proportionatae et connaturales
operanti. Cum autem virtus humana sit finita, secundum aliquam mensuram operatio est sibi proportionata. Unde
si excedat illam mensuram, iam non erit sibi proportionata, nec delectabilis, sed magis laboriosa et attaedians. Et
secundum hoc, otium et ludus et alia quae ad requiem pertinent, delectabilia sunt, inquantum auferunt tristitiam
quae est ex labore.
|a2 Articulus 2
AG1
Ad secundum sic proceditur. Videtur quod motus non sit causa delectationis. Quia, sicut supra dictum est,
bonum praesentialiter adeptum est causa delectationis, unde Philosophus, in VII ethic., dicit quod delectatio non
comparatur generationi, sed operationi rei iam existentis.
Id autem quod movetur ad aliquid, nondum habet illud; sed quodammodo est in via generationis respectu illius,
secundum quod omni motui adiungitur generatio et corruptio, ut dicitur in VIII physic..
Ergo motus non est causa delectationis.
AG2
Praeterea, motus praecipue laborem et lassitudinem inducit in operibus. Sed operationes, ex hoc quod sunt
laboriosae et lassantes, non sunt delectabiles, sed magis afflictivae.
Ergo motus non est causa delectationis.
AG3
Praeterea, motus importat innovationem quandam, quae opponitur consuetudini.
Sed ea quae sunt consueta, sunt nobis delectabilia, ut Philosophus dicit, in I rhetoric..
Ergo motus non est causa delectationis.
SC
Sed contra est quod Augustinus dicit, in VIII confess., quid est hoc, Domine Deus meus, cum tu aeternum tibi tu
ipse sis gaudium; et quaedam de te circa te semper gaudeant; quod haec rerum pars alterno defectu et profectu,
offensionibus et conciliationibus gaudet? ex quo accipitur quod homines gaudent et delectantur in quibusdam
alternationibus. Et sic motus videtur esse causa delectationis.
CO
Respondeo dicendum quod ad delectationem tria requiruntur, scilicet duo quorum est coniunctio delectabilis; et
tertium, quod est cognitio huius coniunctionis.
Et secundum haec tria motus efficitur delectabilis, ut Philosophus dicit, in VII ethic. Et in I rhetoric..
Nam ex parte nostra qui delectamur, transmutatio efficitur nobis delectabilis propter hoc, quod natura nostra
transmutabilis est; et propter hoc, quod est nobis conveniens nunc, non erit nobis conveniens postea; sicut
calefieri ad ignem est conveniens homini in hieme, non autem in aestate. Ex parte vero boni delectantis quod
nobis coniungitur, fit etiam transmutatio delectabilis. Quia actio continuata alicuius agentis auget effectum, sicut
quanto aliquis diutius appropinquat igni, magis calefit et desiccatur. Naturalis autem habitudo in quadam
mensura consistit. Et ideo quando continuata praesentia delectabilis superexcedit mensuram naturalis
habitudinis, efficitur remotio eius delectabilis. Ex parte vero ipsius cognitionis, quia homo desiderat cognoscere
aliquod totum et perfectum. Cum ergo aliqua non poterunt apprehendi tota simul, delectat in his transmutatio, ut
unum transeat et alterum succedat, et sic totum sentiatur.
Unde Augustinus dicit, in IV confess., non vis utique stare syllabam, sed transvolare, ut aliae veniant, et totum
audias. Ita semper omnia ex quibus unum aliquid constat, et non sunt omnia simul, plus delectant omnia quam
singula, si possint sentiri omnia.
Si ergo sit aliqua res cuius natura sit intransmutabilis; et non possit in ea fieri excessus naturalis habitudinis per
continuationem delectabilis; et quae possit totum suum delectabile simul intueri, non erit ei transmutatio
delectabilis.
Et quanto aliquae delectationes plus ad hoc accedunt, tanto plus continuari possunt.
RA1
Ad primum ergo dicendum quod id quod movetur, etsi nondum habeat perfecte id ad quod movetur, incipit
tamen iam aliquid habere eius ad quod movetur, et secundum hoc, ipse motus habet aliquid delectationis. Deficit
tamen a delectationis perfectione, nam perfectiores delectationes sunt in rebus immobilibus. Motus etiam
efficitur delectabilis, inquantum per ipsum fit aliquid conveniens quod prius conveniens non erat, vel desinit
esse, ut supra dictum est.
RA2
Ad secundum dicendum quod motus laborem et lassitudinem inducit, secundum quod transcendit habitudinem
naturalem. Sic autem motus non est delectabilis, sed secundum quod removentur contraria habitudinis naturalis.
RA3

741

