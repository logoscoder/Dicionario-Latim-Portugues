Praeterea, sicut dictum est, iudiciaria potestas competit Christo inquantum est caput nostrum. Sed gratia capitis
non competit Christo ex meritis, sed consequitur personalem unionem divinae et humanae naturae, secundum
illud, vidimus gloriam eius, quasi unigeniti a patre, plenum gratiae et veritatis, et de plenitudine eius nos omnes
accepimus, quod pertinet ad rationem capitis. Ergo videtur quod Christus non habuerit ex meritis iudiciariam
potestatem.
AG3
Praeterea, apostolus dicit, I Cor. II, spiritualis iudicat omnia.
Sed homo efficitur spiritualis per gratiam, quae non est ex meritis, alioquin iam non esset gratia, ut dicitur Rom.
XI.
Ergo videtur quod iudiciaria potestas non conveniat nec Christo nec aliis ex meritis, sed ex sola gratia.
SC
Sed contra est quod dicitur iob XXXVI, causa tua quasi impii iudicata est, iudicium causamque recipies.
Et Augustinus dicit, in libro de verbis Domini, sedebit iudex qui stetit sub iudice, damnabit veros reos qui falso
factus est reus.
CO
Respondeo dicendum quod nihil prohibet unum et idem deberi alicui ex causis diversis, sicut gloria corporis
resurgentis debita fuit Christo non solum propter congruentiam divinitatis et propter gloriam animae, sed etiam
ex merito humilitatis passionis. Et similiter dicendum est quod iudiciaria potestas homini Christo competit et
propter divinam personam, et propter capitis dignitatem, et propter plenitudinem gratiae habitualis, et tamen
etiam ex merito eam obtinuit, ut scilicet, secundum Dei iustitiam, iudex esset qui pro Dei iustitia pugnavit et
vicit, et iniuste iudicatus est.
Unde ipse dicit, Apoc. III, ego vici, et sedi in throno patris mei.
In throno autem intelligitur iudiciaria potestas, secundum illud Psalmi, sedet super thronum, et iudicat iustitiam.
RA1
Ad primum ergo dicendum quod ratio illa procedit de iudiciaria potestate secundum quod debetur Christo ex ipsa
unione ad verbum Dei.
RA2
Ad secundum dicendum quod ratio illa procedit ex parte gratiae capitis.
RA3
Ad tertium dicendum quod ratio illa procedit ex parte gratiae habitualis, quae est perfectiva animae Christi. Per
hoc tamen quod his modis debetur Christo iudiciaria potestas, non excluditur quin debeatur ei ex merito.
|a4 Articulus 4
AG1
Ad quartum sic proceditur. Videtur quod ad Christum non pertineat iudiciaria potestas quantum ad omnes res
humanas.
Ut enim legitur Luc. XII, cum quidam de turba diceret, dic fratri meo ut dividat mecum hereditatem, ille
respondit, homo, quis me constituit iudicem aut divisorem super vos? non ergo habet iudicium super omnes res
humanas.
AG2
Praeterea, nullus habet iudicium nisi super ea quae sunt sibi subiecta.
Sed Christo nondum videmus omnia esse subiecta, ut dicitur Heb. II.
Ergo videtur quod Christus non habeat super omnes res humanas iudicium.
AG3
Praeterea, Augustinus dicit, XX de CIV. Dei, quod ad iudicium divinum pertinet hoc quod interdum boni
affliguntur in hoc mundo et interdum prosperantur, et similiter mali.
Sed hoc fuit etiam ante Christi incarnationem. Ergo non omnia iudicia Dei circa res humanas pertinent ad
potestatem iudiciariam Christi.
SC
Sed contra est quod dicitur Ioan. V, pater omne iudicium dedit filio.
CO
Respondeo dicendum quod, si de Christo loquamur secundum divinam naturam, manifestum est quod omne
iudicium patris pertinet ad filium, sicut enim pater facit omnia verbo suo, ita et omnia iudicat verbo suo. Si vero
loquamur de Christo secundum humanam naturam, sic etiam manifestum est quod omnes res humanae subduntur
eius iudicio. Et hoc manifestum est, primo quidem, si consideremus habitudinem animae Christi ad verbum Dei.
Si enim spiritualis iudicat omnia, ut dicitur I Cor. II, inquantum mens eius verbo Dei inhaeret; multo magis
anima Christi, quae plena est veritate verbi Dei, super omnia iudicium habet. Secundo, apparet idem ex merito
mortis eius.
Quia, ut dicitur Rom. XIV, in hoc Christus mortuus est et resurrexit, ut vivorum et mortuorum dominetur.
Et ideo super omnes habet iudicium.
2367

