SC
Sed contra est quod dicitur Rom. V, iustificati igitur ex fide, pacem habeamus ad Deum.
CO
Respondeo dicendum quod, sicut dictum est, motus liberi arbitrii requiritur ad iustificationem impii, secundum
quod mens hominis movetur a Deo. Deus autem movet animam hominis convertendo eam ad seipsum; ut dicitur
in Psalmo LXXXIV, secundum aliam litteram, Deus, tu convertens vivificabis nos.
Et ideo ad iustificationem impii requiritur motus mentis quo convertitur in Deum. Prima autem conversio in
Deum fit per fidem; secundum illud ad Heb. XI, accedentem ad Deum oportet credere quia est.
Et ideo motus fidei requiritur ad iustificationem impii.
RA1
Ad primum ergo dicendum quod motus fidei non est perfectus nisi sit caritate informatus, unde simul in
iustificatione impii cum motu fidei, est etiam motus caritatis. Movetur autem liberum arbitrium in Deum ad hoc
quod ei se subiiciat, unde etiam concurrit actus timoris filialis, et actus humilitatis.
Contingit enim unum et eundem actum liberi arbitrii diversarum virtutum esse, secundum quod una imperat et
alia imperatur, prout scilicet actus est ordinabilis ad diversos fines. Actus autem misericordiae operatur contra
peccatum per modum satisfactionis, et sic sequitur iustificationem, vel per modum praeparationis, inquantum
misericordes misericordiam consequuntur, et sic etiam potest praecedere iustificationem; vel etiam ad
iustificationem concurrere simul cum praedictis virtutibus, secundum quod misericordia includitur in dilectione
proximi.
RA2
Ad secundum dicendum quod per cognitionem naturalem homo non convertitur in Deum inquantum est
obiectum beatitudinis et iustificationis causa, unde talis cognitio non sufficit ad iustificationem. Donum autem
sapientiae praesupponit cognitionem fidei, ut ex supradictis patet.
RA3
Ad tertium dicendum quod, sicut apostolus dicit, ad Rom. IV, credenti in eum qui iustificat impium, reputabitur
fides eius ad iustitiam, secundum propositum gratiae Dei.
Ex quo patet quod in iustificatione impii requiritur actus fidei quantum ad hoc, quod homo credat Deum esse
iustificatorem hominum per mysterium Christi.
|a5 Articulus 5
AG1
Ad quintum sic proceditur. Videtur quod ad iustificationem impii non requiratur motus liberi arbitrii in
peccatum.
Sola enim caritas sufficit ad deletionem peccati, secundum illud Prov. X, universa delicta operit caritas.
Sed caritatis obiectum non est peccatum. Ergo non requiritur ad iustificationem impii motus liberi arbitrii in
peccatum.
AG2
Praeterea, qui in anteriora tendit, ad posteriora respicere non debet; secundum illud apostoli, ad philipp. III, quae
quidem retro sunt obliviscens, ad ea vero quae sunt priora extendens meipsum, ad destinatum persequor bravium
supernae vocationis.
Sed tendenti in iustitiam retrorsum sunt peccata praeterita. Ergo eorum debet oblivisci, nec in ea se debet
extendere per motum liberi arbitrii.
AG3
Praeterea, in iustificatione impii non remittitur unum peccatum sine alio, impium enim est a Deo dimidiam
sperare veniam. Si igitur in iustificatione impii oporteat liberum arbitrium moveri contra peccatum, oporteret
quod de omnibus peccatis suis cogitaret. Quod videtur inconveniens, tum quia requireretur magnum tempus ad
huiusmodi cogitationem; tum etiam quia peccatorum quorum est homo oblitus, veniam habere non posset. Ergo
motus liberi arbitrii in peccatum non requiritur ad iustificationem impii.
SC
Sed contra est quod dicitur in Psalmo XXXI, dixi, confitebor adversum me iniustitiam meam Domino, et tu
remisisti impietatem peccati mei.
CO
Respondeo dicendum quod, sicut supra dictum est, iustificatio impii est quidam motus quo humana mens
movetur a Deo a statu peccati in statum iustitiae. Oportet igitur quod humana mens se habeat ad utrumque
extremorum secundum motum liberi arbitrii, sicut se habet corpus localiter motum ab aliquo movente ad duos
terminos motus. Manifestum est autem in motu locali corporum quod corpus motum recedit a termino a quo, et
accedit ad terminum ad quem. Unde oportet quod mens humana, dum iustificatur, per motum liberi arbitrii
recedat a peccato, et accedat ad iustitiam. Recessus autem et accessus in motu liberi arbitrii accipitur secundum
detestationem et desiderium, dicit enim Augustinus, super Ioan. Exponens illud, mercenarius autem fugit,

1166

