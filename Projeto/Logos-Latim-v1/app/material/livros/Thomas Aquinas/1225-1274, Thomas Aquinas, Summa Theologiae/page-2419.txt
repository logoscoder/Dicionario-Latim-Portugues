|a0 Prologus
Deinde considerandum est de ministris per quos traditur sacramentum baptismi. Et circa hoc quaeruntur octo.
Primo, utrum ad diaconum pertineat baptizare. Secundo, utrum pertineat ad presbyterum, vel solum ad
episcopum. Tertio, utrum laicus possit sacramentum baptismi conferre. Quarto, utrum hoc possit facere mulier.
Quinto, utrum non baptizatus possit baptizare. Sexto, utrum plures possint simul baptizare unum et eundem.
Septimo, utrum necesse sit esse aliquem qui baptizatum de sacro fonte recipiat. Octavo, utrum suscipiens
aliquem de sacro fonte obligetur ad eius instructionem.
|a1 Articulus 1
AG1
Ad primum sic proceditur. Videtur quod ad officium diaconi pertineat baptizare. Simul enim iniungitur a
Domino officium praedicandi et baptizandi, secundum illud Matth. Ult., euntes, docete omnes gentes,
baptizantes eos, etc.. Sed ad officium diaconi pertinet evangelizare. Ergo videtur quod etiam ad officium diaconi
pertineat baptizare.
AG2
Praeterea, secundum dionysium, V cap. Eccl. Hier., purgare pertinet ad officium diaconi. Sed purgatio a peccatis
maxime fit per baptismum, secundum illud Ephes. V, mundans eam lavacro aquae in verbo vitae.
Ergo videtur quod baptizare pertineat ad diaconem.
AG3
Praeterea, de beato Laurentio legitur quod, cum ipse esset diaconus, plurimos baptizabat.
Ergo videtur quod ad diacones pertinet baptizare.
SC
Sed contra est quod Gelasius Papa dicit, et habetur in decretis, XCIII dist., diacones propriam constituimus
observare mensuram.
Et infra, absque episcopo vel presbytero baptizare non audeant, nisi, praedictis ordinibus longius constitutis,
necessitas extrema compellat.
CO
Respondeo dicendum quod, sicut caelestium ordinum proprietates et eorum officia ex eorum nominibus
accipiuntur, ut dicit dionysius, VII cap. Cael. Hier.; ita etiam ex nominibus ecclesiasticorum ordinum accipi
potest quid ad unumquemque pertineat ordinem. Dicuntur autem diacones quasi ministri, quia videlicet ad
diacones non pertinet aliquod sacramentum principaliter et quasi ex proprio officio praebere, sed ministerium
adhibere aliis maioribus in sacramentorum exhibitione. Et sic ad diaconem non pertinet quasi ex proprio officio
tradere sacramentum baptismi, sed in collatione huius sacramenti et aliorum assistere et ministrare maioribus.
Unde Isidorus dicit, ad diaconum pertinet assistere et ministrare sacerdotibus in omnibus quae aguntur in
sacramentis Christi, in baptismo scilicet, in chrismate, in patena et calice.
RA1
Ad primum ergo dicendum quod ad diaconum pertinet recitare evangelium in ecclesia, et praedicare ipsum per
modum catechizantis, unde et dionysius dicit quod diaconi habent officium super immundos, inter quos ponit
catechumenos. Sed docere, id est exponere evangelium, pertinet proprie ad episcopum, cuius actus est perficere,
secundum dionysium, V cap. Eccl. Hier.; perficere autem idem est quod docere. Unde non sequitur quod ad
diacones pertineat officium baptizandi.
RA2
Ad secundum dicendum quod, sicut dionysius dicit, II cap. Eccl. Hier., baptismus non solum habet vim
purgativam, sed etiam illuminativam virtutem.
Et ideo excedit officium diaconi, ad quem pertinet solum purgare, scilicet vel repellendo immundos, vel
disponendo eos ad sacramenti susceptionem.
RA3
Ad tertium dicendum quod, quia baptismus est sacramentum necessitatis, permittitur diaconibus, necessitate
urgente in absentia maiorum, baptizare, sicut patet ex auctoritate Gelasii super inducta.
Et hoc modo beatus Laurentius, diaconus existens, baptizavit.
|a2 Articulus 2
AG1
Ad secundum sic proceditur. Videtur quod baptizare non pertineat ad officium presbyterorum, sed solum
episcoporum.
Quia, sicut dictum est, sub eodem praecepto iniungitur, Matth. Ult., officium docendi et baptizandi.
Sed docere, quod est perficere, pertinet ad officium episcopi, ut patet per dionysium, V et VI cap. Eccl. Hier..
Ergo et baptizare pertinet tantum ad officium episcopi.
AG2
2419

