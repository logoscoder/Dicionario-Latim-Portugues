restat; sicut qui audit primam partem versus, et in hoc delectatur, desiderat alteram partem versus audire, ut
Augustinus dicit, IV confess..
Et hoc modo omnes fere delectationes corporales faciunt sui ipsarum sitim, quousque consummentur, eo quod
tales delectationes consequuntur aliquem motum, sicut patet in delectationibus ciborum. Ex parte autem ipsius
habentis, sicut cum aliquis aliquam rem in se perfectam existentem, non statim perfecte habet, sed paulatim
acquirit.
Sicut in mundo isto, percipientes aliquid imperfecte de divina cognitione, delectamur; et ipsa delectatio excitat
sitim vel desiderium perfectae cognitionis; secundum quod potest intelligi quod habetur Eccli. XXIV, qui bibunt
me, adhuc sitient.
Si vero per sitim vel desiderium intelligatur sola intensio affectus tollens fastidium, sic delectationes spirituales
maxime faciunt sitim vel desiderium sui ipsarum. Delectationes enim corporales, quia augmentatae, vel etiam
continuatae, faciunt superexcrescentiam naturalis habitudinis, efficiuntur fastidiosae; ut patet in delectatione
ciborum. Et propter hoc, quando aliquis iam pervenit ad perfectum in delectationibus corporalibus, fastidit eas, et
quandoque appetit aliquas alias.
Sed delectationes spirituales non superexcrescunt naturalem habitudinem, sed perficiunt naturam. Unde cum
pervenitur ad consummationem in ipsis, tunc sunt magis delectabiles, nisi forte per accidens, inquantum
operationi contemplativae adiunguntur aliquae operationes virtutum corporalium, quae per assiduitatem operandi
lassantur.
Et per hunc etiam modum potest intelligi quod dicitur Eccli. XXIV qui bibit me, adhuc sitiet.
Quia etiam de Angelis, qui perfecte Deum cognoscunt, et delectantur in ipso, dicitur I Petri I, quod desiderant in
eum conspicere.
Si vero consideretur delectatio prout est in memoria et non in actu, sic per se nata est causare sui ipsius sitim et
desiderium, quando scilicet homo redit ad illam dispositionem in qua erat sibi delectabile quod praeteriit. Si vero
immutatus sit ab illa dispositione, memoria delectationis non causat in eo delectationem, sed fastidium, sicut
pleno existenti memoria cibi.
RA1
Ad primum ergo dicendum quod, quando delectatio est perfecta, tunc habet omnimodam quietem, et cessat
motus desiderii tendentis in non habitum. Sed quando imperfecte habetur, tunc non omnino cessat motus
desiderii tendentis in non habitum.
RA2
Ad secundum dicendum quod id quod imperfecte habetur, secundum quid habetur, et secundum quid non
habetur. Et ideo simul de eo potest esse et desiderium et delectatio.
RA3
Ad tertium dicendum quod delectationes alio modo causant fastidium, et alio modo desiderium, ut dictum est.
|a3 Articulus 3
AG1
Ad tertium sic proceditur. Videtur quod delectatio non impediat usum rationis. Quies enim maxime confert ad
debitum rationis usum, unde dicitur in VII physic., quod in sedendo et quiescendo fit anima sciens et prudens; et
Sap. VIII, intrans in domum meam, conquiescam cum illa, scilicet sapientia. Sed delectatio est quaedam quies.
Ergo non impedit, sed magis iuvat rationis usum.
AG2
Praeterea, ea quae non sunt in eodem, etiam si sint contraria, non se impediunt. Sed delectatio est in parte
appetitiva, usus autem rationis in parte apprehensiva. Ergo delectatio non impedit rationis usum.
AG3
Praeterea, quod impeditur ab alio, videtur quodammodo transmutari ab ipso. Sed usus apprehensivae virtutis
magis movet delectationem quam a delectatione moveatur, est enim causa delectationis.
Ergo delectatio non impedit usum rationis.
SC
Sed contra est quod Philosophus dicit, in VI ethic., quod delectatio corrumpit existimationem prudentiae.
CO
Respondeo dicendum quod, sicut dicitur in X ethic., delectationes propriae adaugent operationes, extraneae vero
impediunt.
Est ergo quaedam delectatio quae habetur de ipso actu rationis, sicut cum aliquis delectatur in contemplando vel
ratiocinando. Et talis delectatio non impedit usum rationis, sed ipsum adiuvat, quia illud attentius operamur in
quo delectamur; attentio autem adiuvat operationem. Sed delectationes corporales impediunt usum rationis
triplici ratione. Primo quidem, ratione distractionis. Quia, sicut iam dictum est, ad ea in quibus delectamur,
multum attendimus, cum autem attentio fortiter inhaeserit alicui rei, debilitatur circa alias res, vel totaliter ab eis
revocatur. Et secundum hoc, si delectatio corporalis fuerit magna, vel totaliter impediet usum rationis, ad se

748

