Ergo spes impedit operationem.
AG3
Praeterea, desperatio contrariatur spei, ut dictum est.
Sed desperatio, maxime in rebus bellicis, adiuvat operationem, dicitur enim II Reg. II, quod periculosa res est
desperatio.
Ergo spes facit contrarium effectum, impediendo scilicet operationem.
SC
Sed contra est quod dicitur I ad Cor. IX, quod qui arat, debet arare in spe fructus percipiendi.
Et eadem ratio est in omnibus aliis.
CO
Respondeo dicendum quod spes per se habet quod adiuvet operationem, intendendo ipsam. Et hoc ex duobus.
Primo quidem, ex ratione sui obiecti, quod est bonum arduum possibile.
Existimatio enim ardui excitat attentionem, existimatio vero possibilis non retardat conatum. Unde sequitur quod
homo intente operetur propter spem. Secundo vero, ex ratione sui effectus.
Spes enim, ut supra dictum est, causat delectationem, quae adiuvat operationem, ut supra dictum est.
Unde spes operationem adiuvat.
RA1
Ad primum ergo dicendum quod spes respicit bonum consequendum, securitas autem respicit malum vitandum.
Unde securitas magis videtur opponi timori, quam ad spem pertinere.
Et tamen securitas non causat negligentiam, nisi inquantum diminuit existimationem ardui, in quo etiam
diminuitur ratio spei. Illa enim in quibus homo nullum impedimentum timet, quasi iam non reputantur ardua.
RA2
Ad secundum dicendum quod spes per se causat delectationem, sed per accidens est ut causet tristitiam, ut supra
dictum est.
RA3
Ad tertium dicendum quod desperatio in bello fit periculosa, propter aliquam spem adiunctam. Illi enim qui
desperant de fuga, debilitantur in fugiendo, sed sperant mortem suam vindicare.
Et ideo ex hac spe acrius pugnant, unde periculosi hostibus fiunt.
|q41 Quaestio 41
|a0 Prologus
Consequenter considerandum est, primo, de timore; et secundo, de audacia. Circa timorem consideranda sunt
quatuor, primo, de ipso timore; secundo, de obiecto eius; tertio, de causa ipsius; quarto, de effectu. Circa primum
quaeruntur quatuor. Primo, utrum timor sit passio animae. Secundo, utrum sit specialis passio.
Tertio, utrum sit aliquis timor naturalis.
Quarto, de speciebus timoris.
|a1 Articulus 1
AG1
Ad primum sic proceditur. Videtur quod timor non sit passio animae.
Dicit enim Damascenus, in libro III, quod timor est virtus secundum systolen idest contractionem, essentiae
desiderativa. Sed nulla virtus est passio, ut probatur in II ethic..
Ergo timor non est passio.
AG2
Praeterea, omnis passio est effectus ex praesentia agentis proveniens.
Sed timor non est de aliquo praesenti, sed de futuro, ut Damascenus dicit in II libro.
Ergo timor non est passio.
AG3
Praeterea, omnis passio animae est motus appetitus sensitivi, qui sequitur apprehensionem sensus. Sensus autem
non est apprehensivus futuri, sed praesentis. Cum ergo timor sit de malo futuro, videtur quod non sit passio
animae.
SC
Sed contra est quod Augustinus, in XIV de CIV. Dei, enumerat timorem inter alias animae passiones.
CO
Respondeo dicendum quod, inter ceteros animae motus, post tristitiam, timor magis rationem obtinet passionis.
Ut enim supra dictum est, ad rationem passionis primo quidem pertinet quod sit motus passivae virtutis, ad quam
scilicet comparetur suum obiectum per modum activi moventis, eo quod passio est effectus agentis. Et per hunc
modum, etiam sentire et intelligere dicuntur pati. Secundo, magis proprie dicitur passio motus appetitivae
virtutis. Et adhuc magis proprie, motus appetitivae virtutis habentis organum corporale, qui fit cum aliqua
780

