Alio modo potest considerari similitudo, secundum quod significat imaginis expressionem et perfectionem.
Et secundum hoc Damascenus dicit quod id quod est secundum imaginem, intellectuale significat, et arbitrio
liberum per se potestativum, quod autem secundum similitudinem, virtutis, secundum quod homini possibile est
inesse, similitudinem.
Et ad idem refertur quod similitudo dicitur ad dilectionem virtutis pertinere, non enim est virtus sine dilectione
virtutis.
RA1
Ad primum ergo dicendum quod similitudo non distinguitur ab imagine secundum communem rationem
similitudinis (sic enim includitur in ratione ipsius imaginis), sed secundum quod aliqua similitudo deficit a
ratione imaginis, vel etiam est imaginis perfectiva.
RA2
Ad secundum dicendum quod essentia animae pertinet ad imaginem, prout repraesentat divinam essentiam
secundum ea quae sunt propria intellectualis naturae, non autem secundum conditiones consequentes ens in
communi, ut est esse simplicem et indissolubilem.
RA3
Ad tertium dicendum quod etiam virtutes quaedam naturaliter insunt animae, ad minus secundum quaedam
earum semina, et secundum has posset attendi similitudo naturalis. Quamvis non sit inconveniens ut id quod
secundum assignationem unam dicitur imago, secundum aliam dicatur similitudo.
RA4
Ad quartum dicendum quod dilectio verbi, quod est amata notitia, pertinet ad rationem imaginis, sed dilectio
virtutis pertinet ad similitudinem, sicut et virtus.
|q94 Quaestio 94
|a0 Prologus
Deinde considerandum est de statu vel conditione primi hominis.
Et primo, quantum ad animam; secundo, quantum ad corpus. Circa primum consideranda sunt duo, primo, de
conditione hominis quantum ad intellectum; secundo, de conditione hominis quantum ad voluntatem. Circa
primum quaeruntur quatuor. Primo, utrum primus homo viderit Deum per essentiam. Secundo, utrum videre
potuerit substantias separatas, idest Angelos. Tertio, utrum habuerit omnium scientiam. Quarto, utrum potuerit
errare vel decipi.
|a1 Articulus 1
AG1
Ad primum sic proceditur. Videtur quod primus homo per essentiam Deum viderit.
Beatitudo enim hominis in visione divinae essentiae consistit.
Sed primus homo, in Paradiso conversans, beatam et omnium divitem habuit vitam, ut Damascenus dicit in II
libro.
Et Augustinus dicit, in XIV de CIV. Dei, si homines habebant affectus suos quales nunc habemus, quomodo
erant beati in illo inenarrabilis beatitudinis loco, idest Paradiso? ergo primus homo in Paradiso vidit Deum per
essentiam.
AG2
Praeterea, Augustinus dicit, XIV de CIV. Dei, quod primo homini non aberat quidquam quod bona voluntas
adipisceretur.
Sed nihil melius bona voluntas adipisci potest quam divinae essentiae visionem. Ergo homo per essentiam Deum
videbat.
AG3
Praeterea, visio Dei per essentiam est qua videtur Deus sine medio et sine aenigmate. Sed homo in statu
innocentiae vidit Deum sine medio; ut magister dicit in I distinctione IV libri Sent..
Vidit etiam sine aenigmate, quia aenigma obscuritatem importat, ut Augustinus dicit, XV de Trin.; obscuritas
autem introducta est per peccatum. Ergo homo in primo statu vidit Deum per essentiam.
SC
Sed contra est quod apostolus dicit, I ad Cor. XV, quod non prius quod spirituale est, sed quod animale.
Sed maxime spirituale est videre Deum per essentiam.
Ergo primus homo, in primo statu animalis vitae, Deum per essentiam non vidit.
CO
Respondeo dicendum quod primus homo Deum per essentiam non vidit, secundum communem statum illius
vitae; nisi forte dicatur quod viderit eum in raptu, quando Deus immisit soporem in Adam, ut dicitur Gen. II.
Et huius ratio est quia, cum divina essentia sit ipsa beatitudo, hoc modo se habet intellectus videntis divinam
essentiam ad Deum, sicut se habet quilibet homo ad beatitudinem. Manifestum est autem quod nullus homo
483

