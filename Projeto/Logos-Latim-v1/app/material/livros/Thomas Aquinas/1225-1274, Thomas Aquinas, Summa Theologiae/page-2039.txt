Ad secundum sic proceditur. Videtur quod non debeant aliqui voto obligari ad religionis ingressum. Per
professionem enim aliquis voto religioni adstringitur. Sed ante professionem conceditur annus probationis,
secundum regulam beati benedicti, et secundum statutum innocentii IV, qui etiam prohibuit, ante annum
probationis completum, eos per professionem religioni adstringi. Ergo videtur quod multo minus adhuc in
saeculo existentes debeant voto ad religionem obligari.
AG2
Praeterea, Gregorius dicit, in registro, et habetur in decretis, dist. XLV, quod Iudaei, non VI, sed libera voluntate
ut convertantur suadendi sunt.
Sed implere id quod vovetur, necessitatis est.
Ergo non sunt aliqui obligandi ad religionis ingressum.
AG3
Praeterea, nullus debet alteri praebere occasionem ruinae, unde Exod. XXI dicitur, si quis aperuerit cisternam,
cecideritque bos vel asinus in eam, Dominus cisternae reddet pretium iumentorum.
Sed ex hoc quod aliqui obligantur ad religionem per votum, frequenter aliqui ruunt in desperationem et in
diversa peccata.
Ergo videtur quod non sint aliqui ad religionis ingressum voto obligandi.
SC
Sed contra est quod in Psalmo dicitur, vovete, et reddite Domino Deo vestro, ubi dicit Glossa quod quaedam sunt
vota propria singulorum, ut castitas, virginitas et huiusmodi, ad haec ergo vovenda nos invitat.
Sed Scriptura sacra non invitat nisi ad id quod est melius.
Ergo melius est quod aliquis voto se obliget ad religionis ingressum.
CO
Respondeo dicendum quod, sicut supra dictum est, cum de voto ageretur, unum et idem opus ex voto factum est
laudabilius quam si sine voto fiat. Tum quia vovere est actus religionis, quae habet quandam excellentiam inter
virtutes. Tum quia per votum firmatur voluntas hominis ad bonum faciendum, et sicut peccatum est gravius ex
hoc quod procedit ex voluntate obstinata in malum, ita bonum opus est laudabilius ex hoc quod procedit ex
voluntate confirmata in bonum per votum. Et ideo obligari voto ad religionis ingressum est secundum se
laudabile.
RA1
Ad primum ergo dicendum quod duplex est religionis votum.
Unum solemne, quod hominem facit monachum vel alterius religionis fratrem, quod vocatur professio. Et tale
votum debet praecedere annus probationis, ut probat obiectio. Aliud autem est votum simplex, ex quo aliquis
non fit monachus vel religiosus, sed solum obligatus ad religionis ingressum. Et ante tale votum non oportet
praecedere probationis annum.
RA2
Ad secundum dicendum quod auctoritas illa Gregorii intelligitur de violentia absoluta. Necessitas autem quae ex
obligatione voti requiritur, non est necessitas absoluta, sed necessitas ex fine, quia scilicet, post votum, non
potest aliquis finem salutis consequi nisi impleat votum. Talis autem necessitas non est vitanda, quinimmo, ut
Augustinus dicit, ad armentarium et Paulinam, felix est necessitas quae ad meliora transmittit.
RA3
Ad tertium dicendum quod vovere religionis ingressum est quaedam confirmatio voluntatis ad meliora. Et ideo,
quantum est de se, non dat homini occasionem ruinae, sed magis subtrahit. Sed si aliquis voti transgressor
gravius ruat, hoc non derogat bonitati voti, sicut nec derogat bonitati baptismi quod aliqui post baptismum
gravius peccant.
|a3 Articulus 3
AG1
Ad tertium sic proceditur. Videtur quod ille qui obligatus est voto ad religionis ingressum, non teneatur intrare.
Dicitur enim in decretis, XVII, qu. II, Consaldus presbyter, quondam infirmitatis passione pressus, monachum se
fieri promisit, non tamen monasterio aut abbati se tradidit, nec promissionem scripsit, sed beneficium ecclesiae
in manu advocati refutavit, ac postquam convaluit, monachum se negavit fieri.
Et postea subdit, iudicamus ut praefatus presbyter beneficium et altaria recipiat et quiete retineat.
Hoc autem non esset, si teneretur religionem intrare. Ergo videtur quod non teneatur aliquis implere votum quo
se ad religionis ingressum obligavit.
AG2
Praeterea, nullus tenetur facere id quod non est in sua potestate.
Sed quod aliquis religionem ingrediatur, non est in potestate ipsius, sed requiritur ad hoc assensus eorum ad quos
debet transire. Ergo videtur quod non teneatur aliquis implere votum quo se ad religionis ingressum obligavit.
AG3

2039

