Ad primum ergo dicendum quod vindicta quae fit auctoritate publicae potestatis secundum sententiam iudicis,
pertinet ad iustitiam commutativam. Sed vindicta quam quis facit proprio motu, non tamen contra legem, vel
quam quis a iudice requirit, pertinet ad virtutem iustitiae adiunctam.
RA2
Ad secundum dicendum quod Macrobius videtur attendisse ad duas partes integrales iustitiae, scilicet declinare a
malo, ad quod pertinet innocentia; et facere bonum, ad quod pertinent sex alia.
Quorum duo videntur pertinere ad aequales, scilicet amicitia in exteriori convictu, et concordia interius. Duo
vero pertinent ad superiores, pietas ad parentes, et religio ad Deum.
Duo vero ad inferiores, scilicet affectus, inquantum placent bona eorum; et humanitas, per quam subvenitur
eorum defectibus.
Dicit enim Isidorus, in libro etymol., quod humanus dicitur aliquis quia habeat circa hominem amorem et
miserationis affectum, unde humanitas dicta est qua nos invicem tuemur.
Et secundum hoc amicitia sumitur prout ordinat exteriorem convictum, sicut de ea Philosophus tractat in IV
ethic..
Potest etiam amicitia sumi secundum quod proprie respicit affectum, prout determinatur a Philosopho in VIII et
in IX ethic..
Et sic ad amicitiam pertinent tria, scilicet benevolentia, quae hic dicitur affectus; et concordia; et beneficentia,
quae hic vocatur humanitas.
Haec autem tullius praetermisit, quia parum habent de ratione debiti, ut dictum est.
RA3
Ad tertium dicendum quod obedientia includitur in observantia, quam tullius ponit, nam praecellentibus personis
debetur et reverentia honoris et obedientia. Fides autem, per quam fiunt dicta, includitur in veritate, quantum ad
observantiam promissorum.
Veritas autem in plus se habet, ut infra patebit.
Disciplina autem non debetur ex debito necessitatis, quia inferiori non est aliquis obligatus, inquantum est
inferior (potest tamen aliquis superiori obligari ut inferioribus provideat, secundum illud Matth. XXIV, fidelis
servus et prudens, quem constituit Dominus super familiam suam)p et ideo a tullio praetermittitur.
Potest autem contineri sub humanitate, quam Macrobius ponit.
Aequitas vero sub epieikeia, vel amicitia.
RA4
Ad quartum dicendum quod in illa enumeratione ponuntur quaedam pertinentia ad veram iustitiam. Ad
particularem quidem, bona commutatio, de qua dicit quod est habitus in commutationibus aequalitatem
custodiens.
Ad legalem autem iustitiam, quantum ad ea quae communiter sunt observanda, ponitur legispositiva, quae, ut
ipse dicit, est scientia commutationum politicarum ad communitatem relatarum.
Quantum vero ad ea quae quandoque particulariter agenda occurrunt praeter communes leges, ponitur
eugnomosyna, quasi bona gnome, quae est in talibus directiva, ut supra habitum est in tractatu de prudentia.
Et ideo dicit de ea quod est voluntaria iustificatio, quia scilicet ex proprio arbitrio id quod iustum est homo
secundum eam servat, non secundum legem scriptam. Attribuuntur autem haec duo prudentiae secundum
directionem, iustitiae vero secundum executionem.
Eusebia vero dicitur quasi bonus cultus.
Unde est idem quod religio. Ideo de ea dicit quod est scientia Dei famulatus (et loquitur secundum modum quo
socrates dicebat omnes virtutes esse scientias)p et ad idem reducitur sanctitas, ut post dicetur.
Eucharistia autem est idem quod bona gratia, quam tullius ponit, sicut et vindicativam. Benignitas autem videtur
esse idem cum affectu, quem ponit Macrobius.
Unde et Isidorus dicit, in libro etymol., quod benignus est vir sponte ad benefaciendum paratus, et dulcis ad
eloquium.
Et ipse Andronicus dicit quod benignitas est habitus voluntarie benefactivus.
Liberalitas autem videtur ad humanitatem pertinere.
RA5
Ad quintum dicendum quod epieikeia non adiungitur iustitiae particulari, sed legali.
Et videtur esse idem cum ea quae dicta est eugnomosyna.
|q81 Quaestio 81
Deinde considerandum est de singulis praedictarum virtutum, quantum ad praesentem intentionem pertinet. Et
primo considerandum est de religione; secundo, de pietate; tertio, de observantia; quarto, de gratia; quinto, de
vindicta; sexto, de veritate; septimo, de amicitia; octavo, de liberalitate; nono, de epieikeia.

1554

