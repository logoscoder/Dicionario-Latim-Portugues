retardatur affectus hominis ne prompte in Deum feratur. Et ideo utrumque peccatum per poenitentiam quidem
remittitur, quia per utrumque deordinatur voluntas hominis per immoderatam conversionem ad bonum creatum,
sicut enim peccatum mortale remitti non potest quandiu voluntas peccato adhaeret, ita etiam nec peccatum
veniale, quia, manente causa, manet effectus. Exigitur autem ad remissionem peccati mortalis perfectior
poenitentia, ut scilicet homo actualiter peccatum mortale commissum detestetur quantum in ipso est, ut scilicet
diligentiam adhibeat ad rememorandum singula peccata mortalia, ut singula detestetur. Sed hoc non requiritur ad
remissionem venialium peccatorum. Non tamen sufficit habitualis displicentia, quae habetur per habitum
caritatis vel poenitentiae virtutis, quia sic caritas non compateretur peccatum veniale, quod patet esse falsum.
Unde sequitur quod requiratur quaedam virtualis displicentia, puta cum aliquis fertur hoc modo secundum
affectum in Deum et res divinas ut quidquid ei occurrat quod eum ab hoc motu retardaret, displiceret ei, et
doleret se hoc commisisse, etiam si actu de illo non cogitaret. Quod tamen non sufficit ad remissionem peccati
mortalis, nisi quantum ad peccata oblita post diligentem inquisitionem.
RA1
Ad primum ergo dicendum quod homo in gratia constitutus potest vitare omnia peccata mortalia et singula;
potest etiam vitare singula peccata venialia, sed non omnia; ut patet ex his quae in secunda parte dicta sunt.
Et ideo poenitentia de peccatis mortalibus requirit quod homo proponat abstinere ab omnibus et singulis peccatis
mortalibus.
Sed ad poenitentiam peccatorum venialium requiritur quod proponat abstinere a singulis, non tamen ab omnibus,
quia hoc infirmitas huius vitae non patitur. Debet tamen habere propositum se praeparandi ad peccata venialia
minuenda, alioquin esset ei periculum deficiendi, cum desereret appetitum proficiendi, seu tollendi impedimenta
spiritualis profectus, quae sunt peccata venialia.
RA2
Ad secundum dicendum quod passio pro Christo suscepta, sicut supra dictum est, obtinet vim baptismi. Et ideo
purgat ab omni culpa et mortali et veniali, nisi actualiter voluntatem peccato invenerit inhaerentem.
RA3
Ad tertium dicendum quod fervor caritatis virtualiter implicat displicentiam venialium peccatorum, ut supra
dictum est.
|a2 Articulus 2
AG1
Ad secundum sic proceditur. Videtur quod ad remissionem venialium peccatorum requiratur gratiae infusio.
Effectus enim non est sine propria causa. Sed propria causa remissionis peccatorum est gratia, non enim ex
meritis propriis hominis peccata propria remittuntur; unde dicitur Ephes. II, Deus, qui dives est in misericordia,
propter nimiam caritatem qua dilexit nos, cum essemus mortui peccatis, convivificavit nos in Christo, cuius
gratia salvati estis.
Ergo peccata venialia non remittuntur sine gratiae infusione.
AG2
Praeterea, peccata venialia non remittuntur sine poenitentia.
Sed in poenitentia infunditur gratia, sicut et in aliis sacramentis novae legis. Ergo peccata venialia non
remittuntur sine gratiae infusione.
AG3
Praeterea, peccatum veniale maculam quandam animae infert.
Sed macula non aufertur nisi per gratiam, quae est spiritualis animae decor. Ergo videtur quod peccata venialia
non remittantur sine gratiae infusione.
SC
Sed contra est quod peccatum veniale adveniens non tollit gratiam, neque etiam diminuit eam, ut in secunda
parte habitum est.
Ergo, pari ratione, ad hoc quod peccatum veniale remittatur, non requiritur novae gratiae infusio.
CO
Respondeo dicendum quod unumquodque tollitur per suum oppositum.
Peccatum autem veniale non contrariatur habituali gratiae vel caritati, sed retardat actum eius, inquantum nimis
haeret homo bono creato, licet non contra Deum, ut in secunda parte habitum est.
Et ideo ad hoc quod peccatum tollatur, non requiritur aliqua habitualis gratia, sed sufficit aliquis motus gratiae
vel caritatis ad eius remissionem. Quia tamen in habentibus usum liberi arbitrii, in quibus solum possunt esse
peccata venialia, non contingit esse infusionem gratiae sine actuali motu liberi arbitrii in Deum et in peccatum;
ideo, quandocumque de novo gratia infunditur, peccata venialia remittuntur.
RA1
Ad primum ergo dicendum quod etiam remissio peccatorum venialium est effectus gratiae, per actum scilicet
quem de novo elicit, non autem per aliquid habituale de novo animae infusum.
RA2
2580

