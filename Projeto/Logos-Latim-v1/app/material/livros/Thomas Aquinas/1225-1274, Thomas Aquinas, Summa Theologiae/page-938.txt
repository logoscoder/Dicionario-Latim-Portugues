Praeterea, peccatum est quoddam malum contra rationem. Sed bonum et malum ad rationem pertinens, est
obiectum solius voluntatis.
Ergo sola voluntas est subiectum peccati.
AG3
Praeterea, omne peccatum est actus voluntarius, quia, ut dicit Augustinus, in libro de Lib. Arb., peccatum adeo
est voluntarium, quod si non sit voluntarium, non est peccatum.
Sed actus aliarum virium non sunt voluntarii nisi inquantum illae vires moventur a voluntate. Hoc autem non
sufficit ad hoc quod sint subiectum peccati, quia secundum hoc etiam membra exteriora, quae moventur a
voluntate, essent subiectum peccati; quod patet esse falsum. Ergo sola voluntas est subiectum peccati.
SC
Sed contra, peccatum virtuti contrariatur. Contraria autem sunt circa idem. Sed aliae etiam vires animae praeter
voluntatem, sunt subiecta virtutum, ut supra dictum est.
Ergo non sola voluntas est subiectum peccati.
CO
Respondeo dicendum quod, sicut ex praedictis patet, omne quod est principium voluntarii actus, est subiectum
peccati.
Actus autem voluntarii dicuntur non solum illi qui eliciuntur a voluntate, sed etiam illi qui a voluntate
imperantur; ut supra dictum est, cum de voluntario ageretur.
Unde non sola voluntas potest esse subiectum peccati, sed omnes illae potentiae quae possunt moveri ad suos
actus, vel ab eis reprimi, per voluntatem. Et eaedem etiam potentiae sunt subiecta habituum Moralium bonorum
vel malorum, quia eiusdem est actus et habitus.
RA1
Ad primum ergo dicendum quod non peccatur nisi voluntate sicut primo movente, aliis autem potentiis peccatur
sicut ab ea motis.
RA2
Ad secundum dicendum quod bonum et malum pertinent ad voluntatem sicut per se obiecta ipsius, sed aliae
potentiae habent aliquod determinatum bonum et malum, ratione cuius potest in eis esse et virtus et vitium et
peccatum, secundum quod participant voluntate et ratione.
RA3
Ad tertium dicendum quod membra corporis non sunt principia actuum, sed solum organa, unde et comparantur
ad animam moventem sicut servus, qui agitur et non agit. Potentiae autem appetitivae interiores comparantur ad
rationem quasi liberae, quia agunt quodammodo et aguntur, ut patet per id quod dicitur I polit..
Et praeterea actus exteriorum membrorum sunt actiones in exteriorem materiam transeuntes, sicut patet de
percussione in peccato homicidii. Et propter hoc non est similis ratio.
|a3 Articulus 3
AG1
Ad tertium sic proceditur. Videtur quod in sensualitate non possit esse peccatum. Peccatum enim est proprium
homini, qui ex suis actibus laudatur vel vituperatur. Sed sensualitas est communis nobis et brutis. Ergo in
sensualitate non potest esse peccatum.
AG2
Praeterea, nullus peccat in eo quod vitare non potest; sicut Augustinus dicit, in libro de Lib. Arb..
Sed homo non potest vitare quin actus sensualitatis sit inordinatus, est enim sensualitas perpetuae corruptionis,
quandiu in hac mortali vita vivimus; unde et per serpentem significatur, ut Augustinus dicit, XII de Trin..
Ergo inordinatio motus sensualitatis non est peccatum.
AG3
Praeterea, illud quod homo ipse non facit, non imputatur ei ad peccatum.
Sed hoc solum videmur nos ipsi facere, quod cum deliberatione rationis facimus; ut Philosophus dicit, in IX
ethic..
Ergo motus sensualitatis qui est sine deliberatione rationis, non imputatur homini ad peccatum.
SC
Sed contra est quod dicitur Rom. VII, non enim quod volo bonum, hoc ago; sed quod odi malum, illud facio,
quod exponit Augustinus de malo concupiscentiae, quam constat esse motum quendam sensualitatis.
Ergo in sensualitate est aliquod peccatum.
CO
Respondeo dicendum quod, sicut supra dictum est, peccatum potest inveniri in qualibet potentia cuius actus
potest esse voluntarius et inordinatus, in quo consistit ratio peccati.
Manifestum est autem quod actus sensualitatis potest esse voluntarius, inquantum sensualitas, idest appetitus
sensitivus, nata est a voluntate moveri. Unde relinquitur quod in sensualitate possit esse peccatum.
RA1
938

