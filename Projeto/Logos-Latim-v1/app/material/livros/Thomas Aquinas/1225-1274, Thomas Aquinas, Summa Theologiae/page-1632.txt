inquirendum, sive per protractionem punctorum (quod pertinet ad artem geomantiae); sive per considerationem
figurarum quae proveniunt ex plumbo liquefacto in aquam proiecto; sive ex quibusdam cedulis, scriptis vel non
scriptis, in occulto repositis, dum consideratur quis quam accipiat; vel etiam ex festucis inaequalibus propositis,
quis maiorem vel minorem accipiat; vel etiam ex taxillorum proiectione, quis plura puncta proiiciat; vel etiam
dum consideratur quid aperienti librum occurrat.
Quae omnia sortium nomen habent.
Sic igitur patet triplex esse divinationis genus. Quorum primum est per manifestam Daemonum invocationem,
quod pertinet ad nigromanticos. Secundum autem est per solam considerationem dispositionis vel motus alterius
rei, quod pertinet ad augures.
Tertium est dum facimus aliquid ut nobis manifestetur aliquid occultum, quod pertinet ad sortes. Sub quolibet
autem horum multa continentur, ut patet ex dictis.
RA1
Ad primum ergo dicendum quod in omnibus praedictis est eadem ratio generalis peccandi, sed non eadem
specialis. Multo enim gravius est Daemones invocare quam aliqua facere quibus dignum sit ut se Daemones
ingerant.
RA2
Ad secundum dicendum quod cognitio futurorum vel occultorum est ultimus finis, ex quo sumitur generalis ratio
divinationis.
Distinguuntur autem diversae species secundum propria obiecta sive materias, prout scilicet in diversis rebus
occultorum cognitio consideratur.
RA3
Ad tertium dicendum quod res quas divinantes attendunt considerantur ab eis non sicut signa quibus exprimant
quod iam sciunt, sicut accidit in detractione, sed sicut principia cognoscendi. Manifestum est autem quod
diversitas principiorum diversificat speciem, etiam in scientiis demonstrativis.
|a4 Articulus 4
AG1
Ad quartum sic proceditur. Videtur quod divinatio quae fit per invocationes Daemonum non sit illicita. Christus
enim nihil illicitum commisit, secundum illud I Pet. II, qui peccatum non fecit.
Sed Dominus a Daemone interrogavit, quod tibi nomen est? qui respondit, legio, multi enim sumus, ut habetur
Marc. V.
Ergo videtur quod liceat a Daemonibus aliquid occultum interrogare.
AG2
Praeterea, sanctorum animae non favent illicite interrogantibus.
Sed Sauli interroganti de eventu futuri belli a muliere habente spiritum Pythonis, apparuit Samuel, et ei futurum
eventum praedixit, ut legitur I Reg. XXVIII.
Ergo divinatio quae fit per interrogationem a Daemonibus non est illicita.
AG3
Praeterea, licitum esse videtur veritatem ab aliquo sciente inquirere, quam utile est scire. Sed quandoque utile est
scire aliqua occulta quae per Daemones sciri possunt, sicut apparet in inventione furtorum. Ergo divinatio quae
fit per invocationem Daemonum non est illicita.
SC
Sed contra est quod dicitur Deut. XVIII, non inveniatur in te qui ariolos sciscitetur, neque Pythones consulat.
CO
Respondeo dicendum quod omnis divinatio quae fit per invocationes Daemonum est illicita, duplici ratione.
Quarum prima sumitur ex parte principii divinationis, quod scilicet est pactum expresse cum Daemone initum
per ipsam Daemonis invocationem.
Et hoc est omnino illicitum.
Unde contra quosdam dicitur Isaiae XXVIII, dixistis, percussimus foedus cum morte, et cum inferno fecimus
pactum.
Et adhuc gravius esset si sacrificium vel reverentia Daemoni invocato exhiberetur. Secunda ratio sumitur ex
parte futuri eventus. Daemon enim, qui intendit perditionem hominum, ex huiusmodi suis responsis, etiam si
aliquando vera dicat, intendit homines assuefacere ad hoc quod ei credatur, et sic intendit perducere in aliquid
quod sit saluti humanae nocivum.
Unde Athanasius, exponens id quod habetur Luc. IV, increpavit illum, dicens, obmutesce, dicit, quamvis vera
fateretur Daemon, compescebat tamen Christus eius sermonem, ne simul cum veritate etiam suam iniquitatem
promulget.
Ut nos etiam assuefaciat ne curemus de talibus, etsi vera loqui videantur, nefas enim est ut, cum adsit nobis
Scriptura divina, a diabolo instruamur.
RA1
1632

