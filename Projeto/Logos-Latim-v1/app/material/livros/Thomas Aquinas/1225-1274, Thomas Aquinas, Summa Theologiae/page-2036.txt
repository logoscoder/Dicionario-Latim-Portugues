corporis, si solitudo defuerit cordis? et ideo vita socialis necessaria est ad exercitium perfectionis, solitudo autem
competit iam perfectis.
Unde Hieronymus dicit, ad rusticum monachum, solitariam vitam comprehendimus minime, quam semper
laudabimus, sed de ludo monasteriorum huiusmodi volumus egredi milites quos rudimenta non terreant, qui
specimen conversationis suae multo tempore dederint.
Sicut igitur id quod iam perfectum est, praeeminet ei quod ad perfectionem exercetur; ita vita solitariorum, si
debite assumatur, praeeminet vitae sociali. Si autem absque praecedenti exercitio talis vita assumatur, est
periculosissima, nisi per divinam gratiam suppleatur quod in aliis per exercitium acquiritur, sicut patet de beatis
Antonio et benedicto.
RA1
Ad primum ergo dicendum quod Salomon ostendit melius esse quod sint duo simul quam unus, propter auxilium
quod unus habet ab alio, vel ad sublevandum vel ad fovendum vel ad spiritualiter calefaciendum. Quo quidem
auxilio iam non indigent qui sunt perfectionem assecuti.
RA2
Ad secundum dicendum quod, sicut dicitur I Ioan. IV, qui manet in caritate, in Deo manet, et Deus in eo.
Sicut ergo Christus est in medio eorum qui sibi invicem per dilectionem proximi sociantur, ita habitat in corde
eius qui divinae contemplationi insistit per dilectionem Dei.
RA3
Ad tertium dicendum quod actu obedire est necessarium his qui indigent exerceri secundum directionem aliorum
ad perfectionem capiendam. Sed illi qui iam perfecti sunt, spiritu Dei sufficienter aguntur, ut non indigeant actu
aliis obedire.
Habent tamen obedientiam in praeparatione animi.
RA4
Ad quartum dicendum quod, sicut Augustinus dicit, in XIX de CIV. Dei, a studio cognoscendae veritatis nemo
prohibetur, quod ad laudabile pertinet otium.
Quod autem aliquis super candelabrum ponatur, non pertinet ad ipsum, sed ad eius superiores. Quae sarcina si
non imponatur, ut Augustinus ibidem subdit, contemplandae veritati vacandum est, ad quam plurimum valet
solitudo. Et tamen illi qui solitariam vitam agunt, multum utiles sunt generi humano. Unde Augustinus dicit, in
libro de moribus ecclesiae, de his loquens, pane solo, qui eis per certa intervalla temporum affertur, et aqua
contenti, desertissimas terras incolunt, perfruentes colloquio Dei, cui puris mentibus inhaeserunt. Videntur autem
nonnullis res humanas plus quam oporteret deseruisse, non intelligentibus quantum nobis eorum animus in
orationibus prosit, et vita ad exemplum, quorum corpora videre non sinimur.
RA5
Ad quintum dicendum quod homo potest solitarius vivere dupliciter.
Uno modo, quasi societatem humanam non ferens propter animi saevitiam, et hoc est bestiale. Alio modo, per
hoc quod totaliter divinis rebus inhaeret, et hoc est supra hominem.
Et ideo Philosophus dicit, in I polit., quod ille qui aliis non communicat, est bestia aut Deus, idest divinus vir.
|q189 Quaestio 189
|a0 Prologus
Deinde considerandum est de ingressu religionis. Et circa hoc quaeruntur decem. Primo, utrum illi qui non sunt
exercitati in observantia praeceptorum, debeant religionem ingredi. Secundo, utrum liceat aliquos voto obligare
ad religionis ingressum.
Tertio, utrum illi qui voto obligantur ad religionis ingressum, teneantur votum implere. Quarto, utrum illi qui
vovent religionem intrare, teneantur ibi perpetuo remanere. Quinto, utrum pueri sint recipiendi in religione.
Sexto, utrum propter parentum obsequium aliqui debeant retrahi a religionis ingressu. Septimo, utrum presbyteri
curati vel archidiaconi possint ad religionem transire octavo, utrum de una religione possit aliquis transire ad
aliam.
Nono, utrum aliquis debeat alios inducere ad religionis ingressum. Decimo, utrum requiratur magna deliberatio
cum consanguineis et amicis ad religionis ingressum.
|a1 Articulus 1
AG1
Ad primum sic proceditur. Videtur quod non debeant religionem ingredi nisi qui sunt in praeceptis exercitati.
Dominus enim consilium perfectionis dedit adolescenti qui dixerat se praecepta a iuventute servasse. Sed a
Christo sumpsit initium omnis religio. Ergo videtur quod non sunt ad religionem admittendi nisi qui sunt in
praeceptis exercitati.
AG2

2036

