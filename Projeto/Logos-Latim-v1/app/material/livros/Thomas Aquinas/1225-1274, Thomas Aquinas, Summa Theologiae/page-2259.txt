enim per baptismum remittantur peccata, remanet tamen fomes peccati nos impugnans interius, et mundus et
Daemones qui impugnant exterius.
Et ideo signanter dicitur Luc. III quod, Iesu baptizato et orante, apertum est caelum, quia scilicet fidelibus
necessaria est oratio post baptismum.
Vel ut detur intelligi quod hoc ipsum quod per baptismum caelum aperitur credentibus, est ex virtute orationis
Christi. Unde signanter dicitur, Matth. III, quod apertum est ei caelum, idest, omnibus propter eum, sicut si
imperator alicui pro alio petenti dicat, ecce, hoc beneficium non illi do, sed tibi, idest, propter te illi; ut
chrysostomus dicit, super Matth..
RA1
Ad primum ergo dicendum quod, sicut chrysostomus dicit, super Matth., sicut Christus secundum
dispensationem humanam baptizatus est, quamvis propter se baptismo non indigeret; sic secundum humanam
dispensationem aperti sunt ei caeli, secundum autem naturam divinam semper erat in caelis.
RA2
Ad secundum dicendum quod, sicut Hieronymus dicit, super Matth., caeli aperti sunt Christo baptizato, non
reseratione elementorum, sed spiritualibus oculis, sicut et ezechiel in principio voluminis sui caelos apertos esse
commemorat.
Et hoc probat chrysostomus, super Matth., dicens quod, si ipsa creatura, scilicet caelorum, rupta fuisset, non
dixisset, aperti sunt ei, quia quod corporaliter aperitur, omnibus est apertum.
Unde et marci I expresse dicitur quod Iesus statim ascendens de aqua, vidit caelos apertos, quasi ipsa apertio
caelorum ad visionem Christi referatur.
Quod quidem aliqui referunt ad visionem corporalem, dicentes quod circa Christum baptizatum tantus splendor
fulsit in baptismo ut viderentur caeli aperti.
Potest etiam referri ad imaginariam visionem, per quem modum ezechiel vidit caelos apertos, formabatur enim
ex virtute divina et voluntate rationis talis visio in imaginatione Christi, ad significandum quod per baptismum
caeli aditus hominibus aperitur.
Potest etiam ad visionem intellectualem referri, prout Christus vidit, baptismo iam sanctificato, apertum esse
caelum hominibus; quod tamen etiam ante viderat fiendum.
RA3
Ad tertium dicendum quod per passionem Christi aperitur caelum hominibus sicut per causam communem
apertionis caelorum.
Oportet tamen hanc causam singulis applicari, ad hoc quod caelum introeant. Quod quidem fit per baptismum,
secundum illud Rom. VI, quicumque baptizati sumus in Christo Iesu, in morte ipsius baptizati sumus.
Et ideo potius fit mentio de apertione caelorum in baptismo quam in passione. Vel, sicut chrysostomus dicit,
super Matth., baptizato Christo caeli tantum sunt aperti, postquam vero tyrannum vicit per crucem, quia non
erant portae necessariae caelo nunquam claudendo, non dicunt Angeli, aperite portas, sed, tollite portas.
Per quod dat intelligere chrysostomus quod obstacula quibus prius obsistentibus animae defunctorum introire
non poterant caelos, sunt totaliter per passionem ablata, sed in baptismo Christi sunt aperta, quasi manifestata
iam via per quam homines in caelum erant intraturi.
|a6 Articulus 6
AG1
Ad sextum sic proceditur. Videtur quod inconvenienter spiritus sanctus super Christum baptizatum dicatur in
specie columbae descendisse. Spiritus enim sanctus habitat in homine per gratiam.
Sed in homine Christo fuit plenitudo gratiae a principio suae conceptionis, quo fuit unigenitus a patre, ut ex
supra dictis patet ergo non debuit spiritus sanctus ad eum mitti in baptismo.
AG2
Praeterea, Christus dicitur in mundum descendisse per mysterium incarnationis, quando exinanivit semetipsum,
formam servi accipiens.
Sed spiritus sanctus non est incarnatus. Ergo inconvenienter dicitur quod spiritus sanctus descenderit super eum.
AG3
Praeterea, in baptismo Christi ostendi debuit, sicut in quodam exemplari, id quod fit in nostro baptismo. Sed in
nostro baptismo non fit aliqua missio visibilis spiritus sancti. Ergo nec in baptismo Christi debuit fieri visibilis
missio spiritus sancti.
AG4
Praeterea, spiritus sanctus a Christo in omnes alios derivatur, secundum illud Ioan. I, de plenitudine eius nos
omnes accepimus.
Sed super apostolos spiritus sanctus descendit, non in specie columbae, sed in specie ignis. Ergo nec super
Christum in specie columbae descendere debuit, sed in specie ignis.
SC
Sed contra est quod dicitur Luc. III, descendit spiritus sanctus corporali specie sicut columba in ipsum.
2259

