Respondeo dicendum quod, sicut supra dictum est cum de virtutibus in communi ageretur, virtus est quae bonum
facit habentem et opus eius bonum reddit.
Bonum autem potest dici dupliciter, uno modo, materialiter, pro eo quod est bonum; alio modo, formaliter,
secundum rationem boni.
Bonum autem, inquantum huiusmodi, est obiectum appetitivae virtutis. Et ideo si qui habitus sunt qui faciant
rectam considerationem rationis non habito respectu ad rectitudinem appetitus, minus habent de ratione virtutis,
tanquam ordinantes ad bonum materialiter, idest ad id quod est bonum non sub ratione boni, plus autem habent
de ratione virtutis habitus illi qui respiciunt rectitudinem appetitus, quia respiciunt bonum non solum
materialiter, sed etiam formaliter, idest id quod est bonum sub ratione boni. Ad prudentiam autem pertinet, sicut
dictum est, applicatio rectae rationis ad opus, quod non fit sine appetitu recto. Et ideo prudentia non solum habet
rationem virtutis quam habent aliae virtutes intellectuales; sed etiam habet rationem virtutis quam habent virtutes
morales, quibus etiam connumeratur.
RA1
Ad primum ergo dicendum quod Augustinus ibi large accepit scientiam pro qualibet recta ratione.
RA2
Ad secundum dicendum quod Philosophus dicit artis esse virtutem, quia non importat rectitudinem appetitus, et
ideo ad hoc quod homo recte utatur arte, requiritur quod habeat virtutem, quae faciat rectitudinem appetitus.
Prudentia autem non habet locum in his quae sunt artis, tum quia ars ordinatur ad aliquem particularem finem;
tum quia ars habet determinata media per quae pervenitur ad finem. Dicitur tamen aliquis prudenter operari in
his quae sunt artis per similitudinem quandam, in quibusdam enim artibus, propter incertitudinem eorum quibus
pervenitur ad finem, necessarium est consilium, sicut in medicinali et in navigatoria, ut dicitur in III ethic..
RA3
Ad tertium dicendum quod illud dictum sapientis non est sic intelligendum quasi ipsa prudentia sit moderanda,
sed quia secundum prudentiam est aliis modus imponendus.
|a5 Articulus 5
AG1
Ad quintum sic proceditur. Videtur quod prudentia non sit specialis virtus. Nulla enim specialis virtus ponitur in
communi definitione virtutis. Sed prudentia ponitur in communi definitione virtutis, quia in II ethic. Definitur
virtus habitus electivus in medietate existens determinata ratione quoad nos, prout sapiens determinabit; recta
autem ratio intelligitur secundum prudentiam, ut dicitur in VI ethic..
Ergo prudentia non est specialis virtus.
AG2
Praeterea, Philosophus dicit, in VI ethic., quod virtus moralis recte facit operari finem, prudentia autem ea quae
sunt ad finem.
Sed in qualibet virtute sunt aliqua operanda propter finem. Ergo prudentia est in qualibet virtute. Non est ergo
virtus specialis.
AG3
Praeterea, specialis virtus habet speciale obiectum.
Sed prudentia non habet speciale obiectum, est enim recta ratio agibilium, ut dicitur in VI ethic.; agibilia autem
sunt omnia opera virtutum.
Ergo prudentia non est specialis virtus.
SC
Sed contra est quod condividitur et connumeratur aliis virtutibus, dicitur enim Sap. VIII.
Sobrietatem et prudentiam docet, iustitiam et virtutem.
CO
Respondeo dicendum quod cum actus et habitus recipiant speciem ex obiectis, ut ex supradictis patet, necesse est
quod habitus cui respondet speciale obiectum ab aliis distinctum specialis sit habitus, et si est bonus, est specialis
virtus. Speciale autem obiectum dicitur non secundum materialem considerationem ipsius, sed magis secundum
rationem formalem, ut ex supradictis patet, nam una et eadem res cadit sub actu diversorum habituum, et etiam
diversarum potentiarum, secundum rationes diversas. Maior autem diversitas obiecti requiritur ad diversitatem
potentiae quam ad diversitatem habitus, cum plures habitus inveniantur in una potentia, ut supra dictum est.
Diversitas ergo rationis obiecti quae diversificat potentiam, multo magis diversificat habitum.
Sic igitur dicendum est quod cum prudentia sit in ratione, ut dictum est, diversificatur quidem ab aliis virtutibus
intellectualibus secundum materialem diversitatem obiectorum.
Nam sapientia, scientia et intellectus sunt circa necessaria; ars autem et prudentia circa contingentia; sed ars circa
factibilia, quae scilicet in exteriori materia constituuntur, sicut domus, cultellus et huiusmodi; prudentia autem
est circa agibilia, quae scilicet in ipso operante consistunt, ut supra habitum est.

1413

