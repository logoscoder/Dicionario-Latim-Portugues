Ad tertium dicendum quod quando corruptio diversarum circumstantiarum habet idem motivum, non
diversificatur peccati species, sicut eiusdem speciei est peccatum ut aliquis accipiat non sua ubi non debet, et
quando non debet. Sed si sint diversa motiva, tunc essent diversae species, puta si unus acciperet unde non
deberet ut faceret iniuriam loco sacro, quod faceret speciem sacrilegii; alius quando non debet propter solum
superfluum appetitum habendi, quod esset simplex avaritia.
Et ideo defectus eorum quae requiruntur ad prudentiam non diversificant species nisi quatenus ordinantur ad
diversos actus rationis, ut dictum est.
|a3 Articulus 3
AG1
Ad tertium sic proceditur. Videtur quod praecipitatio non sit peccatum sub imprudentia contentum. Imprudentia
enim opponitur virtuti prudentiae. Sed praecipitatio opponitur dono consilii, dicit enim Gregorius, in II Moral.,
quod donum consilii datur contra praecipitationem.
Ergo praecipitatio non est peccatum sub imprudentia contentum.
AG2
Praeterea, praecipitatio videtur ad temeritatem pertinere.
Temeritas autem praesumptionem importat, quae pertinet ad superbiam. Ergo praecipitatio non est vitium sub
imprudentia contentum.
AG3
Praeterea, praecipitatio videtur importare quandam inordinatam festinationem. Sed in consiliando non solum
contingit esse peccatum per hoc quod aliquis est festinus, sed etiam si sit nimis tardus, ita quod praetereat
opportunitas operis; et etiam secundum inordinationes aliarum circumstantiarum, ut dicitur in VI ethic..
Ergo non magis praecipitatio debet poni peccatum sub imprudentia contentum quam tarditas, aut aliqua alia
huiusmodi ad inordinationem consilii pertinentia.
SC
Sed contra est quod dicitur Prov. IV, via impiorum tenebrosa, nesciunt ubi corruant.
Tenebrae autem viae impietatis pertinent ad imprudentiam.
Ergo corruere, sive praecipitari, ad imprudentiam pertinet.
CO
Respondeo dicendum quod praecipitatio in actibus animae metaphorice dicitur secundum similitudinem a
corporali motu acceptam. Dicitur autem praecipitari secundum corporalem motum quod a superiori in ima
pervenit secundum impetum quendam proprii motus vel alicuius impellentis, non ordinate incedendo per gradus.
Summum autem animae est ipsa ratio. Imum autem est operatio per corpus exercita. Gradus autem medii, per
quos oportet ordinate descendere, sunt memoria praeteritorum, intelligentia praesentium, solertia in
considerandis futuris eventibus, ratiocinatio conferens unum alteri, docilitas, per quam aliquis acquiescit
sententiis maiorum, per quos quidem gradus aliquis ordinate descendit recte consiliando. Si quis autem feratur ad
agendum per impetum voluntatis vel passionis, pertransitis huiusmodi gradibus, erit praecipitatio. Cum ergo
inordinatio consilii ad imprudentiam pertineat, manifestum est quod vitium praecipitationis sub imprudentia
continetur.
RA1
Ad primum ergo dicendum quod consilii rectitudo pertinet ad donum consilii et ad virtutem prudentiae, licet
diversimode, ut supra dictum est.
Et ideo praecipitatio utrique contrariatur.
RA2
Ad secundum dicendum quod illa dicuntur fieri temere quae ratione non reguntur. Quod quidem potest
contingere dupliciter. Uno modo, ex impetu voluntatis vel passionis. Alio modo, ex contemptu regulae dirigentis,
et hoc proprie importat temeritas. Unde videtur ex radice superbiae provenire, quae refugit subesse regulae
alienae. Praecipitatio autem se habet ad utrumque.
Unde temeritas sub praecipitatione continetur, quamvis praecipitatio magis respiciat primum.
RA3
Ad tertium dicendum quod in inquisitione consilii multa particularia sunt consideranda, et ideo Philosophus
dicit, in VI ethic., oportet consiliari tarde.
Unde praecipitatio directius opponitur rectitudini consilii quam tarditas superflua, quae habet quandam
similitudinem recti consilii.
|a4 Articulus 4
AG1
Ad quartum sic proceditur. Videtur quod inconsideratio non sit peccatum speciale sub imprudentia contentum.
Lex enim divina ad nullum peccatum nos inducit, secundum illud psalm., lex Domini immaculata.
Inducit autem ad non considerandum, secundum illud Matth. X, nolite cogitare quomodo aut quid loquamini.
1441

