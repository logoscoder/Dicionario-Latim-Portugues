Praeterea, effectus huius sacramenti est adeptio gratiae et gloriae, et remissio culpae, ad minus venialis. Si ergo
hoc sacramentum haberet effectum in aliis quam in sumentibus, posset contingere quod aliquis adipisceretur
gloriam et gratiam et remissionem culpae absque actione et passione propria, alio offerente vel sumente hoc
sacramentum.
AG3
Praeterea, multiplicata causa, multiplicatur effectus. Si ergo hoc sacramentum prodest aliis quam sumentibus,
sequeretur quod magis prodesset alicui si sumeret hoc sacramentum in multis hostiis in una Missa consecratis,
quod non habet ecclesiae consuetudo, ut scilicet multi communicent pro alicuius salute. Non ergo videtur quod
hoc sacramentum prosit nisi sumenti.
SC
Sed contra est quod in celebratione huius sacramenti fit pro multis aliis deprecatio. Quod frustra fieret nisi hoc
sacramentum aliis prodesset. Ergo hoc sacramentum non solum sumentibus prodest.
CO
Respondeo dicendum quod, sicut prius dictum est, hoc sacramentum non solum est sacramentum, sed etiam est
sacrificium. Inquantum enim in hoc sacramento repraesentatur passio Christi, qua Christus obtulit se hostiam
Deo, ut dicitur Ephes. V, habet rationem sacrificii, inquantum vero in hoc sacramento traditur invisibiliter gratia
sub visibili specie, habet rationem sacramenti. Sic igitur hoc sacramentum sumentibus quidem prodest per
modum sacramenti et per modum sacrificii, quia pro omnibus sumentibus offertur, dicitur enim in canone
Missae, quotquot ex hac altaris participatione sacrosanctum corpus et sanguinem filii tui sumpserimus, omni
benedictione caelesti et gratia repleamur.
Sed aliis, qui non sumunt, prodest per modum sacrificii, inquantum pro salute eorum offertur, unde et in canone
Missae dicitur, memento, Domine, famulorum famularumque tuarum, pro quibus tibi offerimus, vel qui tibi
offerunt, hoc sacrificium laudis, pro se suisque omnibus, pro redemptione animarum suarum, pro spe salutis et
incolumitatis suae.
Et utrumque modum Dominus exprimit, dicens, Matth. XXVI, qui pro vobis, scilicet sumentibus, et pro multis
aliis, effundetur in remissionem peccatorum.
RA1
Ad primum ergo dicendum quod hoc sacramentum prae aliis habet quod est sacrificium. Et ideo non est similis
ratio.
RA2
Ad secundum dicendum quod, sicut passio Christi prodest quidem omnibus ad remissionem culpae et
adeptionem gratiae et gloriae, sed effectum non habet nisi in illis qui passioni Christi coniunguntur per fidem et
caritatem; ita etiam hoc sacrificium, quod est memoriale dominicae passionis, non habet effectum nisi in illis qui
coniunguntur huic sacramento per fidem et caritatem.
Unde et Augustinus dicit, ad renatum, quis offerat corpus Christi nisi pro his qui sunt membra Christi? unde et in
canone Missae non oratur pro his qui sunt extra ecclesiam. Illis tamen prodest plus vel minus, secundum modum
devotionis eorum.
RA3
Ad tertium dicendum quod sumptio pertinet ad rationem sacramenti, sed oblatio pertinet ad rationem sacrificii.
Et ideo ex hoc quod aliquis sumit corpus Christi, vel etiam plures, non accrescit aliis aliquod iuvamentum.
Similiter etiam neque ex hoc quod sacerdos plures hostias consecrat in una Missa, non multiplicatur effectus
huius sacramenti, quia non est nisi unum sacrificium, nihil enim virtutis plus est in multis hostiis consecratis
quam in una, cum sub omnibus et sub una non sit nisi totus Christus. Unde nec si aliquis simul in una Missa
multas hostias consecratas sumat, participabit maiorem effectum sacramenti.
In pluribus vero Missis multiplicatur sacrificii oblatio.
Et ideo multiplicatur effectus sacrificii et sacramenti.
|a8 Articulus 8
AG1
Ad octavum sic proceditur. Videtur quod per veniale peccatum non impediatur effectus huius sacramenti.
Dicit enim Augustinus, super illud Ioan. VI, si quis ex ipso manducaverit etc., panem caelestem spiritualiter
manducate; innocentiam ad altare portate; peccata, etsi sint quotidiana, non sint mortifera.
Ex quo patet quod quotidiana peccata, quae dicuntur venialia, spiritualem manducationem non impediunt. Sed
spiritualiter manducantes effectum huius sacramenti percipiunt.
Ergo peccata venialia non impediunt effectum huius sacramenti.
AG2
Praeterea, hoc sacramentum non est minoris virtutis quam baptismus. Sed effectum baptismi, sicut supra dictum
est, impedit sola fictio, ad quam non pertinent peccata venialia, quia, sicut Sap. I dicitur, spiritus sanctus
disciplinae effugiet fictum, qui tamen per peccata venialia non fugatur.
Ergo neque effectum huius sacramenti impediunt peccata venialia.
2515

