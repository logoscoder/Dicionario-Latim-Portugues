RA2
Ad secundum dicendum quod per virtutes theologicas et morales non ita perficitur homo in ordine ad ultimum
finem, quin semper indigeat moveri quodam superiori instinctu spiritus sancti, ratione iam dicta.
RA3
Ad tertium dicendum quod rationi humanae non sunt omnia cognita, neque omnia possibilia, sive accipiatur ut
perfecta perfectione naturali, sive accipiatur ut perfecta theologicis virtutibus.
Unde non potest quantum ad omnia repellere stultitiam, et alia huiusmodi, de quibus ibi fit mentio. Sed Deus
cuius scientiae et potestati omnia subsunt, sua motione ab omni stultitia et ignorantia et hebetudine et duritia et
ceteris huiusmodi, nos tutos reddit. Et ideo dona spiritus sancti, quae faciunt nos bene sequentes instinctum
ipsius, dicuntur contra huiusmodi defectus dari.
|a3 Articulus 3
AG1
Ad tertium sic proceditur. Videtur quod dona spiritus sancti non sint habitus. Habitus enim est qualitas in homine
manens, est enim qualitas difficile mobilis, ut dicitur in praedicamentis.
Sed proprium Christi est quod dona spiritus sancti in eo requiescant; ut dicitur Isaiae XI. Et Ioan. I, dicitur, super
quem videris spiritum descendentem, et manentem super eum, hic est qui baptizat, quod exponens Gregorius, in
II Moral., dicit, in cunctis fidelibus spiritus sanctus venit; sed in solo mediatore semper singulariter permanet.
Ergo dona spiritus sancti non sunt habitus.
AG2
Praeterea, dona spiritus sancti perficiunt hominem secundum quod agitur a spiritu Dei, sicut dictum est.
Sed inquantum homo agitur a spiritu Dei, se habet quodammodo ut instrumentum respectu eius. Non autem
convenit ut instrumentum perficiatur per habitum, sed principale agens.
Ergo dona spiritus sancti non sunt habitus.
AG3
Praeterea, sicut dona spiritus sancti sunt ex inspiratione divina, ita et donum prophetiae. Sed prophetia non est
habitus, non enim semper spiritus prophetiae adest prophetis, ut Gregorius dicit, in I homilia ezechielis.
Ergo neque etiam dona spiritus sancti sunt habitus.
SC
Sed contra est quod Dominus dicit discipulis, de spiritu sancto loquens, Ioan. XIV, apud vos manebit, et in vobis
erit.
Spiritus autem sanctus non est in hominibus absque donis eius.
Ergo dona eius manent in hominibus. Ergo non solum sunt actus vel passiones, sed etiam habitus permanentes.
CO
Respondeo dicendum quod, sicut dictum est, dona sunt quaedam perfectiones hominis, quibus disponitur ad hoc
quod homo bene sequatur instinctum spiritus sancti.
Manifestum est autem ex supradictis quod virtutes morales perficiunt vim appetitivam secundum quod participat
aliqualiter rationem, inquantum scilicet nata est moveri per imperium rationis. Hoc igitur modo dona spiritus
sancti se habent ad hominem in comparatione ad spiritum sanctum, sicut virtutes morales se habent ad vim
appetitivam in comparatione ad rationem. Virtutes autem morales habitus quidam sunt, quibus vires appetitivae
disponuntur ad prompte obediendum rationi. Unde et dona spiritus sancti sunt quidam habitus, quibus homo
perficitur ad prompte obediendum spiritui sancto.
RA1
Ad primum ergo dicendum quod Gregorius ibidem solvit, dicens quod in illis donis sine quibus ad vitam
perveniri non potest, spiritus sanctus in electis omnibus semper manet, sed in aliis non semper manet.
Septem autem dona sunt necessaria ad salutem, ut dictum est.
Unde quantum ad ea, spiritus sanctus semper manet in sanctis.
RA2
Ad secundum dicendum quod ratio illa procedit de instrumento cuius non est agere, sed solum agi. Tale autem
instrumentum non est homo; sed sic agitur a spiritu sancto, quod etiam agit, inquantum est liberi arbitrii. Unde
indiget habitu.
RA3
Ad tertium dicendum quod prophetia est de donis quae sunt ad manifestationem spiritus, non autem ad
necessitatem salutis. Unde non est simile.
|a4 Articulus 4
AG1
Ad quartum sic proceditur. Videtur quod inconvenienter septem dona spiritus sancti enumerentur. In illa enim
enumeratione ponuntur quatuor pertinentia ad virtutes intellectuales, scilicet sapientia, intellectus, scientia et

898

