Ad quartum sic proceditur. Videtur quod per passionem Christi non simus Deo reconciliati. Reconciliatio enim
non habet locum inter amicos. Sed Deus semper dilexit nos, secundum illud Sap. XI, diligis omnia quae sunt, et
nihil odisti eorum quae fecisti.
Ergo passio Christi non reconciliavit nos Deo.
AG2
Praeterea, non potest idem esse principium et effectus, unde gratia, quae est principium merendi, non cadit sub
merito. Sed dilectio Dei est principium passionis Christi, secundum illud Ioan. III, sic Deus dilexit mundum ut
filium suum unigenitum daret.
Non ergo videtur quod per passionem Christi simus reconciliati Deo, ita quod de novo nos amare inciperet.
AG3
Praeterea, passio Christi impleta est per homines Christum occidentes, qui ex hoc graviter Deum offenderunt.
Ergo passio Christi magis est causa indignationis quam reconciliationis Dei.
SC
Sed contra est quod apostolus dicit, Rom. V, reconciliati sumus Deo per mortem filii eius.
CO
Respondeo dicendum quod passio Christi est causa reconciliationis nostrae ad Deum dupliciter. Uno modo,
inquantum removet peccatum, per quod homines constituuntur inimici Dei, secundum illud Sap. XIV, similiter
odio sunt Deo impius et impietas eius; et in Psalmo, odisti omnes qui operantur iniquitatem.
Alio modo, inquantum est Deo sacrificium acceptissimum. Est enim hoc proprie sacrificii effectus, ut per ipsum
placetur Deus, sicut cum homo offensam in se commissam remittit propter aliquod obsequium acceptum quod ei
exhibetur.
Unde dicitur I Reg. XXVI, si Dominus incitat te adversum me, odoretur sacrificium.
Et similiter tantum bonum fuit quod Christus voluntarie passus est, quod propter hoc bonum in natura humana
inventum, Deus placatus est super omni offensa generis humani, quantum ad eos qui Christo passo coniunguntur
secundum modum praemissum.
RA1
Ad primum ergo dicendum quod Deus diligit omnes homines quantum ad naturam, quam ipse fecit. Odit tamen
eos quantum ad culpam, quam contra eum homines committunt, secundum illud Eccli. XII, altissimus odio habet
peccatores.
RA2
Ad secundum dicendum quod Christus non dicitur quantum ad hoc nos Deo reconciliasse, quod de novo nos
amare inciperet, cum scriptum sit, Ierem. XXXI, in caritate perpetua dilexi te.
Sed quia per passionem Christi est sublata odii causa, tum propter ablutionem peccati; tum propter
recompensationem acceptabilioris boni.
RA3
Ad tertium dicendum quod, sicut occisores Christi homines fuerunt, ita et Christus occisus. Maior autem fuit
caritas Christi patientis quam iniquitas occisorum. Et ideo passio Christi magis valuit ad reconciliandum Deum
toti humano generi, quam ad provocandum iram.
|a5 Articulus 5
AG1
Ad quintum sic proceditur. Videtur quod Christus sua passione non aperuerit nobis ianuam caeli.
Dicitur enim Proverb. XI, seminanti iustitiam merces fidelis.
Sed merces iustitiae est introitus regni caelestis. Ergo videtur quod sancti patres, qui operati sunt opera iustitiae,
fideliter consecuti essent introitum regni caelestis, etiam absque Christi passione. Non ergo passio Christi est
causa apertionis ianuae regni caelestis.
AG2
Praeterea, ante passionem Christi, elias raptus est in caelum, ut dicitur IV Reg. II.
Sed effectus non praecedit causam. Ergo videtur quod apertio ianuae caelestis non sit effectus passionis Christi.
AG3
Praeterea, sicut legitur Matth. III, Christo baptizato aperti sunt caeli.
Sed baptismus praecessit passionem. Ergo apertio caeli non est effectus passionis Christi.
AG4
Praeterea, Mich. II dicitur, ascendit pandens iter ante eos.
Sed nihil aliud videtur pandere iter caeli quam eius ianuam aperire. Ergo videtur quod ianua caeli sit nobis
aperta, non per passionem, sed per ascensionem Christi.
SC
Sed contra est quod apostolus dicit, Heb. X, habemus fiduciam in introitu sanctorum, scilicet caelestium, in
sanguine Christi.
CO
2318

