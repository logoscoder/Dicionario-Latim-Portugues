AG3
Praeterea, nihil quod removetur per actionem alicuius causae, potest impedire eius effectum. Sed peccata
venialia tolluntur per hoc sacramentum. Ergo non impediunt eius effectum.
SC
Sed contra est quod Damascenus dicit, in IV libro, ignis eius quod in nobis est desiderii, assumens eam quae ex
carbone, idest hoc sacramento, ignitionem, comburet nostra peccata, et illuminabit nostra corda, ut participatione
divini ignis igniamur et deificemur.
Sed ignis nostri desiderii vel amoris impeditur per peccata venialia, quae impediunt fervorem caritatis, ut in
secunda parte habitum est.
Ergo peccata venialia impediunt effectum huius sacramenti.
CO
Respondeo dicendum quod peccata venialia dupliciter accipi possunt, uno modo, prout sunt praeterita; alio
modo, prout sunt actu exercita. Primo quidem modo, peccata venialia nullo modo impediunt effectum huius
sacramenti. Potest enim contingere quod aliquis post multa peccata commissa venialia, devote accedat ad hoc
sacramentum, et plenarie huius sacramenti consequetur effectum.
Secundo autem modo, peccata venialia non ex toto impediunt effectum huius sacramenti, sed in parte.
Dictum est enim quod effectus huius sacramenti non solum est adeptio habitualis gratiae vel caritatis, sed etiam
quaedam actualis refectio spiritualis dulcedinis. Quae quidem impeditur si aliquis accedat ad hoc sacramentum
mente distracta per peccata venialia.
Non autem tollitur augmentum gratiae habitualis vel caritatis.
RA1
Ad primum ergo dicendum quod ille qui cum actu venialis peccati ad hoc sacramentum accedit, habitualiter
quidem manducat spiritualiter, sed non actualiter. Et ideo habitualem effectum huius sacramenti percipit, non
autem actualem.
RA2
Ad secundum dicendum quod baptismus non ita ordinatur ad actualem effectum, idest ad fervorem caritatis, sicut
hoc sacramentum. Nam baptismus est spiritualis regeneratio, per quam acquiritur prima perfectio, quae est
habitus vel forma, hoc autem sacramentum est spiritualis manducatio, quae habet actualem delectationem.
RA3
Ad tertium dicendum quod illa ratio procedit de venialibus praeteritis, quae per hoc sacramentum tolluntur.
|q80 Quaestio 80
|a0 Prologus
Deinde considerandum est de usu sive sumptione huius sacramenti.
Et primo, in communi; secundo, quomodo Christus est usus hoc sacramento. Circa primum quaeruntur
duodecim. Primo, utrum sint duo modi manducandi hoc sacramentum, scilicet sacramentaliter et spiritualiter.
Secundo, utrum soli homini conveniat manducare spiritualiter. Tertio, utrum solius hominis iusti sit manducare
sacramentaliter. Quarto, utrum peccator manducans sacramentaliter peccet. Quinto, de quantitate huius peccati.
Sexto, utrum peccator accedens ad hoc sacramentum sit repellendus. Septimo, utrum nocturna pollutio impediat
hominem a sumptione huius sacramenti.
Octavo, utrum sit solum a ieiunis sumendum. Nono, utrum sit exhibendum non habentibus usum rationis.
Decimo, utrum sit quotidie sumendum. Undecimo, utrum liceat omnino abstinere.
Duodecimo, utrum liceat percipere corpus sine sanguine.
|a1 Articulus 1
AG1
Ad primum sic proceditur. Videtur quod non debeant distingui duo modi manducandi corpus Christi, scilicet
spiritualiter et sacramentaliter. Sicut enim baptismus est spiritualis regeneratio, secundum illud Ioan. III, nisi
quis renatus fuerit ex aqua et spiritu sancto etc., ita etiam hoc sacramentum est cibus spiritualis, unde Dominus,
loquens de hoc sacramento, dicit, Ioan. VI, verba quae ego locutus sum vobis, spiritus et vita sunt.
Sed circa baptismum non distinguitur duplex modus sumendi, scilicet sacramentalis et spiritualis. Ergo neque
circa hoc sacramentum debet haec distinctio adhiberi.
AG2
Praeterea, ea quorum unum est propter alterum, non debent ad invicem dividi, quia unum ab alio speciem trahit.
Sed sacramentalis manducatio ordinatur ad spiritualem sicut ad finem. Non ergo debet sacramentalis manducatio
contra spiritualem dividi.
AG3
Praeterea, ea quorum unum non potest esse sine altero, non debent contra se dividi. Sed videtur quod nullus
possit manducare spiritualiter nisi etiam sacramentaliter manducet, alioquin antiqui patres hoc sacramentum
2516

