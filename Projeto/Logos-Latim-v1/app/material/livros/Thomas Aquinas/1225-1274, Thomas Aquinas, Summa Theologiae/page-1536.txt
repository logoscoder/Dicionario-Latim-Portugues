RA2
Ad secundum dicendum quod ille qui recidivat in peccatum de quo poenituit, et ille qui simulat, non expresse
Deum irridet, sed quasi interpretative, inquantum scilicet ad modum deridentis se habet. Nec tamen venialiter
peccando aliquis simpliciter recidivat vel simulat, sed dispositive et imperfecte.
RA3
Ad tertium dicendum quod derisio, secundum suam rationem, levius aliquid est quam detractio vel contumelia,
quia non importat contemptum, sed ludum. Quandoque tamen habet maiorem contemptum quam etiam
contumelia, ut supra dictum est.
Et tunc est grave peccatum.
|q76 Quaestio 76
|a0 Prologus
Deinde considerandum est de maledictione. Et circa hoc quaeruntur quatuor. Primo, utrum licite possit aliquis
maledicere homini.
Secundo, utrum licite possit aliquis maledicere irrationali creaturae. Tertio, utrum maledictio sit peccatum
mortale.
Quarto, de comparatione eius ad alia peccata.
|a1 Articulus 1
AG1
Ad primum sic proceditur. Videtur quod non liceat maledicere aliquem. Non est enim licitum praeterire
mandatum apostoli, in quo Christus loquebatur, ut dicitur II ad Cor. XIII.
Sed ipse praecipit, Rom. XII, benedicite, et nolite maledicere.
Ergo non licet aliquem maledicere.
AG2
Praeterea, omnes tenentur Deum benedicere, secundum illud Dan. III, benedicite, filii hominum, Domino.
Sed non potest ex ore eodem procedere benedictio Dei et maledictio hominis, ut probatur Iac. III.
Ergo nulli licet aliquem maledicere.
AG3
Praeterea, ille qui aliquem maledicit, videtur optare eius malum culpae vel poenae, quia maledictio videtur esse
imprecatio quaedam. Sed non licet desiderare malum alterius, quinimmo orare oportet pro omnibus ut liberentur
a malo.
Ergo nulli licet maledicere.
AG4
Praeterea, diabolus per obstinationem maxime subiectus est malitiae. Sed non licet alicui maledicere diabolum,
sicut nec seipsum, dicitur enim Eccli. XXI, cum maledicit impius diabolum, maledicit ipse animam suam.
Ergo multo minus licet maledicere hominem.
AG5
Praeterea, Num. XXIII, super illud, quomodo maledicam cui non maledixit Dominus? dicit Glossa, non potest
esse iusta maledicendi causa ubi peccantis ignoratur affectus.
Sed homo non potest scire affectum alterius hominis, nec etiam utrum sit maledictus a Deo.
Ergo nulli licet aliquem hominem maledicere.
SC
Sed contra est quod Deut. XXVII dicitur, maledictus qui non permanet in sermonibus legis huius.
Elisaeus etiam pueris sibi illudentibus maledixit, ut habetur IV Reg. II.
CO
Respondeo dicendum quod maledicere idem est quod malum dicere.
Dicere autem tripliciter se habet ad id quod dicitur. Uno modo, per modum enuntiationis, sicut aliquis exprimitur
modo indicativo.
Et sic maledicere nihil est aliud quam malum alterius referre, quod pertinet ad detractionem. Unde quandoque
maledici detractores dicuntur. Alio modo dicere se habet ad id quod dicitur per modum causae. Et hoc quidem
primo et principaliter competit Deo, qui omnia suo verbo fecit, secundum illud psalm., dixit, et facta sunt.
Consequenter autem competit hominibus, qui verbo suo alios movent per imperium ad aliquid faciendum. Et ad
hoc instituta sunt verba imperativi modi. Tertio modo ipsum dicere se habet ad id quod dicitur quasi expressio
quaedam affectus desiderantis id quod verbo exprimitur. Et ad hoc instituta sunt verba optativi modi.
Praetermisso igitur primo modo maledictionis, qui est per simplicem enuntiationem mali, considerandum est de
aliis duobus. Ubi scire oportet quod facere aliquid et velle illud se consequuntur in bonitate et malitia, ut ex
supradictis patet.

1536

