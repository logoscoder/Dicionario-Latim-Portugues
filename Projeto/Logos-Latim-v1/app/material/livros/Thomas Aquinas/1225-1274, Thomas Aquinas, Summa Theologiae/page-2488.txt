est quod, ex VI realis concomitantiae, est in hoc sacramento tota quantitas dimensiva corporis Christi, et omnia
alia accidentia eius.
RA1
Ad primum ergo dicendum quod modus existendi cuiuslibet rei determinatur secundum illud quod est ei per se,
non autem secundum illud quod est ei per accidens, sicut corpus est in visu secundum quod est album, non
autem secundum quod est dulce, licet idem corpus sit album et dulce. Unde et dulcedo est in visu secundum
modum albedinis, et non secundum modum dulcedinis. Quia igitur ex VI sacramenti huius est in altari substantia
corporis Christi, quantitas autem dimensiva eius est ibi concomitanter et quasi per accidens, ideo quantitas
dimensiva corporis Christi est in hoc sacramento, non secundum proprium modum, ut scilicet sit totum in toto et
singulae partes in singulis partibus; sed per modum substantiae, cuius natura est tota in toto et tota in qualibet
parte.
RA2
Ad secundum dicendum quod duae quantitates dimensivae non possunt naturaliter simul esse in eodem ita quod
utraque sit secundum proprium modum quantitatis dimensivae. In hoc autem sacramento quantitas dimensiva
panis est secundum proprium modum, scilicet secundum commensurationem quandam, non autem quantitas
dimensiva corporis Christi, sed est ibi per modum substantiae, ut dictum est.
RA3
Ad tertium dicendum quod quantitas dimensiva corporis Christi non est in hoc sacramento secundum modum
commensurationis, qui est proprius quantitati, ad quem pertinet quod maior quantitas extendatur ultra minorem,
sed est ibi per modum iam dictum.
|a5 Articulus 5
AG1
Ad quintum sic proceditur. Videtur quod corpus Christi sit in hoc sacramento sicut in loco. Esse enim in aliquo
definitive vel circumscriptive est pars eius quod est esse in loco.
Sed corpus Christi videtur esse definitive in hoc sacramento, quia ita est ubi sunt species panis vel vini, quod non
est in alio loco altaris. Videtur etiam ibi esse circumscriptive, quia ita continetur superficie hostiae consecratae
quod nec excedit nec exceditur. Ergo corpus Christi est in hoc sacramento sicut in loco.
AG2
Praeterea, locus specierum panis non est vacuus, natura enim non patitur vacuum. Nec est ibi substantia panis, ut
supra habitum est, sed est ibi solum corpus Christi. Ergo corpus Christi replet locum illum. Sed omne quod
replet locum aliquem, est in eo localiter. Ergo corpus Christi est in hoc sacramento localiter.
AG3
Praeterea, in hoc sacramento, sicut dictum est, corpus Christi est cum sua quantitate dimensiva et cum omnibus
suis accidentibus. Sed esse in loco est accidens corporis, unde et ubi connumeratur inter novem genera
accidentium.
Ergo corpus Christi est in hoc sacramento localiter.
SC
Sed contra est quod oportet locum et locatum esse aequalia, ut patet per Philosophum, in IV physic..
Sed locus ubi est hoc sacramentum, est multo minor quam corpus Christi.
Ergo corpus Christi non est in hoc sacramento sicut in loco.
CO
Respondeo dicendum quod, sicut iam dictum est, corpus Christi non est in hoc sacramento secundum proprium
modum quantitatis dimensivae, sed magis secundum modum substantiae.
Omne autem corpus locatum est in loco secundum modum quantitatis dimensivae, inquantum scilicet
commensuratur loco secundum suam quantitatem dimensivam. Unde relinquitur quod corpus Christi non est in
hoc sacramento sicut in loco, sed per modum substantiae, eo scilicet modo quo substantia continetur a
dimensionibus.
Succedit enim substantia corporis Christi in hoc sacramento substantiae panis. Unde, sicut substantia panis non
erat sub suis dimensionibus localiter, sed per modum substantiae, ita nec substantia corporis Christi. Non tamen
substantia corporis Christi est subiectum illarum dimensionum, sicut erat substantia panis. Et ideo panis ratione
suarum dimensionum localiter erat ibi, quia comparabatur ad locum mediantibus propriis dimensionibus.
Substantia autem corporis Christi comparatur ad locum illum mediantibus dimensionibus alienis, ita quod e
converso dimensiones propriae corporis Christi comparantur ad locum illum mediante substantia. Quod est
contra rationem corporis locati. Unde nullo modo corpus Christi est in hoc sacramento localiter.
RA1
Ad primum ergo dicendum quod corpus Christi non est in hoc sacramento definitive, quia sic non esset alibi
quam in hoc altari ubi conficitur hoc sacramentum; cum tamen sit et in caelo in propria specie, et in multis aliis
altaribus sub specie sacramenti. Similiter etiam patet quod non est in hoc sacramento circumscriptive, quia non
est ibi secundum commensurationem propriae quantitatis, ut dictum est.
2488

