Et, sicut Augustinus dicit ibidem, intelligendum est quod Dominus iam antea distribuerat omnibus discipulis suis
sacramentum corporis et sanguinis sui, ubi et ipse Iudas erat, sicut Lucas narrat. Ac deinde ad hoc ventum est,
ubi, secundum narrationem ioannis, Dominus per buccellam tinctam atque porrectam suum exprimit proditorem.
|a3 Articulus 3
AG1
Ad tertium sic proceditur. Videtur quod Christus sumpserit et dederit corpus suum discipulis impassibile.
Quia super illud Matth. XVII, transfiguratus est ante illos, dicit quaedam Glossa, illud corpus quod habuit per
naturam, dedit discipulis in cena, non mortale et passibile.
Et Levit. II, super illud, si oblatio tua fuerit de sartagine, dicit Glossa, crux, super omnia fortis, carnem Christi,
quae ante passionem non videbatur esui apta, post aptam fecit.
Sed Christus dedit corpus suum ut aptum ad manducandum.
Ergo dedit tale quale habuit post passionem, scilicet impassibile et immortale.
AG2
Praeterea, omne corpus passibile per contactum et manducationem patitur. Si ergo corpus Christi erat passibile,
per contactum et comestionem discipulorum passum fuisset.
AG3
Praeterea, verba sacramentalia non sunt modo maioris virtutis quando proferuntur a sacerdote in persona Christi,
quam tunc quando fuerunt prolata ab ipso Christo. Sed nunc virtute verborum sacramentalium in altari
consecratur corpus Christi impassibile et immortale. Ergo multo magis tunc.
SC
Sed contra est quod, sicut innocentius III dicit, tale corpus tunc dedit discipulis quale habuit.
Habuit autem tunc corpus passibile et mortale.
Ergo corpus passibile et mortale discipulis dedit.
CO
Respondeo dicendum quod Hugo de sancto victore posuit quod Christus ante passionem diversis temporibus
quatuor dotes corporis glorificati assumpsit, scilicet subtilitatem in nativitate, quando exivit de clauso utero
virginis; agilitatem, quando siccis pedibus super mare ambulavit; claritatem, in transfiguratione;
impassibilitatem, in cena, quando corpus suum tradidit discipulis ad manducandum. Et secundum hoc, dedit
discipulis suis corpus impassibile et immortale.
Sed, quidquid sit de aliis, de quibus supra dictum est quid sentiri debeat, circa impassibilitatem tamen
impossibile est esse quod dicitur. Manifestum est enim quod idem verum corpus Christi erat quod a discipulis
tunc in propria specie videbatur, et in specie sacramenti sumebatur. Non autem erat impassibile secundum quod
in propria specie videbatur, quinimmo erat passioni paratum. Unde nec ipsum corpus quod in specie sacramenti
dabatur, impassibile erat.
Impassibili tamen modo erat sub specie sacramenti quod in se erat passibile, sicut invisibiliter quod in se erat
visibile.
Sicut enim visio requirit contactum corporis quod videtur ad circumstans medium visionis, ita passio requirit
contactum corporis quod patitur ad ea quae agunt. Corpus autem Christi, secundum quod est sub sacramento, ut
supra dictum est, non comparatur ad ea quae circumstant mediantibus propriis dimensionibus, quibus corpora se
tangunt, sed mediantibus dimensionibus specierum panis et vini. Et ideo species illae sunt quae patiuntur et
videntur, non autem ipsum corpus Christi.
RA1
Ad primum ergo dicendum quod Christus dicitur non dedisse in cena corpus suum mortale et passibile, quia non
dedit corporali et passibili modo. Crux autem facit carnem Christi aptam manducationi, inquantum hoc
sacramentum repraesentat passionem Christi.
RA2
Ad secundum dicendum quod ratio illa procederet si corpus Christi sicut erat passibile, ita passibili modo fuisset
sub sacramento.
RA3
Ad tertium dicendum quod, sicut supra dictum est, accidentia corporis Christi sunt in hoc sacramento ex reali
concomitantia, non autem ex VI sacramenti, ex qua est ibi substantia corporis Christi. Et ideo virtus verborum
sacramentalium ad hoc se extendit ut sit sub hoc sacramento corpus, Christi scilicet, quibuscumque accidentibus
realiter in eo existentibus.
|a4 Articulus 4
AG1
Ad quartum sic proceditur. Videtur quod, si hoc sacramentum tempore mortis Christi fuisset servatum in pyxide,
vel ab aliquo apostolorum consecratum, non ibi moreretur. Mors enim Christi accidit per eius passionem. Sed
Christus impassibili modo etiam tunc erat in hoc sacramento.
2533

