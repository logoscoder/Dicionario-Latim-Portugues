Sed phantasmata, ad quae respiciendo homo intelligit in hac vita, applicando ad ipsa species intelligibiles, ut in
primo dictum est, corrupto corpore corrumpuntur. Unde quantum ad ipsa phantasmata, quae sunt quasi materialia
in virtutibus intellectualibus, virtutes intellectuales destruuntur, destructo corpore, sed quantum ad species
intelligibiles, quae sunt in intellectu possibili, virtutes intellectuales manent. Species autem se habent in
virtutibus intellectualibus sicut formales. Unde intellectuales virtutes manent post hanc vitam, quantum ad id
quod est formale in eis, non autem quantum ad id quod est materiale, sicut et de moralibus dictum est.
RA1
Ad primum ergo dicendum quod verbum apostoli est intelligendum quantum ad id quod est materiale in scientia,
et quantum ad modum intelligendi, quia scilicet neque phantasmata remanebunt, destructo corpore; neque erit
usus scientiae per conversionem ad phantasmata.
RA2
Ad secundum dicendum quod per aegritudinem corrumpitur habitus scientiae quantum ad id quod est materiale
in eo, scilicet quantum ad phantasmata, non autem quantum ad species intelligibiles, quae sunt in intellectu
possibili.
RA3
Ad tertium dicendum quod anima separata post mortem habet alium modum intelligendi quam per conversionem
ad phantasmata, ut in primo dictum est.
Et sic scientia manet, non tamen secundum eundem modum operandi, sicut et de virtutibus moralibus dictum est.
|a3 Articulus 3
AG1
Ad tertium sic proceditur. Videtur quod fides maneat post hanc vitam. Nobilior enim est fides quam scientia. Sed
scientia manet post hanc vitam, ut dictum est.
Ergo et fides.
AG2
Praeterea, I ad Cor. III, dicitur, fundamentum aliud nemo potest ponere, praeter id quod positum est, quod est
Christus Iesus, idest fides Christi Iesu. Sed sublato fundamento, non remanet id quod superaedificatur. Ergo, si
fides non remanet post hanc vitam, nulla alia virtus remaneret.
AG3
Praeterea, cognitio fidei et cognitio gloriae differunt secundum perfectum et imperfectum. Sed cognitio
imperfecta potest esse simul cum cognitione perfecta, sicut in Angelo simul potest esse cognitio vespertina cum
cognitione matutina; et aliquis homo potest simul habere de eadem conclusione scientiam per syllogismum
demonstrativum, et opinionem per syllogismum dialecticum. Ergo etiam fides simul esse potest, post hanc vitam,
cum cognitione gloriae.
SC
Sed contra est quod apostolus dicit, II ad Cor. V, quandiu sumus in corpore, peregrinamur a Domino, per fidem
enim ambulamus, et non per speciem.
Sed illi qui sunt in gloria, non peregrinantur a Domino, sed sunt ei praesentes. Ergo fides non manet post hanc
vitam in gloria.
CO
Respondeo dicendum quod oppositio est per se et propria causa quod unum excludatur ab alio, inquantum
scilicet in omnibus oppositis includitur oppositio affirmationis et negationis. Invenitur autem in quibusdam
oppositio secundum contrarias formas, sicut in coloribus album et nigrum.
In quibusdam autem, secundum perfectum et imperfectum, unde in alterationibus magis et minus accipiuntur ut
contraria, ut cum de minus calido fit magis calidum, ut dicitur in V physic..
Et quia perfectum et imperfectum opponuntur, impossibile est quod simul, secundum idem, sit perfectio et
imperfectio. Est autem considerandum quod imperfectio quidem quandoque est de ratione rei, et pertinet ad
speciem ipsius, sicut defectus rationis pertinet ad rationem speciei equi vel bovis. Et quia unum et idem numero
manens non potest transferri de una specie in aliam, inde est quod, tali imperfectione sublata, tollitur species rei,
sicut iam non esset bos vel equus, si esset rationalis.
Quandoque vero imperfectio non pertinet ad rationem speciei, sed accidit individuo secundum aliquid aliud,
sicut alicui homini quandoque accidit defectus rationis, inquantum impeditur in eo rationis usus, propter somnum
vel ebrietatem vel aliquid huiusmodi. Patet autem quod, tali imperfectione remota, nihilominus substantia rei
manet.
Manifestum est autem quod imperfectio cognitionis est de ratione fidei. Ponitur enim in eius definitione, fides
enim est substantia sperandarum rerum, argumentum non apparentium, ut dicitur ad Heb. XI. Et Augustinus
dicit, quid est fides? credere quod non vides.
Quod autem cognitio sit sine apparitione vel visione, hoc ad imperfectionem cognitionis pertinet. Et sic
imperfectio cognitionis est de ratione fidei. Unde manifestum est quod fides non potest esse perfecta cognitio,
eadem numero manens.
891

