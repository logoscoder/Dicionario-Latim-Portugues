|q48 Quaestio 48
|a0 Prologus
Deinde considerandum est de effectibus irae. Et circa hoc quaeruntur quatuor. Primo, utrum ira causet
delectationem. Secundo, utrum maxime causet fervorem in corde. Tertio, utrum maxime impediat rationis usum.
Quarto, utrum causet taciturnitatem.
|a1 Articulus 1
AG1
Ad primum sic proceditur. Videtur quod ira non causet delectationem. Tristitia enim delectationem excludit. Sed
ira est semper cum tristitia, quia, ut dicitur in VII ethic., omnis qui facit aliquid per iram, facit tristatus.
Ergo ira non causat delectationem.
AG2
Praeterea, Philosophus dicit, in IV ethic., quod punitio quietat impetum irae, delectationem pro tristitia faciens,
ex quo potest accipi quod delectatio irato provenit ex punitione, punitio autem excludit iram. Ergo, adveniente
delectatione, ira tollitur. Non est ergo effectus delectationi coniunctus.
AG3
Praeterea, nullus effectus impedit causam suam, cum sit suae causae conformis.
Sed delectationes impediunt iram, ut dicitur in II rhetoric..
Ergo delectatio non est effectus irae.
SC
Sed contra est quod Philosophus, in eodem libro, inducit proverbium, quod ira multo dulcior melle distillante in
pectoribus virorum crescit.
CO
Respondeo dicendum quod, sicut Philosophus dicit in VII ethic., delectationes, maxime sensibiles et corporales,
sunt medicinae quaedam contra tristitiam, et ideo quanto per delectationem contra maiorem tristitiam vel
anxietatem remedium praestatur, tanto delectatio magis percipitur; sicut patet quod quando aliquis sitit,
delectabilior fit ei potus.
Manifestum est autem ex praedictis quod motus irae insurgit ex aliqua illata iniuria contristante; cui quidem
tristitiae remedium adhibetur per vindictam. Et ideo ad praesentiam vindictae delectatio sequitur, et tanto maior,
quanto maior fuit tristitia.
Si igitur vindicta fuerit praesens realiter, fit perfecta delectatio, quae totaliter excludit tristitiam, et per hoc
quietat motum irae. Sed antequam vindicta sit praesens realiter, fit irascenti praesens dupliciter. Uno modo, per
spem, quia nullus irascitur nisi sperans vindictam, ut supra dictum est.
Alio modo, secundum continuam cogitationem. Unicuique enim concupiscenti est delectabile immorari in
cogitatione eorum quae concupiscit, propter quod etiam imaginationes somniorum sunt delectabiles.
Et ideo, cum iratus multum in animo suo cogitet de vindicta, ex hoc delectatur. Tamen delectatio non est
perfecta, quae tollat tristitiam, et per consequens iram.
RA1
Ad primum ergo dicendum quod non de eodem iratus tristatur et gaudet, sed tristatur de illata iniuria, delectatur
autem de vindicta cogitata et sperata. Unde tristitia se habet ad iram sicut principium, sed delectatio sicut
effectus vel terminus.
RA2
Ad secundum dicendum quod obiectio illa procedit de delectatione quae causatur ex reali praesentia vindictae,
quae totaliter tollit iram.
RA3
Ad tertium dicendum quod delectationes praecedentes impediunt ne sequatur tristitia; et per consequens
impediunt iram.
Sed delectatio de vindicta consequitur ipsam.
|a2 Articulus 2
AG1
Ad secundum sic proceditur. Videtur quod fervor non sit maxime effectus irae. Fervor enim, sicut supra dictum
est, pertinet ad amorem. Sed amor, sicut supra dictum est, principium est et causa omnium passionum. Cum ergo
causa sit potior effectu, videtur quod ira non faciat maxime fervorem.
AG2
Praeterea, illa quae de se excitant fervorem, per temporis assiduitatem magis augentur, sicut amor diuturnitate
convalescit.
Sed ira per tractum temporis debilitatur, dicit enim Philosophus, in II rhetoric., quod tempus quietat iram.
806

