Ad primum ergo dicendum quod princeps comparatur ad patrem sicut universalis virtus ad particularem,
quantum ad exteriorem gubernationem, non autem quantum ad hoc quod pater est principium generationis. Sic
enim comparatur ad ipsum virtus divina, quae est omnium productiva in esse.
RA2
Ad secundum dicendum quod ex ea parte qua personae in dignitate constitutae ordinantur ad bonum commune,
non pertinet earum cultus ad observantiam, sed ad pietatem, ut dictum est.
RA3
Ad tertium dicendum quod exhibitio honoris vel cultus non solum est proportionanda personae cui exhibetur
secundum se consideratae, sed etiam secundum quod ad exhibentes comparatur.
Quamvis ergo virtuosi, secundum se considerati, sint magis digni honore quam personae parentum, tamen filii
magis obligantur, propter beneficia suscepta et coniunctionem naturalem, ad exhibendum cultum et honorem
parentibus quam extraneis virtuosis.
|q103 Quaestio 103
|a0 Prologus
Deinde considerandum est de partibus observantiae. Et primo, de dulia, quae exhibet honorem, et cetera ad hoc
pertinentia, personis superioribus; secundo, de obedientia, per quam earum obeditur imperio. Circa primum
quaeruntur quatuor.
Primo, utrum honor sit aliquid spirituale, vel corporale.
Secundo, utrum honor debeatur solis superioribus. Tertio, utrum dulia, cuius est exhibere honorem et cultum
superioribus, sit specialis virtus a latria distincta.
Quarto, utrum per species distinguatur.
|a1 Articulus 1
AG1
Ad primum sic proceditur. Videtur quod honor non importet aliquid corporale. Honor enim est exhibitio
reverentiae in testimonium virtutis, ut potest accipi a Philosopho, in I ethic..
Sed exhibitio reverentiae est aliquid spirituale, revereri enim est actus timoris, ut supra habitum est.
Ergo honor est aliquid spirituale.
AG2
Praeterea, secundum Philosophum, in IV ethic., honor est praemium virtutis.
Virtutis autem, quae principaliter in spiritualibus consistit, praemium non est aliquid corporale, cum praemium
sit potius merito. Ergo honor non consistit in corporalibus.
AG3
Praeterea, honor a laude distinguitur, et etiam a gloria. Sed laus et gloria in exterioribus consistunt.
Ergo honor consistit in interioribus et spiritualibus.
SC
Sed contra est quod Hieronymus, exponens illud I ad Tim. V, qui bene praesunt presbyteri duplici honore etc.,
dicit, honor in praesentiarum vel pro eleemosyna, vel pro munere accipitur.
Utrumque autem horum ad corporalia pertinet.
Ergo honor in corporalibus consistit.
CO
Respondeo dicendum quod honor testificationem quandam importat de excellentia alicuius, unde homines qui
volunt honorari, testimonium suae excellentiae quaerunt, ut per Philosophum patet, in I et VIII ethic..
Testimonium autem redditur vel coram Deo, vel coram hominibus.
Coram Deo quidem, qui inspector est cordium, testimonium conscientiae sufficit. Et ideo honor quoad Deum
potest consistere in solo interiori motu cordis, dum scilicet aliquis recogitat vel Dei excellentiam, vel etiam
alterius hominis coram Deo.
Sed quoad homines aliquis non potest testimonium ferre nisi per aliqua signa exteriora, vel verborum, puta cum
aliquis ore pronuntiat excellentiam alicuius; vel factis, sicut inclinationibus, obviationibus, et aliis huiusmodi; vel
etiam exterioribus rebus, puta in exenniorum vel munerum oblatione, aut imaginum institutione, vel aliis
huiusmodi. Et secundum hoc, honor in signis exterioribus et corporalibus consistit.
RA1
Ad primum ergo dicendum quod reverentia non est idem quod honor, sed ex una parte est principium motivum
ad honorandum, inquantum scilicet aliquis ex reverentia quam habet ad aliquem, eum honorat; ex alia vero parte
est honoris finis, inquantum scilicet aliquis ad hoc honoratur ut in reverentia habeatur ab aliis.
RA2
Ad secundum dicendum quod, sicut Philosophus ibidem dicit, honor non est sufficiens virtutis praemium, sed
nihil potest esse in humanis rebus et corporalibus maius honore, inquantum scilicet ipsae corporales res sunt
1667

