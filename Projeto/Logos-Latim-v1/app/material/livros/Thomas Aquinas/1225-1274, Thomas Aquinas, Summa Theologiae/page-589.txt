Quia, sicut Damascenus dicit, homo factus ad imaginem Dei dicitur, secundum quod per imaginem significatur
intellectuale et arbitrio liberum et per se potestativum; postquam praedictum est de exemplari, scilicet de Deo, et
de his quae processerunt ex divina potestate secundum eius voluntatem; restat ut consideremus de eius imagine,
idest de homine, secundum quod et ipse est suorum operum principium, quasi liberum arbitrium habens et
suorum operum potestatem.
|q1 Quaestio 1
Ubi primo considerandum occurrit de ultimo fine humanae vitae; et deinde de his per quae homo ad hunc finem
pervenire potest, vel ab eo deviare, ex fine enim oportet accipere rationes eorum quae ordinantur ad finem. Et
quia ultimus finis humanae vitae ponitur esse beatitudo, oportet primo considerare de ultimo fine in communi;
deinde de beatitudine. Circa primum quaeruntur octo.
Primo, utrum hominis sit agere propter finem. Secundo, utrum hoc sit proprium rationalis naturae. Tertio, utrum
actus hominis recipiant speciem a fine. Quarto, utrum sit aliquis ultimus finis humanae vitae. Quinto, utrum
unius hominis possint esse plures ultimi fines. Sexto, utrum homo ordinet omnia in ultimum finem.
Septimo, utrum idem sit finis ultimus omnium hominum. Octavo, utrum in illo ultimo fine omnes aliae creaturae
conveniant.
|a1 Articulus 1
AG1
Ad primum sic proceditur. Videtur quod homini non conveniat agere propter finem. Causa enim naturaliter prior
est. Sed finis habet rationem ultimi, ut ipsum nomen sonat. Ergo finis non habet rationem causae. Sed propter
illud agit homo, quod est causa actionis, cum haec praepositio propter designet habitudinem causae. Ergo homini
non convenit agere propter finem.
AG2
Praeterea, illud quod est ultimus finis, non est propter finem. Sed in quibusdam actiones sunt ultimus finis; ut
patet per Philosophum in I ethic..
Ergo non omnia homo agit propter finem.
AG3
Praeterea, tunc videtur homo agere propter finem, quando deliberat.
Sed multa homo agit absque deliberatione, de quibus etiam quandoque nihil cogitat; sicut cum aliquis movet
pedem vel manum aliis intentus, vel fricat barbam.
Non ergo homo omnia agit propter finem.
SC
Sed contra, omnia quae sunt in aliquo genere, derivantur a principio illius generis. Sed finis est principium in
operabilibus ab homine; ut patet per Philosophum in II physic..
Ergo homini convenit omnia agere propter finem.
CO
Respondeo dicendum quod actionum quae ab homine aguntur, illae solae proprie dicuntur humanae, quae sunt
propriae hominis inquantum est homo. Differt autem homo ab aliis irrationalibus creaturis in hoc, quod est
suorum actuum Dominus. Unde illae solae actiones vocantur proprie humanae, quarum homo est Dominus. Est
autem homo Dominus suorum actuum per rationem et voluntatem, unde et liberum arbitrium esse dicitur facultas
voluntatis et rationis. Illae ergo actiones proprie humanae dicuntur, quae ex voluntate deliberata procedunt. Si
quae autem aliae actiones homini conveniant, possunt dici quidem hominis actiones; sed non proprie humanae,
cum non sint hominis inquantum est homo.
Manifestum est autem quod omnes actiones quae procedunt ab aliqua potentia, causantur ab ea secundum
rationem sui obiecti.
Obiectum autem voluntatis est finis et bonum. Unde oportet quod omnes actiones humanae propter finem sint.
RA1
Ad primum ergo dicendum quod finis, etsi sit postremus in executione, est tamen primus in intentione agentis. Et
hoc modo habet rationem causae.
RA2
Ad secundum dicendum quod, si qua actio humana sit ultimus finis, oportet eam esse voluntariam, alias non
esset humana, ut dictum est.
Actio autem aliqua dupliciter dicitur voluntaria, uno modo, quia imperatur a voluntate, sicut ambulare vel loqui;
alio modo, quia elicitur a voluntate, sicut ipsum velle. Impossibile autem est quod ipse actus a voluntate elicitus
sit ultimus finis. Nam obiectum voluntatis est finis, sicut obiectum visus est color, unde sicut impossibile est
quod primum visibile sit ipsum videre, quia omne videre est alicuius obiecti visibilis; ita impossibile est quod
primum appetibile, quod est finis, sit ipsum velle. Unde relinquitur quod, si qua actio humana sit ultimus finis,
quod ipsa sit imperata a voluntate. Et ita ibi aliqua actio hominis, ad minus ipsum velle, est propter finem.

589

