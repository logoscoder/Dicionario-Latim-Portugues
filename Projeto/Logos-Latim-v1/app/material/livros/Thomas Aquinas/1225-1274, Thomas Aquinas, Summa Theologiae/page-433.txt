Ad tertium dicendum quod incorporea, quorum non sunt phantasmata, cognoscuntur a nobis per comparationem
ad corpora sensibilia, quorum sunt phantasmata. Sicut veritatem intelligimus ex consideratione rei circa quam
veritatem speculamur; Deum autem, ut dionysius dicit, cognoscimus ut causam, et per excessum, et per
remotionem; alias etiam incorporeas substantias, in statu praesentis vitae, cognoscere non possumus nisi per
remotionem, vel aliquam comparationem ad corporalia. Et ideo cum de huiusmodi aliquid intelligimus, necesse
habemus converti ad phantasmata corporum, licet ipsorum non sint phantasmata.
|a8 Articulus 8
AG1
Ad octavum sic proceditur. Videtur quod iudicium intellectus non impediatur per ligamentum sensus. Superius
enim non dependet ab inferiori. Sed iudicium intellectus est supra sensum. Ergo iudicium intellectus non
impeditur per ligamentum sensus.
AG2
Praeterea, syllogizare est actus intellectus. In somno autem ligatur sensus, ut dicitur in libro de somn. Et vig.;
contingit tamen quandoque quod aliquis dormiens syllogizat. Ergo non impeditur iudicium intellectus per
ligamentum sensus.
SC
Sed contra est quod in dormiendo ea quae contra licitos mores contingunt, non imputantur ad peccatum; ut
Augustinus in XII super Gen. Ad litt. Dicit.
Hoc autem non esset si homo in dormiendo liberum usum rationis et intellectus haberet. Ergo impeditur rationis
usus per ligamentum sensus.
CO
Respondeo dicendum quod, sicut dictum est, proprium obiectum intellectui nostro proportionatum est natura rei
sensibilis. Iudicium autem perfectum de re aliqua dari non potest, nisi ea omnia quae ad rem pertinent
cognoscantur, et praecipue si ignoretur id quod est terminus et finis iudicii.
Dicit autem Philosophus, in III de caelo, quod sicut finis factivae scientiae est opus, ita naturalis scientiae finis
est quod videtur principaliter secundum sensum, faber enim non quaerit cognitionem cultelli nisi propter opus, ut
operetur hunc particularem cultellum; et similiter naturalis non quaerit cognoscere naturam lapidis et equi, nisi ut
sciat rationes eorum quae videntur secundum sensum. Manifestum est autem quod non posset esse perfectum
iudicium fabri de cultello, si opus ignoraret, et similiter non potest esse perfectum iudicium scientiae naturalis de
rebus naturalibus, si sensibilia ignorentur. Omnia autem quae in praesenti statu intelligimus, cognoscuntur a
nobis per comparationem ad res sensibiles naturales. Unde impossibile est quod sit in nobis iudicium intellectus
perfectum, cum ligamento sensus, per quem res sensibiles cognoscimus.
RA1
Ad primum ergo dicendum quod, quamvis intellectus sit superior sensu, accipit tamen aliquo modo a sensu, et
eius obiecta prima et principalia in sensibilibus fundantur. Et ideo necesse est quod impediatur iudicium
intellectus ex ligamento sensus.
RA2
Ad secundum dicendum quod sensus ligatur in dormientibus propter evaporationes quasdam et fumositates
resolutas, ut dicitur in libro de somn. Et vig..
Et ideo secundum dispositionem huiusmodi evaporationum, contingit esse ligamentum sensus maius vel minus.
Quando enim multus fuerit motus vaporum, ligatur non solum sensus, sed etiam imaginatio, ita ut nulla
appareant phantasmata; sicut praecipue accidit cum aliquis incipit dormire post multum cibum et potum. Si vero
motus vaporum aliquantulum fuerit remissior, apparent phantasmata, sed distorta et inordinata; sicut accidit in
febricitantibus. Si vero adhuc magis motus sedetur, apparent phantasmata ordinata; sicut maxime solet
contingere in fine dormitionis, et in hominibus sobriis et habentibus fortem imaginationem. Si autem motus
vaporum fuerit modicus, non solum imaginatio remanet libera, sed etiam ipse sensus communis ex parte solvitur;
ita quod homo iudicat interdum in dormiendo ea quae videt somnia esse, quasi diiudicans inter res et rerum
similitudines. Sed tamen ex aliqua parte remanet sensus communis ligatus; et ideo, licet aliquas similitudines
discernat a rebus, tamen semper in aliquibus decipitur. Sic igitur per modum quo sensus solvitur et imaginatio in
dormiendo, liberatur et iudicium intellectus, non tamen ex toto. Unde illi qui dormiendo syllogizant, cum
excitantur, semper recognoscunt se in aliquo defecisse.
|q85 Quaestio 85
|a0 Prologus
Deinde considerandum est de modo et ordine intelligendi. Et circa hoc quaeruntur octo. Primo, utrum intellectus
noster intelligat abstrahendo species a phantasmatibus. Secundo, utrum species intelligibiles abstractae a
phantasmatibus, se habeant ad intellectum nostrum ut quod intelligitur, vel sicut id quo intelligitur. Tertio, utrum
intellectus noster naturaliter intelligat prius magis universale. Quarto, utrum intellectus noster possit multa simul
433

