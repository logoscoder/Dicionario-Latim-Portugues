Per panem autem refectio delectationis intelligitur. Ergo lacrimae, quae ex tristitia oriuntur, possunt esse
delectabiles.
CO
Respondeo dicendum quod tristitia potest dupliciter considerari, uno modo, secundum quod est in actu; alio
modo, secundum quod est in memoria. Et utroque modo tristitia potest esse delectationis causa. Tristitia
siquidem in actu existens est causa delectationis, inquantum facit memoriam rei dilectae, de cuius absentia
aliquis tristatur, et tamen de sola eius apprehensione delectatur. Memoria autem tristitiae fit causa delectationis,
propter subsequentem evasionem. Nam carere malo accipitur in ratione boni, unde secundum quod homo
apprehendit se evasisse ab aliquibus tristibus et dolorosis, accrescit ei gaudii materia; secundum quod
Augustinus dicit, XXII de CIV. Dei, quod saepe laeti tristium meminimus, et sani dolorum sine dolore, et inde
amplius laeti et grati sumus.
Et in VIII confess. Dicit quod quanto maius fuit periculum in proelio, tanto maius erit gaudium in triumpho.
RA1
Ad primum ergo dicendum quod contrarium quandoque per accidens est causa contrarii, sicut frigidum
quandoque calefacit, ut dicitur in VIII physic..
Et similiter tristitia per accidens est delectationis causa, inquantum fit per eam apprehensio alicuius delectabilis.
RA2
Ad secundum dicendum quod tristia memorata, inquantum sunt tristia et delectabilibus contraria, non causant
delectationem, sed inquantum ab eis homo liberatur. Et similiter memoria delectabilium, ex eo quod sunt amissa,
potest causare tristitiam.
RA3
Ad tertium dicendum quod odium etiam per accidens potest esse causa amoris, prout scilicet aliqui diligunt se,
inquantum conveniunt in odio unius et eiusdem.
|a5 Articulus 5
AG1
Ad quintum sic proceditur. Videtur quod actiones aliorum non sint nobis delectationis causa. Causa enim
delectationis est proprium bonum coniunctum. Sed aliorum operationes non sunt nobis coniunctae. Ergo non
sunt nobis causa delectationis.
AG2
Praeterea, operatio est proprium bonum operantis. Si igitur operationes aliorum sint nobis causa delectationis,
pari ratione omnia alia bona aliorum erunt nobis delectationis causa.
Quod patet esse falsum.
AG3
Praeterea, operatio est delectabilis, inquantum procedit ex habitu nobis innato, unde dicitur in II ethic., quod
signum generati habitus oportet accipere fientem in opere delectationem.
Sed operationes aliorum non procedunt ex habitibus qui in nobis sunt, sed interdum ex habitibus qui sunt in
operantibus.
Non ergo operationes aliorum sunt nobis delectabiles, sed ipsis operantibus.
SC
Sed contra est quod dicitur in secunda canonica ioannis, gavisus sum valde, quoniam inveni de filiis tuis
ambulantes in veritate.
CO
Respondeo dicendum quod, sicut iam dictum est, ad delectationem duo requiruntur, scilicet consecutio proprii
boni, et cognitio proprii boni consecuti. Tripliciter ergo operatio alterius potest esse delectationis causa. Uno
modo, inquantum per operationem alicuius consequimur aliquod bonum. Et secundum hoc, operationes illorum
qui nobis aliquod bonum faciunt, sunt nobis delectabiles, quia bene pati ab alio est delectabile. Alio modo,
secundum quod per operationes aliorum efficitur nobis aliqua cognitio vel aestimatio proprii boni. Et propter hoc
homines delectantur in hoc quod laudantur vel honorantur ab aliis, quia scilicet per hoc accipiunt aestimationem
in seipsis aliquod bonum esse.
Et quia ista aestimatio fortius generatur ex testimonio bonorum et sapientum, ideo in horum laudibus et
honoribus homines magis delectantur. Et quia adulator est apparens laudator, propter hoc etiam adulationes
quibusdam sunt delectabiles. Et quia amor est alicuius boni, et admiratio est alicuius magni, idcirco amari ab
aliis, et in admiratione haberi, est delectabile; inquantum per hoc fit homini aestimatio propriae bonitatis vel
magnitudinis, in quibus aliquis delectatur.
Tertio modo, inquantum ipsae operationes aliorum, si sint bonae, aestimantur ut bonum proprium, propter vim
amoris, qui facit aestimare amicum quasi eundem sibi. Et propter odium, quod facit aestimare bonum alterius
esse sibi contrarium, efficitur mala operatio inimici delectabilis.
Unde dicitur I ad Cor. XIII, quod caritas non gaudet super iniquitate, congaudet autem veritati.
RA1
743

