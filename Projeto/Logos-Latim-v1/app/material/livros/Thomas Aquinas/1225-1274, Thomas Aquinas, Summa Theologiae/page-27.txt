sicut quaedam res in quam per se appetitus tendit, vocatur honestum, quia honestum dicitur quod per se
desideratur. Id autem quod terminat motum appetitus ut quies in re desiderata, est delectatio.
RA1
Ad primum ergo dicendum quod bonum, inquantum est idem subiecto cum ente, dividitur per decem
praedicamenta, sed secundum propriam rationem, competit sibi ista divisio.
RA2
Ad secundum dicendum quod haec divisio non est per oppositas res, sed per oppositas rationes. Dicuntur tamen
illa proprie delectabilia, quae nullam habent aliam rationem appetibilitatis nisi delectationem, cum aliquando sint
et noxia et inhonesta.
Utilia vero dicuntur, quae non habent in se unde desiderentur; sed desiderantur solum ut sunt ducentia in alterum,
sicut sumptio medicinae amarae. Honesta vero dicuntur, quae in seipsis habent unde desiderentur.
RA3
Ad tertium dicendum quod bonum non dividitur in ista tria sicut univocum aequaliter de his praedicatum, sed
sicut analogum, quod praedicatur secundum prius et posterius. Per prius enim praedicatur de honesto; et
secundario de delectabili; tertio de utili.
|q6 Quaestio 6
|a0 Prologus
Deinde quaeritur de bonitate Dei. Et circa hoc quaeruntur quatuor. Primo, utrum esse bonum conveniat Deo.
Secundo, utrum Deus sit summum bonum. Tertio, utrum ipse solus sit bonus per suam essentiam. Quarto, utrum
omnia sint bona bonitate divina.
|a1 Articulus 1
AG1
Ad primum sic proceditur. Videtur quod esse bonum non conveniat Deo. Ratio enim boni consistit in modo,
specie et ordine. Haec autem non videntur Deo convenire, cum Deus immensus sit, et ad aliquid non ordinetur.
Ergo esse bonum non convenit Deo.
AG2
Praeterea, bonum est quod omnia appetunt. Sed Deum non omnia appetunt, quia non omnia cognoscunt ipsum,
nihil autem appetitur nisi notum. Ergo esse bonum non convenit Deo.
SC
Sed contra est quod dicitur Thren. III, bonus est Dominus sperantibus in eum, animae quaerenti illum.
CO
Respondeo dicendum quod bonum esse praecipue Deo convenit.
Bonum enim aliquid est, secundum quod est appetibile.
Unumquodque autem appetit suam perfectionem. Perfectio autem et forma effectus est quaedam similitudo
agentis, cum omne agens agat sibi simile. Unde ipsum agens est appetibile, et habet rationem boni, hoc enim est
quod de ipso appetitur, ut eius similitudo participetur. Cum ergo Deus sit prima causa effectiva omnium,
manifestum est quod sibi competit ratio boni et appetibilis.
Unde dionysius, in libro de div. Nom., attribuit bonum Deo sicut primae causae efficienti, dicens quod bonus
dicitur Deus, sicut ex quo omnia subsistunt.
RA1
Ad primum ergo dicendum quod habere modum, speciem et ordinem, pertinet ad rationem boni causati. Sed
bonum in Deo est sicut in causa, unde ad eum pertinet imponere aliis modum, speciem et ordinem. Unde ista tria
sunt in Deo sicut in causa.
RA2
Ad secundum dicendum quod omnia, appetendo proprias perfectiones, appetunt ipsum Deum, inquantum
perfectiones omnium rerum sunt quaedam similitudines divini esse, ut ex dictis patet.
Et sic eorum quae Deum appetunt, quaedam cognoscunt ipsum secundum seipsum, quod est proprium creaturae
rationalis. Quaedam vero cognoscunt aliquas participationes suae bonitatis, quod etiam extenditur usque ad
cognitionem sensibilem. Quaedam vero appetitum naturalem habent absque cognitione, utpote inclinata ad suos
fines ab alio superiori cognoscente.
|a2 Articulus 2
AG1
Ad secundum sic proceditur. Videtur quod Deus non sit summum bonum. Summum enim bonum addit aliquid
supra bonum, alioquin omni bono conveniret. Sed omne quod se habet ex additione ad aliquid, est compositum.
Ergo summum bonum est compositum. Sed Deus est summe simplex, ut supra ostensum est.
Ergo Deus non est summum bonum.
27

