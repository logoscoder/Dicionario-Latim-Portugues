Unde et legitur, Lucae VI, quod Dominus, ante discipulorum electionem, exivit in montem orare, quod exponens
Ambrosius, dicit, quid te facere convenit cum vis aliquod officium pietatis adoriri quando Christus, missurus
apostolos, prius oravit? ratio autem numeri, quantum ad quadragesimale ieiunium, est triplex, secundum
Gregorium. Prima quidem, quia virtus Decalogi per libros quatuor sancti evangelii impletur, denarius autem
quater ductus in quadragenarium surgit.
Vel quia in hoc mortali corpore ex quatuor elementis subsistimus, per cuius voluntatem praeceptis dominicis
contraimus, quae per Decalogum sunt accepta. Unde dignum est ut eandem carnem quaterdecies affligamus.
Vel quia ita offerre contendimus Deo decimas dierum. Dum enim per trecentos et sexaginta dies annus ducitur,
nos autem per triginta sex dies affligimur, qui sunt ieiunabiles in sex septimanis Quadragesimae, quasi anni
nostri decimas Deo damus.
Secundum autem Augustinum, additur quarta ratio.
Nam creator est trinitas, pater et filius et spiritus sanctus.
Creaturae vero invisibili debetur ternarius numerus, diligere enim iubemur Deum ex toto corde, ex tota anima, ex
tota mente.
Creaturae vero visibili debetur quaternarius, propter calidum et frigidum, humidum et siccum. Sic ergo per
denarium significantur omnes res, qui si ducatur per quaternarium, qui competit corpori, per quod administratio
geritur, quadragesimum numerum conficit.
Singula vero ieiunia quatuor temporum tribus diebus continentur, propter numerum mensium qui competit
cuilibet tempori. Vel propter numerum sacrorum ordinum, qui in his temporibus conferuntur.
RA1
Ad primum ergo dicendum quod Christus baptismo non indiguit propter seipsum, sed ut nobis baptismum
commendaret. Et ideo sibi non competebat ut ante baptismum suum ieiunaret, sed post baptismum, ut nos
invitaret ad ieiunandum ante nostrum baptismum.
RA2
Ad secundum dicendum quod ecclesia non servat ieiunia quatuor temporum nec omnino eisdem temporibus
quibus Iudaei, nec etiam propter causas easdem. Illi enim ieiunabant in Iulio, qui est quartus mensis ab Aprili,
quem primum habent, quia tunc Moyses, descendens de monte sina, tabulas legis confregit; et iuxta ieremiam,
muri primum rupti sunt civitatis.
In quinto autem mense, qui apud nos vocatur augustus, cum propter exploratores seditio esset orta in populo,
iussi sunt in montem non ascendere, et in hoc mense a Nabuchodonosor, et post a tito, templum hierosolymis est
incensum. In septimo vero, qui appellatur October, Godolias occisus est, et reliquiae populi dissipatae. In decimo
vero mense, qui apud nos Ianuarius dicitur, populus cum ezechiele in captivitate positus, audivit templum esse
subversum.
RA3
Ad tertium dicendum quod ieiunium exultationis ex instinctu spiritus sancti procedit, qui est spiritus libertatis. Et
ideo hoc ieiunium sub praecepto cadere non debet. Ieiunia ergo quae praecepto ecclesiae instituuntur, sunt magis
ieiunia afflictionis, quae non conveniunt in diebus laetitiae. Propter quod, non est ieiunium ab ecclesia institutum
in toto paschali tempore, nec etiam in diebus dominicis. In quibus si quis ieiunaret, contra consuetudinem populi
christiani, quae, ut Augustinus dicit, est pro lege habenda; vel etiam ex aliquo errore, sicut Manichaei ieiunant
quasi necessarium tale ieiunium arbitrantes, non essent a peccato immunes, quamvis ipsum ieiunium secundum
se consideratum omni tempore sit laudabile, secundum quod Hieronymus dicit, ad lucinum, utinam omni
tempore ieiunare possimus.
|a6 Articulus 6
AG1
Ad sextum sic proceditur. Videtur quod non requiratur ad ieiunium quod homo semel tantum comedat. Ieiunium
enim, ut dictum est, est actus virtutis abstinentiae, quae quidem non minus observat debitam quantitatem cibi
quam comestionis numerum. Non autem taxatur ieiunantibus quantitas cibi.
Ergo nec numerus comestionis taxari debet.
AG2
Praeterea, sicut homo nutritur cibo, ita et potu. Unde et potus ieiunium solvit, propter quod, post potum non
possumus eucharistiam accipere. Sed non est prohibitum quin pluries bibamus, diversis horis diei. Ergo etiam
non debet esse prohibitum ieiunantibus quin pluries comedant.
AG3
Praeterea, electuaria quidam cibi sunt. Quae tamen a multis in diebus ieiunii post comestionem sumuntur. Ergo
unitas comestionis non est de ratione ieiunii.
SC
Sed in contrarium est communis consuetudo populi christiani.
CO

1823

