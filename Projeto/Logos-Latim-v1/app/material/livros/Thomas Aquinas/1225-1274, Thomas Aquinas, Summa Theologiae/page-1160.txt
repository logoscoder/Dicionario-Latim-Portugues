Sed remota causa, necesse est removeri effectum. Ergo si aliquis velit accipere gratiam, necesse est quod ei
detur.
AG3
Praeterea, bonum est communicativum sui; ut patet per dionysium, in IV cap. De div. Nom..
Sed bonum gratiae est melius quam bonum naturae. Cum igitur forma naturalis ex necessitate adveniat materiae
dispositae, videtur quod multo magis gratia ex necessitate detur praeparanti se ad gratiam.
SC
Sed contra est quod homo comparatur ad Deum sicut lutum ad figulum; secundum illud Ierem. XVIII, sicut
lutum in manu figuli, sic vos in manu mea.
Sed lutum non ex necessitate accipit formam a figulo, quantumcumque sit praeparatum. Ergo neque homo recipit
ex necessitate gratiam a Deo, quantumcumque se praeparet.
CO
Respondeo dicendum quod, sicut supra dictum est, praeparatio ad hominis gratiam est a Deo sicut a movente, a
libero autem arbitrio sicut a moto.
Potest igitur praeparatio dupliciter considerari.
Uno quidem modo, secundum quod est a libero arbitrio.
Et secundum hoc, nullam necessitatem habet ad gratiae consecutionem, quia donum gratiae excedit omnem
praeparationem virtutis humanae. Alio modo potest considerari secundum quod est a Deo movente. Et tunc habet
necessitatem ad id ad quod ordinatur a Deo, non quidem coactionis, sed infallibilitatis, quia intentio Dei deficere
non potest; secundum quod et Augustinus dicit, in libro de praedest. Sanct., quod per beneficia Dei certissime
liberantur quicumque liberantur.
Unde si ex intentione Dei moventis est quod homo cuius cor movet, gratiam consequatur, infallibiliter ipsam
consequitur; secundum illud Ioan. VI, omnis qui audivit a patre et didicit, venit ad me.
RA1
Ad primum ergo dicendum quod Glossa illa loquitur de illo qui confugit ad Deum per actum meritorium liberi
arbitrii iam per gratiam informati, quem si non reciperet, esset contra iustitiam quam ipse statuit.
Vel si referatur ad motum liberi arbitrii ante gratiam, loquitur secundum quod ipsum confugium hominis ad
Deum est per motionem divinam, quam iustum est non deficere.
RA2
Ad secundum dicendum quod defectus gratiae prima causa est ex nobis, sed collationis gratiae prima causa est a
Deo; secundum illud Osee XIII, perditio tua, Israel, tantummodo ex me auxilium tuum.
RA3
Ad tertium dicendum quod etiam in rebus naturalibus dispositio materiae non ex necessitate consequitur formam,
nisi per virtutem agentis qui dispositionem causat.
|a4 Articulus 4
AG1
Ad quartum sic proceditur. Videtur quod gratia non sit maior in uno quam in alio.
Gratia enim causatur in nobis ex dilectione divina, ut dictum est.
Sed Sap. VI dicitur, pusillum et magnum ipse fecit, et aequaliter est illi cura de omnibus.
Ergo omnes aequaliter gratiam ab eo consequuntur.
AG2
Praeterea, ea quae in summo dicuntur, non recipiunt magis et minus. Sed gratia in summo dicitur, quia coniungit
ultimo fini.
Ergo non recipit magis et minus.
Non ergo est maior in uno quam in alio.
AG3
Praeterea, gratia est vita animae, ut supra dictum est.
Sed vivere non dicitur secundum magis et minus.
Ergo etiam neque gratia.
SC
Sed contra est quod dicitur ad Ephes. IV, unicuique data est gratia secundum mensuram donationis Christi.
Quod autem mensurate datur, non omnibus aequaliter datur.
Ergo non omnes aequalem gratiam habent.
CO
Respondeo dicendum quod, sicut supra dictum est, habitus duplicem magnitudinem habere potest, unam ex parte
finis vel obiecti, secundum quod dicitur una virtus alia nobilior inquantum ad maius bonum ordinatur; aliam vero
ex parte subiecti, quod magis vel minus participat habitum inhaerentem. Secundum igitur primam
magnitudinem, gratia gratum faciens non potest esse maior et minor, quia gratia secundum sui rationem
coniungit hominem summo bono, quod est Deus. Sed ex parte subiecti, gratia potest suscipere magis vel minus,
1160

