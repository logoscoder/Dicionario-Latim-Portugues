Ad secundum dicendum quod Glossa illa loquitur de iactantia secundum quod procedit ex superbia prohibita,
quae est peccatum mortale.
RA3
Ad tertium dicendum quod non semper iactantia importat mendacium perniciosum, sed solum quando est contra
caritatem Dei aut proximi, aut secundum se aut secundum causam suam. Quod autem aliquis se iactet quasi hoc
ipso delectatus, est quiddam vanum, ut Philosophus dicit.
Unde reducitur ad mendacium iocosum, nisi forte hoc divinae dilectioni praeferret, ut propter hoc Dei praecepta
contemneret; sic enim esset contra caritatem Dei, in quo solo mens nostra debet quiescere sicut in ultimo fine.
Videtur autem ad mendacium officiosum pertinere cum aliquis ad hoc se iactat ut gloriam vel lucrum acquirat,
dummodo hoc sit sine damno aliorum; quia hoc iam pertineret ad mendacium perniciosum.
|q113 Quaestio 113
|a0 Prologus
Deinde considerandum est de ironia. Circa quam quaeruntur duo.
Primo, utrum ironia sit peccatum.
Secundo, de comparatione eius ad iactantiam.
|a1 Articulus 1
AG1
Ad primum sic proceditur. Videtur quod ironia, per quam aliquis minora de se fingit, non sit peccatum. Nullum
enim peccatum procedit ex divina confortatione. Ex qua procedit quod aliquis de se minora dicat, secundum illud
Prov. XXX, visio quam locutus est vir cum quo est Deus, et qui, Deo secum morante confortatus, ait,
stultissimus sum virorum.
Et Amos VII dicitur, respondit Amos, non sum propheta.
Ergo ironia, per quam aliquis minora de se dicit, non est peccatum.
AG2
Praeterea, Gregorius dicit, in epistola ad Augustinum anglorum episcopum, bonarum mentium est ibi suas culpas
agnoscere ubi culpa non est.
Sed omne peccatum repugnat bonitati mentis.
Ergo ironia non est peccatum.
AG3
Praeterea, fugere superbiam non est peccatum.
Sed aliqui minora de seipsis dicunt fugientes tumidum, ut Philosophus dicit, IV ethic..
Ergo ironia non est peccatum.
SC
Sed contra est quod Augustinus dicit, in libro de verbis Apost., cum humilitatis causa mentiris, si non eras
peccator antequam mentireris, mentiendo efficeris.
CO
Respondeo dicendum quod hoc quod aliqui minora de se dicant, potest contingere dupliciter. Uno modo, salva
veritate, dum scilicet maiora quae sunt in seipsis, reticent; quaedam vero minora detegunt et de se proferunt,
quae tamen in se esse recognoscunt.
Et sic minora de se dicere non pertinet ad ironiam, nec est peccatum secundum genus suum, nisi per alicuius
circumstantiae corruptionem. Alio modo aliquis dicit minora a veritate declinans, puta cum asserit de se aliquid
vile quod in se non recognoscit; aut cum negat de se aliquid magnum quod tamen percipit in seipso esse. Et sic
pertinet ad ironiam, et est semper peccatum.
RA1
Ad primum ergo dicendum quod duplex est sapientia, et duplex stultitia. Est enim quaedam sapientia secundum
Deum, quae humanam vel mundanam stultitiam habet adiunctam, secundum illud I ad Cor. III, si quis inter vos
sapiens videtur esse in hoc saeculo, stultus fiat, ut sit sapiens.
Alia vero est sapientia mundana, quae, ut ibidem subditur.
Stultitia est apud Deum.
Ille ergo qui a Deo confortatur.
Confitetur se esse stultissimum secundum reputationem humanam, quia scilicet mundana contemnit, quae
hominum sapientia quaerit.
Unde et ibidem subditur, et sapientia hominum non est mecum, et postea subdit, et novi sanctorum scientiam.
Vel potest dici sapientia hominum esse quae humana ratione acquiritur, sapientia vero sanctorum quae ex divina
inspiratione habetur. Amos autem negavit se esse prophetam origine, quia scilicet non erat de genere
prophetarum.
Unde et ibidem subdit, nec filius prophetae.
1706

