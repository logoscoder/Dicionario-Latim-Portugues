Ad tertium dicendum quod illud debitum non concupiscendi erat per originalem iustitiam. Unde id quod
opponitur tali debito, non pertinet ad peccatum actuale, sed ad peccatum originale.
|a6 Articulus 6
AG1
Ad sextum sic proceditur. Videtur quod peccatum veniale possit esse in aliquo cum solo originali. Dispositio
enim praecedit habitum. Sed veniale est dispositio ad mortale, ut supra dictum est.
Ergo veniale in infideli, cui non remittitur originale, invenitur ante mortale. Et sic quandoque infideles habent
peccata venialia cum originali, sine mortalibus.
AG2
Praeterea, minus habet de connexione et convenientia veniale cum mortali, quam mortale peccatum cum mortali.
Sed infidelis subiectus originali peccato, potest committere unum peccatum mortale et non aliud. Ergo etiam
potest committere peccatum veniale, et non mortale.
AG3
Praeterea, determinari potest tempus in quo puer primo potest esse actor peccati actualis. Ad quod tempus cum
pervenerit, potest ad minus per aliquod breve spatium stare, quin peccet mortaliter, quia hoc etiam in maximis
sceleratis contingit. In illo autem spatio, quantumcumque brevi, potest peccare venialiter. Ergo peccatum veniale
potest esse in aliquo cum originali peccato, absque mortali.
SC
Sed contra est quia pro peccato originali puniuntur homines in Limbo puerorum, ubi non est poena sensus, ut
infra dicetur.
In inferno autem detruduntur homines propter solum peccatum mortale. Ergo non erit locus in quo possit puniri
ille qui habet peccatum veniale cum originali solo.
CO
Respondeo dicendum quod impossibile est quod peccatum veniale sit in aliquo cum originali peccato, absque
mortali. Cuius ratio est quia antequam ad annos discretionis perveniat, defectus aetatis, prohibens usum rationis,
excusat eum a peccato mortali, unde multo magis excusat eum a peccato veniali, si committat aliquid quod sit ex
genere suo tale. Cum vero usum rationis habere inceperit, non omnino excusatur a culpa venialis et mortalis
peccati. Sed primum quod tunc homini cogitandum occurrit, est deliberare de seipso. Et si quidem seipsum
ordinaverit ad debitum finem, per gratiam consequetur remissionem originalis peccati. Si vero non ordinet
seipsum ad debitum finem, secundum quod in illa aetate est capax discretionis, peccabit mortaliter, non faciens
quod in se est.
Et ex tunc non erit in eo peccatum veniale sine mortali, nisi postquam totum fuerit sibi per gratiam remissum.
RA1
Ad primum ergo dicendum quod veniale non est dispositio ex necessitate praecedens mortale, sed contingenter,
sicut labor disponit quandoque ad febrem, non autem sicut calor disponit ad formam ignis.
RA2
Ad secundum dicendum quod non impeditur peccatum veniale esse simul cum solo originali propter distantiam
eius vel convenientiam; sed propter defectum usus rationis, ut dictum est.
RA3
Ad tertium dicendum quod ab aliis peccatis mortalibus potest puer incipiens habere usum rationis, per aliquod
tempus abstinere, sed a peccato omissionis praedictae non liberatur, nisi quam cito potest, se convertat ad Deum.
Primum enim quod occurrit homini discretionem habenti est quod de seipso cogitet, ad quem alia ordinet sicut ad
finem, finis enim est prior in intentione. Et ideo hoc est tempus pro quo obligatur ex Dei praecepto affirmativo,
quo Dominus dicit, convertimini ad me, et ego convertar ad vos, zachariae I.
|q90 Quaestio 90
|a0 Prologus
Consequenter considerandum est de principiis exterioribus actuum. Principium autem exterius ad malum
inclinans est diabolus, de cuius tentatione in primo dictum est. Principium autem exterius movens ad bonum est
Deus, qui et nos instruit per legem, et iuvat per gratiam. Unde primo, de lege; secundo, de gratia dicendum est.
Circa legem autem, primo oportet considerare de ipsa lege in communi; secundo, de partibus eius. Circa legem
autem in communi tria occurrunt consideranda, primo quidem, de essentia ipsius; secundo, de differentia legum;
tertio, de effectibus legis. Circa primum quaeruntur quatuor. Primo, utrum lex sit aliquid rationis. Secundo, de
fine legis.
Tertio, de causa eius. Quarto, de promulgatione ipsius.
|a1 Articulus 1
AG1
1013

