Andronicus etiam dicit quod familiares temperantiae sunt austeritas, continentia, humilitas, simplicitas, ornatus,
bona ordinatio, per se sufficientia.
Videtur igitur insufficienter tullius enumerasse temperantiae partes.
CO
Respondeo dicendum quod, sicut supra dictum est, alicuius virtutis cardinalis triplices partes esse possunt,
scilicet integrales, subiectivae et potentiales. Et dicuntur partes integrales alicuius virtutis conditiones quas
necesse est concurrere ad virtutem. Et secundum hoc, sunt duae partes integrales temperantiae, scilicet
verecundia, per quam aliquis refugit turpitudinem temperantiae contrariam; et honestas, per quam scilicet aliquis
amat pulchritudinem temperantiae. Nam sicut ex dictis patet, praecipue temperantia inter virtutes vindicat sibi
quendam decorem, et vitia intemperantiae maxime turpitudinem habent. Partes autem subiectivae alicuius
virtutis dicuntur species eius. Oportet autem diversificare species virtutum secundum diversitatem materiae vel
obiecti. Est autem temperantia circa delectationes tactus, quae dividuntur in duo genera. Nam quaedam
ordinantur ad nutrimentum. Et in his, quantum ad cibum, est abstinentia; quantum autem ad potum, proprie
sobrietas. Quaedam vero ordinantur ad vim generativam. Et in his, quantum ad delectationem principalem ipsius
coitus, est castitas; quantum autem ad delectationes circumstantes, puta quae sunt in osculis, tactibus et
amplexibus, attenditur pudicitia.
Partes autem potentiales alicuius virtutis principalis dicuntur virtutes secundariae, quae modum quem principalis
virtus observat circa aliquam principalem materiam, eundem observant in quibusdam aliis materiis, in quibus
non est ita difficile. Pertinet autem ad temperantiam moderari delectationes tactus, quas difficillimum est
moderari. Unde quaecumque virtus moderationem quandam operatur in aliqua materia et refrenationem appetitus
in aliquid tendentis, poni potest pars temperantiae sicut virtus ei adiuncta. Quod quidem contingit tripliciter, uno
modo, in interioribus motibus animi; alio modo, in exterioribus motibus et actibus corporis; tertio modo, in
exterioribus rebus. Praeter motum autem concupiscentiae, quem moderatur et refrenat temperantia, tres motus
inveniuntur in anima tendentes in aliquid.
Primus quidem est motus voluntatis commotae ex impetu passionis, et hunc motum refrenat continentia, ex qua
fit ut, licet homo immoderatas concupiscentias patiatur, voluntas tamen non vincitur.
Alius autem motus interior in aliquid tendens est motus spei, et audaciae, quae ipsam consequitur, et hunc
motum moderatur sive refrenat humilitas. Tertius autem motus est irae tendentis in vindictam, quem refrenat
mansuetudo sive clementia. Circa motus autem et actus corporales moderationem et refrenationem facit
modestia.
Quam Andronicus in tria dividit.
Ad quorum primum pertinet discernere quid sit faciendum et quid dimittendum, et quid quo ordine sit agendum,
et in hoc firmum persistere, et quantum ad hoc ponit bonam ordinationem. Aliud autem est quod homo in eo
quod agit decentiam observet, et quantum ad hoc ponit ornatum. Tertium autem est in colloquiis amicorum, vel
quibuscumque aliis, et quantum ad hoc ponitur austeritas. Circa exteriora vero duplex moderatio est adhibenda.
Primo quidem, ut superflua non requirantur, et quantum ad hoc ponitur a Macrobio parcitas, et ab Andronico per
se sufficientia. Secundo vero, ut homo non nimis exquisita requirat, et quantum ad hoc ponit Macrobius
moderationem, Andronicus vero simplicitatem.
RA1
Ad primum ergo dicendum quod continentia differt quidem a virtute sicut imperfectum a perfecto, ut infra
dicetur, et hoc modo condividitur virtuti. Convenit tamen cum temperantia et in materia, quia est circa
delectationes tactus; et in modo, quia in quadam refrenatione consistit.
Et ideo convenienter ponitur pars temperantiae.
RA2
Ad secundum dicendum quod clementia, sive mansuetudo, non ponitur pars temperantiae propter convenientiam
materiae, sed quia convenit cum ea in modo refrenandi et moderandi, ut dictum est.
RA3
Ad tertium dicendum quod circa actus exteriores iustitia attendit id quod est debitum alteri. Hoc autem modestia
non attendit, sed solum moderationem quandam.
Et ideo non ponitur pars iustitiae, sed temperantiae.
RA4
Ad quartum dicendum quod tullius sub modestia comprehendit omnia illa quae pertinent ad moderationem
corporalium motuum et exteriorum rerum; et etiam moderationem spei, quam diximus ad humilitatem pertinere.
|q144 Quaestio 144
Deinde considerandum est de partibus temperantiae in speciali.
Et primo, de partibus quasi integralibus, quae sunt verecundia et honestas. Circa verecundiam autem quaeruntur
quatuor. Primo, utrum verecundia sit virtus. Secundo, de quibus sit verecundia.
Tertio, a quibus homo verecundetur. Quarto, quorum sit verecundari.
1808

