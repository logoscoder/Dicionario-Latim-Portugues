AG3
Praeterea, ignorantia circumstantiarum excusat malitiam voluntatis, ut supra habitum est.
Sed hoc non esset, nisi bonitas et malitia voluntatis a circumstantiis dependeret. Ergo bonitas et malitia
voluntatis dependet ex circumstantiis, et non a solo obiecto.
SC
Sed contra, ex circumstantiis, inquantum huiusmodi, actus non habet speciem, sed bonum et malum sunt
specificae differentiae actus voluntatis, ut dictum est.
Ergo bonitas et malitia voluntatis non dependet ex circumstantiis, sed ex solo obiecto.
CO
Respondeo dicendum quod in quolibet genere, quanto aliquid est prius, tanto est simplicius et in paucioribus
consistens, sicut prima corpora sunt simplicia. Et ideo invenimus quod ea quae sunt prima in quolibet genere,
sunt aliquo modo simplicia, et in uno consistunt. Principium autem bonitatis et malitiae humanorum actuum est
ex actu voluntatis. Et ideo bonitas et malitia voluntatis secundum aliquid unum attenditur, aliorum vero actuum
bonitas et malitia potest secundum diversa attendi. Illud autem unum quod est principium in quolibet genere, non
est per accidens, sed per se, quia omne quod est per accidens, reducitur ad id quod est per se, sicut ad principium.
Et ideo bonitas voluntatis ex solo uno illo dependet, quod per se facit bonitatem in actu, scilicet ex obiecto, et
non ex circumstantiis, quae sunt quaedam accidentia actus.
RA1
Ad primum ergo dicendum quod finis est obiectum voluntatis, non autem aliarum virium. Unde quantum ad
actum voluntatis, non differt bonitas quae est ex obiecto, a bonitate quae est ex fine, sicut in actibus aliarum
virium, nisi forte per accidens, prout finis dependet ex fine, et voluntas ex voluntate.
RA2
Ad secundum dicendum quod, supposito quod voluntas sit boni, nulla circumstantia potest eam facere malam.
Quod ergo dicitur quod aliquis vult aliquod bonum quando non debet vel ubi non debet, potest intelligi
dupliciter. Uno modo, ita quod ista circumstantia referatur ad volitum. Et sic voluntas non est boni, quia velle
facere aliquid quando non debet fieri, non est velle bonum. Alio modo, ita quod referatur ad actum volendi. Et
sic impossibile est quod aliquis velit bonum quando non debet, quia semper homo debet velle bonum, nisi forte
per accidens, inquantum aliquis, volendo hoc bonum, impeditur ne tunc velit aliquod bonum debitum. Et tunc
non incidit malum ex eo quod aliquis vult illud bonum; sed ex eo quod non vult aliud bonum.
Et similiter dicendum est de aliis circumstantiis.
RA3
Ad tertium dicendum quod circumstantiarum ignorantia excusat malitiam voluntatis, secundum quod
circumstantiae se tenent ex parte voliti, inquantum scilicet ignorat circumstantias actus quem vult.
|a3 Articulus 3
AG1
Ad tertium sic proceditur. Videtur quod bonitas voluntatis non dependeat a ratione. Prius enim non dependet a
posteriori. Sed bonum per prius pertinet ad voluntatem quam ad rationem, ut ex supradictis patet.
Ergo bonum voluntatis non dependet a ratione.
AG2
Praeterea, Philosophus dicit, in VI ethic., quod bonitas intellectus practici est verum conforme appetitui recto.
Appetitus autem rectus est voluntas bona. Ergo bonitas rationis practicae magis dependet a bonitate voluntatis,
quam e converso.
AG3
Praeterea, movens non dependet ab eo quod movetur, sed e converso.
Voluntas autem movet rationem et alias vires, ut supra dictum est.
Ergo bonitas voluntatis non dependet a ratione.
SC
Sed contra est quod Hilarius dicit, in X de Trin., immoderata est omnis susceptarum voluntatum pertinacia, ubi
non rationi voluntas subiicitur.
Sed bonitas voluntatis consistit in hoc quod non sit immoderata. Ergo bonitas voluntatis dependet ex hoc quod sit
subiecta rationi.
CO
Respondeo dicendum quod, sicut dictum est, bonitas voluntatis proprie ex obiecto dependet. Obiectum autem
voluntatis proponitur ei per rationem. Nam bonum intellectum est obiectum voluntatis proportionatum ei; bonum
autem sensibile, vel imaginarium, non est proportionatum voluntati, sed appetitui sensitivo, quia voluntas potest
tendere in bonum universale, quod ratio apprehendit; appetitus autem sensitivus non tendit nisi in bonum
particulare, quod apprehendit vis sensitiva. Et ideo bonitas voluntatis dependet a ratione, eo modo quo dependet
ab obiecto.
RA1
685

