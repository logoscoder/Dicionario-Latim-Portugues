AG2
Praeterea, dolor, secundum Damascenum, est de praesenti, concupiscentia autem est de futuro.
Ergo concupiscentia non est causa doloris.
AG3
Praeterea, id quod est per se delectabile, non est causa doloris.
Sed concupiscentia est secundum seipsam delectabilis, ut Philosophus dicit, in I rhetoric..
Ergo concupiscentia non est causa doloris seu tristitiae.
SC
Sed contra est quod Augustinus dicit, in enchirid., subintrantibus ignorantia agendarum rerum, et concupiscentia
noxiarum, comites subinferuntur error et dolor.
Sed ignorantia est causa erroris.
Ergo concupiscentia est causa doloris.
CO
Respondeo dicendum quod tristitia est motus quidam appetitus animalis. Motus autem appetitivus habet, sicut
dictum est, similitudinem appetitus naturalis. Cuius duplex causa assignari potest, una per modum finis; alia
sicut unde est principium motus.
Sicut descensionis corporis gravis causa sicut finis, est locus deorsum, principium autem motus est inclinatio
naturalis, quae est ex gravitate. Causa autem motus appetitivi per modum finis, est eius obiectum.
Et sic supra dictum est quod causa doloris seu tristitiae est malum coniunctum. Causa autem sicut unde est
principium talis motus, est interior inclinatio appetitus. Qui quidem per prius inclinatur ad bonum; et ex
consequenti ad repudiandum malum contrarium. Et ideo huiusmodi motus appetitivi primum principium est
amor, qui est prima inclinatio appetitus ad bonum consequendum, secundum autem principium est odium, quod
est inclinatio prima appetitus ad malum fugiendum. Sed quia concupiscentia vel cupiditas est primus effectus
amoris, quo maxime delectamur, ut supra dictum est; ideo frequenter Augustinus cupiditatem vel
concupiscentiam pro amore ponit, ut etiam supra dictum est.
Et hoc modo concupiscentiam dicit esse universalem causam doloris.
Sed ipsa concupiscentia, secundum propriam rationem considerata, est interdum causa doloris. Omne enim quod
impedit motum ne perveniat ad terminum, est contrarium motui. Illud autem quod est contrarium motui
appetitus, est contristans. Et sic per consequens concupiscentia fit causa tristitiae, inquantum de retardatione boni
concupiti, vel totali ablatione, tristamur. Universalis autem causa doloris esse non potest, quia magis dolemus de
subtractione bonorum praesentium, in quibus iam delectamur, quam futurorum, quae concupiscimus.
RA1
Ad primum ergo dicendum quod inclinatio appetitus ad bonum consequendum, est causa inclinationis appetitus
ad malum fugiendum, sicut dictum est.
Et ex hoc contingit quod motus appetitivi qui respiciunt bonum, ponuntur causa motuum appetitus qui respiciunt
malum.
RA2
Ad secundum dicendum quod illud quod concupiscitur, etsi realiter sit futurum, est tamen quodammodo
praesens, inquantum speratur. Vel potest dici quod, licet ipsum bonum concupitum sit futurum, tamen
impedimentum praesentialiter apponitur, quod dolorem causat.
RA3
Ad tertium dicendum quod concupiscentia est delectabilis, quandiu manet spes adipiscendi quod concupiscitur.
Sed, subtracta spe per impedimentum appositum, concupiscentia dolorem causat.
|a3 Articulus 3
AG1
Ad tertium sic proceditur. Videtur quod appetitus unitatis non sit causa doloris.
Dicit enim Philosophus, in X ethic., quod haec opinio, quae posuit repletionem esse causam delectationis, et
incisionem causam tristitiae, videtur esse facta ex delectationibus et tristitiis quae sunt circa cibum.
Sed non omnis delectatio vel tristitia est huiusmodi.
Ergo appetitus unitatis non est causa universalis doloris, cum repletio ad unitatem pertineat, incisio vero
multitudinem inducat.
AG2
Praeterea, quaelibet separatio unitati opponitur. Si ergo dolor causaretur ex appetitu unitatis, nulla separatio esset
delectabilis. Quod patet esse falsum in separatione omnium superfluorum.
AG3
Praeterea, eadem ratione appetimus coniunctionem boni, et remotionem mali. Sed sicut coniunctio pertinet ad
unitatem, cum sit unio quaedam; ita separatio est contrarium unitati.
Ergo appetitus unitatis non magis debet poni causa doloris quam appetitus separationis.
SC
763

