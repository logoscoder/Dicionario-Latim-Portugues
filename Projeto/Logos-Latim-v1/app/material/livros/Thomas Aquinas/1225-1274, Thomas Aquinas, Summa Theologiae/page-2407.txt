Damascenus ergo baptismum definivit, non quantum ad id quod exterius agitur, quod est sacramentum tantum,
sed quantum ad id quod est interius. Unde posuit duo pertinentia ad characterem, scilicet sigillum et custodiam,
inquantum ipse character, qui sigillum dicitur, quantum est de se, custodit animam in bono. Duo etiam ponit
pertinentia ad ultimam rem sacramenti, scilicet regenerationem, quae ad hoc pertinet quod per baptismum homo
inchoat novam vitam iustitiae; et illuminationem, quae pertinet specialiter ad fidem, per quam homo spiritualem
vitam accipit, secundum illud Habacuc II, iustus autem ex fide vivit; baptismus autem est quaedam fidei
protestatio. Unde dicitur fidei sacramentum. Et similiter dionysius baptismum definivit per ordinem ad alia
sacramenta, dicens, II cap. Eccles. Hier., quod est quoddam principium sanctissimorum mandatorum sacrae
actionis, ad eorum susceptivam opportunitatem formans nostros animales habitus.
Et iterum in ordine ad caelestem gloriam, quae est universalis finis sacramentorum, cum subdit, ad supercaelestis
quietis anagogen nostrum iter faciens. Et iterum quantum ad principium spiritualis vitae, per hoc quod subdit,
sacrae et divinissimae nostrae regenerationis traditio.
RA2
Ad secundum dicendum quod, sicut dictum est, opinionem Hugonis de sancto victore in hac parte sequi non
oportet.
Potest tamen verificari ut baptismus dicatur aqua esse, quia aqua est materiale baptismi principium.
Et sic erit praedicatio per causam.
RA3
Ad tertium dicendum quod, accedente verbo ad elementum fit sacramentum, non quidem in ipso elemento, sed in
homine, cui adhibetur elementum per usum ablutionis. Et hoc etiam significat ipsum verbum quod accedit ad
elementum, cum dicitur, ego te baptizo, etc..
|a2 Articulus 2
AG1
Ad secundum sic proceditur. Videtur quod baptismus fuerit institutus post Christi passionem. Causa enim
praecedit effectum.
Sed passio Christi operatur in sacramentis novae legis. Ergo passio Christi praecedit institutionem
sacramentorum novae legis.
Et praecipue institutionem baptismi, cum apostolus dicat, Rom. VI, quicumque baptizati sumus in Christo Iesu,
in morte ipsius baptizati sumus, etc..
AG2
Praeterea, sacramenta novae legis efficaciam habent ex mandato Christi. Sed Christus mandatum baptizandi
dedit discipulis post passionem et resurrectionem suam, dicens, euntes, docete omnes gentes, baptizantes eos in
nomine patris, etc., ut habetur Matth. Ult..
Ergo videtur quod post passionem Christi baptismus fuerit institutus.
AG3
Praeterea, baptismus est sacramentum necessitatis, ut supra dictum est, et ita videtur quod ex quo baptismus
institutus fuit, homines obligarentur ad baptismum. Sed ante passionem Christi homines non obligabantur ad
baptismum, quia adhuc circumcisio suam virtutem habebat, in cuius loco successit baptismus. Ergo videtur quod
baptismus non fuerit institutus ante passionem Christi.
SC
Sed contra est quod Augustinus dicit, in quodam sermone epiphaniae, ex quo Christus in aquis immergitur, ex eo
omnium peccata abluit aqua.
Sed hoc fuit ante Christi passionem.
Ergo baptismus ante Christi passionem fuit institutus.
CO
Respondeo dicendum quod, sicut dictum est supra, sacramenta ex sui institutione habent quod conferant gratiam.
Unde tunc videtur aliquod sacramentum institui, quando accipit virtutem producendi suum effectum. Hanc autem
virtutem accepit baptismus quando Christus est baptizatus. Unde tunc vere baptismus institutus fuit, quantum ad
ipsum sacramentum.
Sed necessitas utendi hoc sacramento indicta fuit hominibus post passionem et resurrectionem. Tum quia in
passione Christi terminata sunt figuralia sacramenta, quibus succedit baptismus et alia sacramenta novae legis.
Tum etiam quia per baptismum configuratur homo passioni et resurrectioni Christi, inquantum moritur peccato
et incipit novam iustitiae vitam. Et ideo oportuit Christum pati prius et resurgere quam hominibus indiceretur
necessitas se configurandi morti et resurrectioni eius.
RA1
Ad primum ergo dicendum quod etiam ante passionem Christi baptismus habebat efficaciam a Christi passione,
inquantum eam praefigurabat, aliter tamen quam sacramenta veteris legis. Nam illa erant figurae tantum,
baptismus autem ab ipso Christo virtutem habebat iustificandi, per cuius virtutem etiam ipsa passio salutifera
fuit.
2407

