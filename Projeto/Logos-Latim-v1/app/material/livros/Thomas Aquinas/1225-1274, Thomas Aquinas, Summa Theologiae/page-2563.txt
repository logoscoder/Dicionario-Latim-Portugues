Nam primum remedium mare transeuntibus est ut conserventur in navi integra, secundum autem remedium est,
post navim fractam, ut aliquis tabulae adhaereat. Ita etiam primum remedium in mari huius vitae est quod homo
integritatem servet, secundum autem remedium est, si per peccatum integritatem perdiderit, quod per
poenitentiam redeat.
RA1
Ad primum ergo dicendum quod abscondere peccata contingit dupliciter. Uno modo, dum ipsa peccata fiunt. Est
autem peius peccare publice quam occulte, tum quia peccator publicus videtur ex contemptu maiori peccare; tum
etiam quia peccat cum scandalo aliorum. Et ideo est quoddam remedium in peccatis quod aliquis in occulto
peccet.
Et secundum hoc dicit Glossa quod secunda tabula post naufragium est peccata abscondere, non quod per hoc
tollatur peccatum, sicut per poenitentiam; sed quia per hoc peccatum fit minus. Alio modo, aliquis abscondit
peccatum prius factum per negligentiam confessionis. Et hoc contrariatur poenitentiae. Et sic abscondere
peccatum non est secunda tabula, sed magis contrarium tabulae, dicitur enim Proverb. XXVIII, qui abscondit
scelera sua, non dirigetur.
RA2
Ad secundum dicendum quod poenitentia non potest dici fundamentum spiritualis aedificii simpliciter, idest in
prima aedificatione, sed est fundamentum in secunda reaedificatione, quae fit post destructionem peccati; nam
primo redeuntibus ad Deum occurrit poenitentia. Apostolus tamen ibi loquitur de fundamento spiritualis
doctrinae. Poenitentia autem quae baptismum praecedit, non est poenitentiae sacramentum.
RA3
Ad tertium dicendum quod tria praecedentia sacramenta pertinent ad navem integram, idest ad statum
integritatis, respectu cuius poenitentia dicitur secunda tabula.
|a7 Articulus 7
AG1
Ad septimum sic proceditur. Videtur quod hoc sacramentum non fuerit convenienter institutum in nova lege. Ea
enim quae sunt de iure naturali, institutione non indigent. Sed poenitere de malis quae quis gessit, est de iure
naturali, non enim potest aliquis bonum diligere quin de contrario doleat.
Ergo non est poenitentia convenienter instituta in nova lege.
AG2
Praeterea, illud quod fuit in veteri lege, instituendum non fuit.
Sed etiam in veteri lege fuit poenitentia, unde et Dominus conqueritur, Ierem. VIII, dicens, nullus est qui agat
poenitentiam super peccato suo, dicens, quid feci? ergo poenitentia non debuit institui in nova lege.
AG3
Praeterea, poenitentia consequenter se habet ad baptismum, cum sit secunda tabula, ut supra dictum est.
Sed poenitentia videtur a Domino instituta ante baptismum, nam in principio praedicationis suae legitur
Dominus dixisse, Matth. IV, poenitentiam agite, appropinquabit enim regnum caelorum.
Ergo hoc sacramentum non fuit convenienter institutum in nova lege.
AG4
Praeterea, sacramenta novae legis institutionem habent a Christo, ex cuius virtute operantur, sed Christus non
videtur instituisse hoc sacramentum, cum ipse non sit usus eo, sicut aliis sacramentis quae ipse instituit. Ergo hoc
sacramentum non fuit convenienter institutum in nova lege.
SC
Sed contra est quod Dominus dicit, Luc. Ult., oportebat Christum pati, et resurgere a mortuis die tertia, et
praedicari in nomine eius poenitentiam et remissionem peccatorum in omnes gentes.
CO
Respondeo dicendum quod, sicut dictum est, in hoc sacramento actus poenitentis se habet sicut materia; id autem
quod est ex parte sacerdotis, qui operatur ut minister Christi, se habet ut formale et completivum sacramenti.
Materia vero, etiam in aliis sacramentis, praeexistit a natura, ut aqua, vel ab aliqua arte, ut panis, sed quod talis
materia ad sacramentum assumatur, indiget institutione hoc determinante. Sed forma sacramenti, et virtus ipsius,
totaliter est ex institutione Christi, ex cuius passione procedit virtus sacramentorum. Sic igitur materia praeexistit
a natura, ex naturali enim ratione homo movetur ad poenitendum de malis quae fecit, sed quod hoc vel illo modo
homo poenitentiam agat, est ex institutione divina.
Unde et Dominus, in principio praedicationis suae, indixit hominibus ut non solum poeniterent, sed etiam
poenitentiam agerent, significans determinatos modos actuum qui requiruntur ad hoc sacramentum. Sed id quod
pertinet ad officium ministrorum, determinavit Matth. XVI, ubi dixit Petro, tibi dabo claves regni caelorum, etc..
Efficaciam autem huius sacramenti, et originem virtutis eius, manifestavit post resurrectionem, Luc. Ult., ubi
dixit quod oportebat praedicari in nomine eius poenitentiam et remissionem peccatorum in omnes gentes,
praemisso de passione et resurrectione, virtute enim nominis Iesu Christi patientis et resurgentis hoc

2563

