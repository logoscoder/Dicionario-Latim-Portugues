Si igitur humana natura adveniret filio Dei, non hypostatice vel personaliter, sed accidentaliter, sicut quidam
posuerunt, oporteret ponere in Christo duo esse, unum quidem secundum quod est Deus; aliud autem secundum
quod est homo. Sicut in socrate ponitur aliud esse secundum quod est albus, aliud secundum quod est homo, quia
esse album non pertinet ad ipsum esse personale socratis. Esse autem capitatum, et esse corporeum, et esse
animatum, totum pertinet ad unam personam socratis, et ideo ex omnibus his non fit nisi unum esse in socrate. Et
si contingeret quod, post constitutionem personae socratis, advenirent socrati manus vel pedes vel oculi, sicut
accidit in caeco nato, ex his non accresceret socrati aliud esse, sed solum relatio quaedam ad huiusmodi, quia
scilicet diceretur esse non solum secundum ea quae prius habebat, sed etiam secundum ea quae postmodum sibi
adveniunt. Sic igitur, cum humana natura coniungatur filio Dei hypostatice vel personaliter, ut supra dictum est,
et non accidentaliter, consequens est quod secundum humanam naturam non adveniat sibi novum esse personale,
sed solum nova habitudo esse personalis praeexistentis ad naturam humanam, ut scilicet persona illa iam dicatur
subsistere, non solum secundum naturam divinam, sed etiam humanam.
RA1
Ad primum ergo dicendum quod esse consequitur naturam, non sicut habentem esse, sed sicut qua aliquid est,
personam autem, sive hypostasim, consequitur sicut habentem esse. Et ideo magis retinet unitatem secundum
unitatem hypostasis, quam habeat dualitatem secundum dualitatem naturae.
RA2
Ad secundum dicendum quod illud esse aeternum filii Dei quod est divina natura, fit esse hominis, inquantum
humana natura assumitur a filio Dei in unitate personae.
RA3
Ad tertium dicendum quod, sicut in prima parte dictum est, quia persona divina est idem cum natura, in personis
divinis non est aliud esse personae praeter esse naturae, et ideo tres personae non habent nisi unum esse.
Haberent autem triplex esse, si in eis esset aliud esse personae, et aliud esse naturae.
RA4
Ad quartum dicendum quod anima in Christo dat esse corpori inquantum facit ipsum actu animatum, quod est
dare ei complementum naturae et speciei. Sed si intelligatur corpus perfectum per animam absque hypostasi
habente utrumque, hoc totum compositum ex anima et corpore, prout significatur nomine humanitatis, non
significatur ut quod est, sed ut quo aliquid est.
Et ideo ipsum esse est personae subsistentis, secundum quod habet habitudinem ad talem naturam, cuius
habitudinis causa est anima inquantum perficit humanam naturam informando corpus.
|q18 Quaestio 18
|a0 Prologus
Deinde considerandum est de unitate quantum ad voluntatem. Et circa hoc quaeruntur sex. Primo, utrum in
Christo sit alia voluntas divina, et alia humana. Secundo, utrum in humana natura Christi sit alia voluntas
sensualitatis, et alia rationis.
Tertio, utrum in Christo fuerint ex parte rationis plures voluntates. Quarto, utrum in Christo fuerit liberum
arbitrium.
Quinto, utrum humana voluntas Christi fuerit omnino conformis divinae voluntati in volito. Sexto, utrum in
Christo fuerit aliqua contrarietas voluntatum.
|a1 Articulus 1
AG1
Ad primum sic proceditur. Videtur quod in Christo non sint duae voluntates, una divina et alia humana. Voluntas
enim est primum movens et imperans in unoquoque volente. Sed in Christo primum movens et imperans fuit
voluntas divina, quia omnia humana in Christo movebantur secundum voluntatem divinam. Ergo videtur quod in
Christo non fuerit nisi una voluntas, scilicet divina.
AG2
Praeterea, instrumentum non movetur propria voluntate, sed voluntate moventis. Sed natura humana in Christo
fuit instrumentum divinitatis eius.
Ergo natura humana in Christo non movebatur propria voluntate, sed divina.
AG3
Praeterea, illud solum multiplicatur in Christo quod pertinet ad naturam. Voluntas autem non videtur ad naturam
pertinere, quia ea quae sunt naturalia, sunt ex necessitate; quod autem est voluntarium, non est necessarium.
Ergo voluntas est una tantum in Christo.
AG4
Praeterea, Damascenus dicit, in III libro, quod aliqualiter velle non est naturae, sed nostrae intelligentiae scilicet
personalis. Sed omnis voluntas est aliqualis voluntas, quia non est in genere quod non est in aliqua eius specie.

2154

