Praeterea, prudentia est virtus bene consiliativa, ut dicitur in VI ethic..
Sed multi bene consiliantur, quibus tamen virtutes morales desunt.
Ergo prudentia potest esse sine virtute morali.
SC
Sed contra, velle malum facere opponitur directe virtuti morali; non autem opponitur alicui quod sine virtute
morali esse potest.
Opponitur autem prudentiae quod volens peccet, ut dicitur in VI ethic..
Non ergo prudentia potest esse sine virtute morali.
CO
Respondeo dicendum quod aliae virtutes intellectuales sine virtute morali esse possunt, sed prudentia sine virtute
morali esse non potest. Cuius ratio est, quia prudentia est recta ratio agibilium; non autem solum in universali,
sed etiam in particulari, in quibus sunt actiones. Recta autem ratio praeexigit principia ex quibus ratio procedit.
Oportet autem rationem circa particularia procedere non solum ex principiis universalibus, sed etiam ex
principiis particularibus. Circa principia quidem universalia agibilium, homo recte se habet per naturalem
intellectum principiorum, per quem homo cognoscit quod nullum malum est agendum; vel etiam per aliquam
scientiam practicam. Sed hoc non sufficit ad recte ratiocinandum circa particularia. Contingit enim quandoque
quod huiusmodi universale principium cognitum per intellectum vel scientiam, corrumpitur in particulari per
aliquam passionem, sicut concupiscenti, quando concupiscentia vincit, videtur hoc esse bonum quod concupiscit,
licet sit contra universale iudicium rationis. Et ideo, sicut homo disponitur ad recte se habendum circa principia
universalia, per intellectum naturalem vel per habitum scientiae; ita ad hoc quod recte se habeat circa principia
particularia agibilium, quae sunt fines, oportet quod perficiatur per aliquos habitus secundum quos fiat
quodammodo homini connaturale recte iudicare de fine. Et hoc fit per virtutem moralem, virtuosus enim recte
iudicat de fine virtutis, quia qualis unusquisque est, talis finis videtur ei, ut dicitur in III ethic..
Et ideo ad rectam rationem agibilium, quae est prudentia, requiritur quod homo habeat virtutem moralem.
RA1
Ad primum ergo dicendum quod ratio, secundum quod est apprehensiva finis, praecedit appetitum finis, sed
appetitus finis praecedit rationem ratiocinantem ad eligendum ea quae sunt ad finem, quod pertinet ad
prudentiam. Sicut etiam in speculativis, intellectus principiorum est principium rationis syllogizantis.
RA2
Ad secundum dicendum quod principia artificialium non diiudicantur a nobis bene vel male secundum
dispositionem appetitus nostri, sicut fines, qui sunt Moralium principia, sed solum per considerationem rationis.
Et ideo ars non requirit virtutem perficientem appetitum, sicut requirit prudentia.
RA3
Ad tertium dicendum quod prudentia non solum est bene consiliativa, sed etiam bene iudicativa et bene
praeceptiva. Quod esse non potest, nisi removeatur impedimentum passionum corrumpentium iudicium et
praeceptum prudentiae; et hoc per virtutem moralem.
|q59 Quaestio 59
|a0 Prologus
Deinde considerandum est de distinctione Moralium virtutum ad invicem. Et quia virtutes morales quae sunt
circa passiones, distinguuntur secundum diversitatem passionum, oportet primo considerare comparationem
virtutis ad passionem; secundo, distinctionem Moralium virtutum secundum passiones. Circa primum quaeruntur
quinque. Primo, utrum virtus moralis sit passio.
Secundo, utrum virtus moralis possit esse cum passione. Tertio, utrum possit esse cum tristitia. Quarto, utrum
omnis virtus moralis sit circa passionem. Quinto, utrum aliqua virtus moralis possit esse sine passione.
|a1 Articulus 1
AG1
Ad primum sic proceditur. Videtur quod virtus moralis sit passio.
Medium enim est eiusdem generis cum extremis. Sed virtus moralis est medium inter passiones. Ergo virtus
moralis est passio.
AG2
Praeterea, virtus et vitium, cum sint contraria, sunt in eodem genere. Sed quaedam passiones vitia esse dicuntur,
ut invidia et ira. Ergo etiam quaedam passiones sunt virtutes.
AG3
Praeterea, misericordia quaedam passio est, est enim tristitia de alienis malis, ut supra dictum est.
Hanc autem cicero, locutor egregius, non dubitavit appellare virtutem; ut Augustinus dicit, in IX de CIV. Dei.
Ergo passio potest esse virtus moralis.
SC
853

