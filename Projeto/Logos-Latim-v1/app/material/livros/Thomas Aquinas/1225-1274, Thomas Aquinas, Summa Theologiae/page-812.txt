Et hoc videtur magis consonum intentioni Aristotelis.
Unde ad huius distinctionis probationem inducit communem loquendi consuetudinem, secundum quam
qualitates quae secundum rationem suam sunt facile mobiles, si ex aliquo accidenti difficile mobiles reddantur,
habitus dicuntur, et e converso est de qualitatibus quae secundum suam rationem sunt difficile mobiles; nam si
aliquis imperfecte habeat scientiam, ut de facili possit ipsam amittere, magis dicitur disponi ad scientiam quam
scientiam habere. Ex quo patet quod nomen habitus diuturnitatem quandam importat; non autem nomen
dispositionis.
Nec impeditur quin secundum hoc facile et difficile mobile sint specificae differentiae, propter hoc quod ista
pertinent ad passionem et motum, et non ad genus qualitatis. Nam istae differentiae, quamvis per accidens
videantur se habere ad qualitatem, designant tamen proprias et per se differentias qualitatum. Sicut etiam in
genere substantiae frequenter accipiuntur differentiae accidentales loco substantialium, inquantum per eas
designantur principia essentialia.
|a3 Articulus 3
AG1
Ad tertium sic proceditur. Videtur quod habitus non importet ordinem ad actum.
Unumquodque enim agit secundum quod est actu.
Sed Philosophus dicit, in III de anima, quod cum aliquis fit sciens secundum habitum, est etiam tunc in potentia,
aliter tamen quam ante addiscere.
Ergo habitus non importat habitudinem principii ad actum.
AG2
Praeterea, illud quod ponitur in definitione alicuius, per se convenit illi. Sed esse principium actionis ponitur in
definitione potentiae; ut patet in V metaphys..
Ergo esse principium actus per se convenit potentiae. Quod autem est per se, est primum in unoquoque genere.
Si ergo etiam habitus sit principium actus, sequitur quod sit posterior quam potentia. Et sic non erit prima species
qualitatis habitus vel dispositio.
AG3
Praeterea, sanitas quandoque est habitus, et similiter macies et pulchritudo. Sed ista non dicuntur per ordinem ad
actum.
Non ergo est de ratione habitus quod sit principium actus.
SC
Sed contra est quod Augustinus dicit, in libro de bono coniugali, quod habitus est quo aliquid agitur cum opus
est.
Et Commentator dicit, in III de anima, quod habitus est quo quis agit cum voluerit.
CO
Respondeo dicendum quod habere ordinem ad actum potest competere habitui et secundum rationem habitus; et
secundum rationem subiecti in quo est habitus. Secundum quidem rationem habitus, convenit omni habitui
aliquo modo habere ordinem ad actum. Est enim de ratione habitus ut importet habitudinem quandam in ordine
ad naturam rei, secundum quod convenit vel non convenit. Sed natura rei, quae est finis generationis, ulterius
etiam ordinatur ad alium finem, qui vel est operatio, vel aliquod operatum, ad quod quis pervenit per
operationem. Unde habitus non solum importat ordinem ad ipsam naturam rei, sed etiam consequenter ad
operationem, inquantum est finis naturae, vel perducens ad finem.
Unde et in V metaphys. Dicitur in definitione habitus, quod est dispositio secundum quam bene vel male
disponitur dispositum aut secundum se, idest secundum suam naturam, aut ad aliud, idest in ordine ad finem.
Sed sunt quidam habitus qui etiam ex parte subiecti in quo sunt, primo et principaliter important ordinem ad
actum.
Quia ut dictum est, habitus primo et per se importat habitudinem ad naturam rei. Si igitur natura rei in qua est
habitus, consistat in ipso ordine ad actum, sequitur quod habitus principaliter importet ordinem ad actum.
Manifestum est autem quod natura et ratio potentiae est ut sit principium actus.
Unde omnis habitus qui est alicuius potentiae ut subiecti, principaliter importat ordinem ad actum.
RA1
Ad primum ergo dicendum quod habitus est actus quidam, inquantum est qualitas, et secundum hoc potest esse
principium operationis. Sed est in potentia per respectum ad operationem.
Unde habitus dicitur actus primus, et operatio actus secundus; ut patet in II de anima.
RA2
Ad secundum dicendum quod non est de ratione habitus quod respiciat potentiam, sed quod respiciat naturam. Et
quia natura praecedit actionem, quam respicit potentia; ideo prior species qualitatis ponitur habitus quam
potentia.
RA3

812

