Sed regnum caelorum est obiectum spei.
Ergo poenitentia magis procedit ex spe quam ex timore.
AG3
Praeterea, timor est interior actus hominis. Poenitentia autem non videtur esse ex opere hominis, sed ex opere
Dei, secundum illud Ierem. XXXI, postquam convertisti me, egi poenitentiam.
Ergo poenitentia non procedit ex timore.
SC
Sed contra est quod Isaiae XXVI dicitur, sicut quae concipit, cum appropinquaverit ad partum, dolens clamat in
doloribus suis, sic facti sumus, scilicet per poenitentiam, et postea subditur, secundum aliam litteram, a timore
tuo, Domine, concepimus, et parturivimus, et peperimus spiritum salutis, idest poenitentiae salutaris, ut per
praemissa patet.
Ergo poenitentia procedit ex timore.
CO
Respondeo dicendum quod de poenitentia loqui possumus dupliciter.
Uno modo, quantum ad habitum. Et sic immediate a Deo infunditur, sine nobis principaliter operantibus, non
tamen sine nobis dispositive cooperantibus per aliquos actus. Alio modo possumus loqui de poenitentia quantum
ad actus quibus Deo operanti in poenitentia cooperamur. Quorum actuum primum principium est Dei operatio
convertentis cor, secundum illud Thren. Ult., converte nos, Domine, ad te, et convertemur.
Secundus actus est motus fidei. Tertius actus est motus timoris servilis, quo quis timore suppliciorum a peccatis
retrahitur.
Quartus actus est motus spei, quo quis, sub spe veniae consequendae, assumit propositum emendandi. Quintus
actus est motus caritatis, quo alicui peccatum displicet secundum seipsum, et non iam propter supplicia. Sextus
actus est motus timoris filialis, quo, propter reverentiam Dei, aliquis emendam Deo voluntarius offert. Sic igitur
patet quod actus poenitentiae a timore servili procedit sicut a primo motu affectus ad hoc ordinante, a timore
autem filiali sicut ab immediato et proximo principio.
RA1
Ad primum ergo dicendum quod peccatum prius incipit homini displicere, maxime peccatori, propter supplicia,
quae respicit timor servilis, quam propter Dei offensam vel peccati turpitudinem, quod pertinet ad caritatem.
RA2
Ad secundum dicendum quod in regno caelorum appropinquante intelligitur adventus regis non solum
praemiantis, sed etiam punientis.
Unde et, Matth. III, ioannes baptista dicebat, progenies viperarum, quis demonstravit vobis fugere a ventura ira?
RA3
Ad tertium dicendum quod etiam ipse motus timoris procedit ex actu Dei convertentis cor, unde dicitur deuteron.
V, quis det eos talem habere mentem ut timeant me? et ideo per hoc quod poenitentia a timore procedit, non
excluditur quin procedat ex actu Dei convertentis Cor.
|a6 Articulus 6
AG1
Ad sextum sic proceditur. Videtur quod poenitentia sit prima virtutum.
Quia super illud Matth. III, poenitentiam agite, dicit Glossa, prima virtus est per poenitentiam punire veterem
hominem et vitia odire.
AG2
Praeterea, recedere a termino prius esse videtur quam accedere ad terminum. Sed omnes aliae virtutes pertinere
videntur ad accessum ad terminum, quia per omnes homo ordinatur ad bonum agendum. Poenitentia autem
videtur ordinari ad recessum a malo.
Ergo poenitentia videtur prior esse omnibus aliis virtutibus.
AG3
Praeterea, ante poenitentiam est peccatum in anima. Sed simul cum peccato nulla virtus animae inest. Ergo nulla
virtus est ante poenitentiam, sed ipsa videtur esse prima, quae aliis aditum aperit excludendo peccatum.
SC
Sed contra est quod poenitentia procedit ex fide, spe et caritate, sicut iam dictum est.
Non ergo poenitentia est prima virtutum.
CO
Respondeo dicendum quod in virtutibus non attenditur ordo temporis quantum ad habitus, quia, cum virtutes sint
connexae, ut in secunda parte habitum est, omnes simul incipiunt esse in anima. Sed dicitur una earum esse prior
altera ordine naturae, qui consideratur ex ordine actuum, secundum scilicet quod actus unius virtutis
praesupponit actum alterius virtutis.
Secundum hoc ergo dicendum est quod actus quidam laudabiles etiam tempore praecedere possunt actum et
habitum poenitentiae, sicut actus fidei et spei informium, et actus timoris servilis. Actus autem et habitus
2572

