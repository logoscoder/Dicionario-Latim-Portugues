Ad octavum sic proceditur. Videtur quod temperantia sit maxima virtutum.
Dicit enim Ambrosius, in I de offic., quod in temperantia maxime honesti cura, decoris consideratio spectatur et
quaeritur.
Sed virtus laudabilis est inquantum est honesta et decora.
Ergo temperantia est maxima virtutum.
AG2
Praeterea, maioris virtutis est operari id quod est difficilius.
Sed difficilius est refrenare concupiscentias et delectationes tactus quam rectificare actiones exteriores, quorum
primum pertinet ad temperantiam, secundum ad iustitiam.
Ergo temperantia est maior virtus quam iustitia.
AG3
Praeterea, quanto aliquid est communius, tanto magis necessarium videtur esse et melius. Sed fortitudo est circa
pericula mortis, quae rarius occurrunt quam delectabilia tactus, quae quotidie occurrunt, et sic usus temperantiae
est communior quam fortitudinis. Ergo temperantia est nobilior virtus quam fortitudo.
SC
Sed contra est quod Philosophus dicit, in I rhet., quod maximae virtutes sunt quae aliis maxime sunt utiles, et
propter hoc, fortes et iustos maxime honoramus.
CO
Respondeo dicendum quod, sicut Philosophus dicit, in I ethic., bonum multitudinis divinius est quam bonum
unius.
Et ideo quanto aliqua virtus magis pertinet ad bonum multitudinis tanto melior est. Iustitia autem et fortitudo
magis pertinent ad bonum multitudinis quam temperantia, quia iustitia consistit in communicationibus, quae sunt
ad alterum; fortitudo autem in periculis bellorum, quae sustinentur pro salute communi; temperantia autem
moderatur solum concupiscentias et delectationes eorum quae pertinent ad ipsum hominem. Unde manifestum
est quod iustitia et fortitudo sunt excellentiores virtutes quam temperantia, quibus prudentia et virtutes
theologicae sunt potiores.
RA1
Ad primum ergo dicendum quod honestas et decor maxime attribuuntur temperantiae, non propter
principalitatem proprii boni, sed propter turpitudinem contrarii mali, a quo retrahit, inquantum scilicet moderatur
delectationes quae sunt nobis et brutis communes.
RA2
Ad secundum dicendum quod, cum virtus sit circa difficile et bonum, dignitas virtutis magis attenditur circa
rationem boni, in quo excedit iustitia, quam secundum rationem difficilis, in quo excedit temperantia.
RA3
Ad tertium dicendum quod illa communitas qua aliquid pertinet ad multitudinem hominum, magis facit ad
excellentiam bonitatis quam illa quae consideratur secundum quod aliquid frequenter occurrit, in quarum prima
excedit fortitudo, in secunda temperantia. Unde simpliciter fortitudo est potior, licet quoad aliquid possit dici
temperantia potior non solum fortitudine, sed etiam iustitia.
|q142 Quaestio 142
|a0 Prologus
Deinde considerandum est de vitiis oppositis temperantiae.
Et circa hoc quaeruntur quatuor. Primo, utrum insensibilitas sit peccatum. Secundo, utrum intemperantia sit
vitium puerile. Tertio, de comparatione intemperantiae ad timiditatem. Quarto, utrum vitium intemperantiae sit
maxime opprobriosum.
|a1 Articulus 1
AG1
Ad primum sic proceditur. Videtur quod insensibilitas non sit vitium. Dicuntur enim insensibiles qui deficiunt
circa delectationes tactus. Sed in his penitus deficere videtur esse laudabile et virtuosum, dicitur enim Dan. X, in
diebus illis ego, Daniel, lugebam trium hebdomadarum tempus, panem desiderabilem non comedi, et caro et
vinum non introierunt in os meum, sed neque unguento unctus sum.
Ergo insensibilitas non est peccatum.
AG2
Praeterea, bonum hominis est secundum rationem esse, secundum dionysium, IV cap. De div. Nom..
Sed abstinere ab omnibus delectabilibus tactus maxime promovet hominem in bono rationis, dicitur enim Dan. I,
quod pueris qui utebantur leguminibus dedit Deus scientiam et disciplinam in omni libro et sapientia.
Ergo insensibilitas, quae universaliter repellit huiusmodi delectationes, non est vitiosa.
AG3
1803

