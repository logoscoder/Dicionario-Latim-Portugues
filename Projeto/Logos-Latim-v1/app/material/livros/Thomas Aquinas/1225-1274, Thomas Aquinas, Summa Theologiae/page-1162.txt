et fortius magnifica opera prosequantur, et mala praesentis vitae sustineant, sicut Paulo dictum est, II ad Cor.
XII, sufficit tibi gratia mea.
Alio modo homo cognoscit aliquid per seipsum, et hoc certitudinaliter. Et sic nullus potest scire se habere
gratiam. Certitudo enim non potest haberi de aliquo, nisi possit diiudicari per proprium principium, sic enim
certitudo habetur de conclusionibus demonstrativis per indemonstrabilia universalia principia; nullus autem
posset scire se habere scientiam alicuius conclusionis, si principium ignoraret. Principium autem gratiae, et
obiectum eius, est ipse Deus, qui propter sui excellentiam est nobis ignotus; secundum illud iob XXXVI, ecce,
Deus magnus, vincens scientiam nostram.
Et ideo eius praesentia in nobis vel absentia per certitudinem cognosci non potest; secundum illud iob IX, si
venerit ad me, non videbo eum, si autem abierit, non intelligam.
Et ideo homo non potest per certitudinem diiudicare utrum ipse habeat gratiam; secundum illud I ad Cor. IV, sed
neque meipsum iudico, qui autem iudicat me, Dominus est.
Tertio modo cognoscitur aliquid coniecturaliter per aliqua signa. Et hoc modo aliquis cognoscere potest se
habere gratiam, inquantum scilicet percipit se delectari in Deo, et contemnere res mundanas; et inquantum homo
non est conscius sibi alicuius peccati mortalis.
Secundum quem modum potest intelligi quod habetur Apoc. II, vincenti dabo manna absconditum, quod nemo
novit nisi qui accipit, quia scilicet ille qui accipit, per quandam experientiam dulcedinis novit, quam non
experitur ille qui non accipit.
Ista tamen cognitio imperfecta est.
Unde apostolus dicit, I ad Cor. IV, nihil mihi conscius sum, sed non in hoc iustificatus sum.
Quia ut dicitur in Psalmo XVIII, delicta quis intelligit? ab occultis meis munda me, Domine.
RA1
Ad primum ergo dicendum quod illa quae sunt per essentiam sui in anima, cognoscuntur experimentali
cognitione, inquantum homo experitur per actus principia intrinseca, sicut voluntatem percipimus volendo, et
vitam in operibus vitae.
RA2
Ad secundum dicendum quod de ratione scientiae est quod homo certitudinem habeat de his quorum habet
scientiam, et similiter de ratione fidei est quod homo sit certus de his quorum habet fidem. Et hoc ideo, quia
certitudo pertinet ad perfectionem intellectus, in quo praedicta dona existunt.
Et ideo quicumque habet scientiam vel fidem, certus est se habere. Non est autem similis ratio de gratia et
caritate et aliis huiusmodi, quae perficiunt vim appetitivam.
RA3
Ad tertium dicendum quod peccatum habet pro principio et pro obiecto bonum commutabile, quod nobis est
notum. Obiectum autem vel finis gratiae est nobis ignotum, propter sui luminis immensitatem; secundum illud I
ad Tim. Ult., lucem habitat inaccessibilem.
RA4
Ad quartum dicendum quod apostolus ibi loquitur de donis gloriae, quae sunt nobis data in spe, quae certissime
cognoscimus per fidem; licet non cognoscamus per certitudinem nos habere gratiam, per quam nos possumus ea
promereri. Vel potest dici quod loquitur de notitia privilegiata, quae est per revelationem. Unde subdit, nobis
autem revelavit Deus per spiritum sanctum.
RA5
Ad quintum dicendum quod illud etiam verbum Abrahae dictum, potest referri ad notitiam experimentalem, quae
est per exhibitionem operis.
In opere enim illo quod fecerat Abraham, cognoscere potuit experimentaliter se Dei timorem habere.
Vel potest etiam ad revelationem referri.
|q113 Quaestio 113
|a0 Prologus
Deinde considerandum est de effectibus gratiae.
Et primo, de iustificatione impii, quae est effectus gratiae operantis; secundo, de merito, quod est effectus gratiae
cooperantis. Circa primum quaeruntur decem. Primo, quid sit iustificatio impii. Secundo, utrum ad eam
requiratur gratiae infusio. Tertio, utrum ad eam requiratur aliquis motus liberi arbitrii. Quarto, utrum ad eam
requiratur motus fidei.
Quinto, utrum ad eam requiratur motus liberi arbitrii contra peccatum. Sexto, utrum praemissis sit connumeranda
remissio peccatorum. Septimo, utrum in iustificatione impii sit ordo temporis, aut sit subito. Octavo, de naturali
ordine eorum quae ad iustificationem concurrunt. Nono, utrum iustificatio impii sit maximum opus Dei. Decimo,
utrum iustificatio impii sit miraculosa.
|a1 Articulus 1
1162

