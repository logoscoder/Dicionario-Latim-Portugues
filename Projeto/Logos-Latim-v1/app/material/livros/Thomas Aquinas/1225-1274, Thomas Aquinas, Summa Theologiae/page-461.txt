Praeterea, Augustinus dicit, in libro de divinatione Daemonum, quod Daemones, propter celeritatem motus,
aliqua nobis ignota denuntiant.
Sed agilitas motus ad hoc nihil faceret, si distantia localis cognitionem Daemonis non impediret. Multo igitur
magis distantia localis impedit cognitionem animae separatae, quae est inferior secundum naturam quam
Daemon.
AG3
Praeterea, sicut distat aliquis secundum locum, ita secundum tempus sed distantia temporis impedit cognitionem
animae separatae, non enim cognoscunt futura. Ergo videtur quod etiam distantia secundum locum animae
separatae cognitionem impediat.
SC
Sed contra est quod dicitur Luc. XVI, quod dives cum esset in tormentis, elevans oculos suos, vidit Abraham a
longe.
Ergo distantia localis non impedit animae separatae cognitionem.
CO
Respondeo dicendum quod quidam posuerunt quod anima separata cognosceret singularia abstrahendo a
sensibilibus. Quod si esset verum, posset dici quod distantia localis impediret animae separatae cognitionem,
requireretur enim quod vel sensibilia agerent in animam separatam, vel anima separata in sensibilia; et quantum
ad utrumque, requireretur distantia determinata.
Sed praedicta positio est impossibilis, quia abstractio specierum a sensibilibus fit mediantibus sensibus et aliis
potentiis sensitivis, quae in anima separata actu non manent. Intelligit autem anima separata singularia per
influxum specierum ex divino lumine, quod quidem lumen aequaliter se habet ad propinquum et distans. Unde
distantia localis nullo modo impedit animae separatae cognitionem.
RA1
Ad primum ergo dicendum quod Augustinus non dicit quod propter hoc quod ibi sunt animae mortuorum, ea
quae hic sunt videre non possunt, ut localis distantia huius ignorantiae causa esse credatur, sed hoc potest propter
aliquid aliud contingere, ut infra dicetur.
RA2
Ad secundum dicendum quod Augustinus ibi loquitur secundum opinionem illam qua aliqui posuerunt quod
Daemones habent corpora naturaliter sibi unita, secundum quam positionem, etiam potentias sensitivas habere
possunt, ad quarum cognitionem requiritur determinata distantia. Et hanc opinionem etiam in eodem libro
Augustinus expresse tangit, licet eam magis recitando quam asserendo tangere videatur, ut patet per ea quae dicit
XXI libro de CIV. Dei.
RA3
Ad tertium dicendum quod futura, quae distant secundum tempus, non sunt entia in actu. Unde in seipsis non
sunt cognoscibilia, quia sicut deficit aliquid ab entitate, ita deficit a cognoscibilitate. Sed ea quae sunt distantia
secundum locum, sunt entia in actu, et secundum se cognoscibilia. Unde non est eadem ratio de distantia locali,
et de distantia temporis.
|a8 Articulus 8
AG1
Ad octavum sic proceditur. Videtur quod animae separatae cognoscant ea quae hic aguntur. Nisi enim ea
cognoscerent, de eis curam non haberent. Sed habent curam de his quae hic aguntur; secundum illud Luc. XVI,
habeo quinque fratres, ut testificetur illis, ne et ipsi veniant in hunc locum tormentorum.
Ergo animae separatae cognoscunt ea quae hic aguntur.
AG2
Praeterea, frequenter mortui vivis apparent, vel dormientibus vel vigilantibus, et eos admonent de iis quae hic
aguntur; sicut Samuel apparuit Sauli, ut habetur I Reg. XXVIII.
Sed hoc non esset si ea quae hic sunt non cognoscerent.
Ergo ea quae hic aguntur cognoscunt.
AG3
Praeterea, animae separatae cognoscunt ea quae apud eas aguntur.
Si ergo quae apud nos aguntur non cognoscerent, impediretur earum cognitio per localem distantiam.
Quod supra negatum est.
SC
Sed contra est quod dicitur iob XIV, sive fuerint filii eius nobiles, sive ignobiles, non intelliget.
CO
Respondeo dicendum quod, secundum naturalem cognitionem, de qua nunc hic agitur, animae mortuorum
nesciunt quae hic aguntur.
Et huius ratio ex dictis accipi potest.

461

