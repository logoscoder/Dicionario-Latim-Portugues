Sed comprehendere divinam essentiam competit filio Dei per naturam. Ergo filio hominis competit per gratiam.
Et ita videtur quod anima Christi per gratiam verbum comprehendat.
SC
Sed contra est quod Augustinus dicit, in libro octogintatrium quaest., quod se comprehendit, finitum est sibi.
Sed essentia divina non est finita in comparatione ad animam Christi, cum in infinitum eam excedat. Ergo anima
Christi non comprehendit verbum.
CO
Respondeo dicendum quod, sicut ex supra dictis patet, sic facta est unio naturarum in persona Christi quod
tamen proprietas utriusque naturae inconfusa permansit, ita scilicet quod increatum mansit increatum, et creatum
mansit infra limites creaturae, sicut Damascenus dicit, in III libro.
Est autem impossibile quod aliqua creatura comprehendat divinam essentiam, sicut in prima parte dictum est, eo
quod infinitum non comprehenditur a finito. Et ideo dicendum quod anima Christi nullo modo comprehendit
divinam essentiam.
RA1
Ad primum ergo dicendum quod homo assumptus connumeratur divinae trinitati in sui cognitione, non ratione
comprehensionis, sed ratione cuiusdam excellentissimae cognitionis prae ceteris creaturis.
RA2
Ad secundum dicendum quod nec etiam in unione quae est secundum esse personale, natura humana
comprehendit verbum Dei, sive naturam divinam, quae quamvis tota unita fuerit humanae naturae in una persona
filii, non tamen fuit tota virtus divinitatis ab humana natura quasi circumscripta.
Unde Augustinus dicit, in epistola ad volusianum, scire te volo non hoc christianam habere doctrinam, quod ita
Deus infusus sit carni ut curam gubernandae universitatis vel deseruerit vel amiserit, vel ad illud corpusculum
quasi contractam collectamque transtulerit.
Et similiter anima Christi totam essentiam Dei videt, non tamen eam comprehendit, quia non totaliter eam videt,
idest, non ita perfecte sicut visibilis est, ut in prima parte expositum est.
RA3
Ad tertium dicendum quod verbum illud Augustini est intelligendum de gratia unionis, secundum quam omnia
quae dicuntur de filio Dei secundum naturam divinam, dicuntur de filio hominis, propter identitatem suppositi.
Et secundum hoc, vere potest dici quod filius hominis est comprehensor divinae essentiae, non quidem
secundum animam, sed secundum divinam naturam. Per quem etiam modum potest dici quod filius hominis est
creator.
|a2 Articulus 2
AG1
Ad secundum sic proceditur. Videtur quod anima Christi in verbo non cognoscat omnia.
Dicitur enim marci XIII, de die autem illa nemo scit, neque Angeli in caelo neque filius, nisi pater.
Non igitur omnia scit in verbo.
AG2
Praeterea, quanto aliquis perfectius cognoscit aliquod principium, tanto plura in illo principio cognoscit. Sed
Deus perfectius videt essentiam suam quam anima Christi. Ergo plura cognoscit in verbo quam anima Christi.
Non ergo anima Christi in verbo cognoscit omnia.
AG3
Praeterea, quantitas scientiae attenditur secundum quantitatem scibilium. Si ergo anima Christi sciret in verbo
omnia quae scit verbum, sequeretur quod scientia animae Christi aequaretur scientiae divinae, creatum videlicet
increato. Quod est impossibile.
SC
Sed contra est quod, super illud Apoc. V, dignus est agnus qui occisus est accipere divinitatem et scientiam,
Glossa dicit, idest, omnium cognitionem.
CO
Respondeo dicendum quod, cum quaeritur an Christus cognoscat omnia in verbo, dicendum est quod ly omnia
potest dupliciter accipi. Uno modo, proprie, ut distribuat pro omnibus quae quocumque modo sunt vel erunt vel
fuerunt, vel facta vel dicta vel cogitata a quocumque, secundum quodcumque tempus. Et sic dicendum est quod
anima Christi in verbo cognoscit omnia. Unusquisque enim intellectus creatus in verbo cognoscit, non quidem
omnia simpliciter, sed tanto plura quanto perfectius videt verbum, nulli tamen intellectui beato deest quin
cognoscat in verbo omnia quae ad ipsum spectant. Ad Christum autem, et ad eius dignitatem, spectant
quodammodo omnia, inquantum ei subiecta sunt omnia. Ipse est etiam omnium iudex constitutus a Deo, quia
filius hominis est, ut dicitur Ioan. V.
Et ideo anima Christi in verbo cognoscit omnia existentia secundum quodcumque tempus, et etiam hominum
cogitatus, quorum est iudex, ita quod de eo dicitur, Ioan. II, ipse enim sciebat quid esset in homine; quod potest

2112

