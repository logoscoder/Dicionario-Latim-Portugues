Ad secundum dicendum quod perfectio huius sacramenti non est in usu fidelium, sed in consecratione materiae.
Et ideo nihil derogat perfectioni huius sacramenti si populus sumat corpus sine sanguine, dummodo sacerdos
consecrans sumat utrumque.
RA3
Ad tertium dicendum quod repraesentatio dominicae passionis agitur in ipsa consecratione huius sacramenti, in
qua non debet corpus sine sanguine consecrari. Potest autem a populo corpus sine sanguine sumi, nec exinde
aliquod sequitur detrimentum.
Quia sacerdos in persona omnium sanguinem offert et sumit, et sub utraque specie totus Christus continetur, ut
supra habitum est.
|q81 Quaestio 81
|a0 Prologus
Deinde considerandum est de usu huius sacramenti quo Christus usus est in prima sui institutione. Et circa hoc
quaeruntur quatuor. Primo, utrum ipse Christus sumpserit corpus et sanguinem suum. Secundo, utrum Iudae
dederit. Tertio, quale corpus sumpserit aut dederit, scilicet passibile vel impassibile. Quarto, quomodo se
habuisset Christus sub hoc sacramento si fuisset in triduo mortis reservatum, aut etiam consecratum.
|a1 Articulus 1
AG1
Ad primum sic proceditur. Videtur quod Christus non sumpserit corpus suum et sanguinem. Non enim de factis
Christi et dictis asseri debet quod auctoritate sacrae Scripturae non traditur.
Sed in evangeliis non habetur quod Christus corpus suum manducaverit aut sanguinem biberit. Non ergo est hoc
asserendum.
AG2
Praeterea, nihil potest esse in seipso, nisi forte ratione partium, prout scilicet una pars eius est in alia, ut habetur
in IV physic.
Sed illud quod manducatur et bibitur, est in manducante et bibente. Cum ergo totus Christus sit in utraque specie
sacramenti, videtur impossibile fuisse quod ipse sumpserit hoc sacramentum.
AG3
Praeterea, duplex est assumptio huius sacramenti, scilicet spiritualis et sacramentalis. Sed spiritualis non
competebat Christo, quia nihil a sacramento accepit. Et per consequens nec sacramentalis, quae sine spirituali est
imperfecta, ut supra habitum est.
Ergo Christus nullo modo hoc sacramentum sumpsit.
SC
Sed contra est quod Hieronymus dicit, ad heldibiam, Dominus Iesus ipse conviva et convivium, ipse comedens
et qui comeditur.
CO
Respondeo dicendum quod quidam dixerunt quod Christus in cena corpus et sanguinem suum discipulis tradidit,
non tamen ipse sumpsit.
Sed hoc non videtur convenienter dici. Quia Christus ea quae ab aliis observanda instituit, ipse primitus
observavit, unde et ipse prius baptizari voluit quam aliis baptismum imponeret, secundum illud Act. I, coepit
Iesus facere et docere.
Unde et ipse primo corpus suum et sanguinem sumpsit, et postea discipulis suis tradidit sumendum.
Et hoc est quod, Ruth III, super illud, cumque comedisset et bibisset etc., dicit Glossa, quod Christus comedit et
bibit in cena, cum corporis et sanguinis sui sacramentum discipulis tradidit. Unde, quia pueri communicaverunt
carni et sanguini, et ipse participavit eisdem.
RA1
Ad primum ergo dicendum quod in evangeliis legitur quod Christus accepit panem et calicem. Non est autem
intelligendum quod acceperit solum in manibus, ut quidam dicunt, sed eo modo accepit quo aliis accipiendum
tradidit. Unde, cum discipulis dixerit, accipite et comedite, et iterum, accipite et bibite, intelligendum est quod
ipse Dominus accipiens comederit et biberit.
Unde et quidam metrice dixerunt, rex sedet in cena, turba cinctus duodena, se tenet in manibus, se cibat ipse
cibus.
RA2
Ad secundum dicendum quod, sicut supra dictum est, Christus, secundum quod est sub hoc sacramento,
comparatur ad locum non secundum proprias dimensiones, sed secundum dimensiones specierum
sacramentalium, ita quod in quocumque loco ubi sunt illae species, est ipse Christus. Et quia species illae
potuerunt esse in manibus et in ore Christi, ipse totus Christus potuit esse in suis manibus et in suo ore. Non
autem potuisset hoc esse secundum quod comparatur ad locum secundum proprias species.
2531

