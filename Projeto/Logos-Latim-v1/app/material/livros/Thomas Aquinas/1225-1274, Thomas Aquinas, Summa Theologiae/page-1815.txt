|a3 Articulus 3
AG1
Ad tertium sic proceditur. Videtur quod honestum non differat ab utili et delectabili. Dicitur enim honestum
quod propter se appetitur. Sed delectatio propter se appetitur, ridiculum enim videtur quaerere propter quid
aliquis velit delectari, ut Philosophus dicit, in X ethic..
Ergo honestum non differt a delectabili.
AG2
Praeterea, divitiae sub bono utili continentur, dicit enim tullius, in II rhet., est aliquid non propter suam vim et
naturam, sed propter fructum et utilitatem petendum, quod pecunia est.
Sed divitiae habent rationem honestatis, dicitur enim Eccli. XI, paupertas et honestas (idest divitiae) a Deo sunt;
et XIII, pondus super se tollit qui honestiori (idest ditiori) se communicat.
Ergo honestum non differt ab utili.
AG3
Praeterea, tullius probat, in libro de offic., quod nihil potest esse utile quod non sit honestum.
Et hoc idem habetur per Ambrosium, in libro de offic..
Ergo utile non differt ab honesto.
SC
Sed contra est quod Augustinus dicit, in libro octogintatrium quaest., honestum dicitur quod propter seipsum
petendum est, utile autem quod ad aliquid aliud referendum est.
CO
Respondeo dicendum quod honestum concurrit in idem subiectum cum utili et delectabili, a quibus tamen differt
ratione. Dicitur enim aliquid honestum, sicut dictum est, inquantum habet quendam decorem ex ordinatione
rationis. Hoc autem quod est secundum rationem ordinatum, est naturaliter conveniens homini. Unumquodque
autem naturaliter delectatur in suo convenienti.
Et ideo honestum est naturaliter homini delectabile, sicut de operatione virtutis Philosophus probat, in I ethic..
Non tamen omne delectabile est honestum, quia potest etiam aliquid esse conveniens secundum sensum, non
secundum rationem; sed hoc delectabile est praeter hominis rationem, quae perficit naturam ipsius. Ipsa etiam
virtus, quae secundum se honesta est, refertur ad aliud sicut ad finem, scilicet ad felicitatem. Et secundum hoc,
idem subiecto est et honestum et utile et delectabile, sed ratione differunt. Nam honestum dicitur secundum quod
aliquid habet quandam excellentiam dignam honore propter spiritualem pulchritudinem; delectabile autem,
inquantum quietat appetitum; utile autem, inquantum refertur ad aliud. In pluribus tamen est delectabile quam
utile et honestum, quia omne utile et honestum est aliqualiter delectabile, sed non convertitur, ut dicitur in II
ethic..
RA1
Ad primum ergo dicendum quod honestum dicitur quod propter se appetitur appetitu rationali, qui tendit in id
quod est conveniens rationi. Delectabile autem propter se appetitur appetitu sensitivo.
RA2
Ad secundum dicendum quod divitiae vocantur nomine honestatis secundum opinionem multorum, qui divitias
honorant, vel inquantum ordinantur organice ad actus virtutum, ut dictum est.
RA3
Ad tertium dicendum quod intentio tullii et Ambrosii dicere est quod nihil potest esse simpliciter et vere utile
quod repugnat honestati, quia oportet quod repugnet ultimo fini hominis, quod est bonum secundum rationem,
quamvis forte possit esse utile secundum quid, respectu alicuius finis particularis.
Non autem intendunt dicere quod omne utile, in se consideratum, pertingat ad rationem honesti.
|a4 Articulus 4
AG1
Ad quartum sic proceditur. Videtur quod honestas non debeat poni pars temperantiae. Non enim est possibile
quod idem, respectu eiusdem, sit pars et totum. Sed temperantia est pars honesti, ut tullius dicit, in II rhet..
Ergo honestas non est pars temperantiae.
AG2
Praeterea, III esdrae dicitur quod vinum praecordia facit honesta.
Sed usus vini, praecipue superfluus, de quo ibi loqui videtur, magis pertinet ad intemperantiam quam ad
temperantiam.
AG3
Praeterea, honestum dicitur quod est honore dignum. Sed iusti et fortes maxime honorantur, ut dicit Philosophus,
in I rhet..
Ergo honestas non pertinet ad temperantiam, sed magis ad iustitiam vel fortitudinem.

1815

