AG1
Ad tertium sic proceditur. Videtur quod observationes quae ordinantur ad praecognoscenda aliqua fortunia vel
infortunia, non sunt illicita. Inter alia enim infortunia hominum sunt etiam infirmitates. Sed infirmitates in
hominibus quaedam signa praecedunt, quae etiam a medicis observantur. Ergo observare huiusmodi
significationes non videtur esse illicitum.
AG2
Praeterea, irrationabile est negare illud quod quasi communiter omnes experiuntur. Sed quasi omnes experiuntur
quod aliqua tempora vel loca, vel verba audita, vel occursus hominum seu animalium, aut distorti aut inordinati
actus, aliquod praesagium habent boni vel mali futuri.
Ergo observare ista non videtur esse illicitum.
AG3
Praeterea, actus hominum et eventus ex divina providentia disponuntur secundum ordinem quendam, ad quem
pertinere videtur quod praecedentia sint subsequentium signa. Unde ea quae antiquis patribus contigerunt signa
sunt eorum quae in nobis complentur, ut patet per apostolum, I ad Cor. X.
Observare autem ordinem ex divina providentia procedentem non est illicitum. Ergo observare huiusmodi
praesagia non videtur esse illicitum.
SC
Sed contra est quod Augustinus dicit, in II de doct. Christ., quod ad pacta cum Daemonibus inita pertinent millia
inanium observationum, puta si membrum aliquod salierit; si iunctim ambulantibus amicis lapis aut canis aut
puer medius intervenerit; limen calcare cum ante domum suam aliquis transit; redire ad lectum si quis, dum se
calceat, sternutaverit; redire domum si procedens offenderit; cum vestis a soricibus roditur, plus timere
superstitionem mali futuri quam praesens damnum dolere.
CO
Respondeo dicendum quod homines omnes huiusmodi observationes attendunt non ut quasdam causas, sed ut
quaedam signa futurorum eventuum bonorum vel malorum. Non autem observantur sicut signa a Deo tradita,
cum non sint introducta ex auctoritate divina, sed magis ex vanitate humana, cooperante Daemonum malitia, qui
nituntur animos hominum huiusmodi vanitatibus implicare.
Et ideo manifestum est omnes huiusmodi observantias esse superstitiosas et illicitas. Et videntur esse quaedam
reliquiae idololatriae, secundum quam observabantur auguria, et quidam dies fausti vel infausti (quod
quodammodo pertinet ad divinationem quae fit per astra, secundum quae diversificantur dies), nisi quod
huiusmodi observationes sunt sine ratione et arte; unde sunt magis vanae et superstitiosae.
RA1
Ad primum ergo dicendum quod infirmitatum causae praecedunt in nobis, ex quibus aliqua signa procedunt
futurorum morborum, quae licite a medicis observantur. Unde et si quis praesagium futurorum eventuum
consideret ex sua causa, non erit illicitum, sicut si servus timeat flagella videns Domini iram. Et simile etiam
esse posset si quis timeret nocumentum alicui puero ex oculo fascinante, de quo dictum est in primo libro.
Sic autem non est in huiusmodi observationibus.
RA2
Ad secundum dicendum quod hoc quod a principio in istis observationibus aliquid veri homines experti sunt,
casu accidit.
Sed postmodum, cum homines incipiunt huiusmodi observantiis suum animum implicare, multa secundum
huiusmodi observationes eveniunt per deceptionem Daemonum, ut his observationibus homines implicati
curiosiores fiant, et sese magis inserant multiplicibus laqueis perniciosi erroris, ut Augustinus dicit, II de doct.
Christ..
RA3
Ad tertium dicendum quod in populo Iudaeorum, ex quo Christus erat nasciturus, non solum dicta, sed etiam
facta fuerunt prophetica, ut Augustinus dicit, contra faustum.
Et ideo licitum est illa facta assumere ad nostram instructionem, sicut signis divinitus datis. Non autem omnia
quae aguntur per divinam providentiam sic ordinantur ut sint futurorum signa.
Unde ratio non sequitur.
|a4 Articulus 4
AG1
Ad quartum sic proceditur. Videtur quod suspendere divina verba ad collum non sit illicitum. Non enim divina
verba minoris sunt efficaciae cum scribuntur quam cum proferuntur. Sed licet aliqua sacra verba dicere ad
aliquos effectus, puta ad sanandum infirmos, sicut, pater noster, ave maria, vel qualitercumque nomen Domini
invocetur, secundum illud marci ult., in nomine meo Daemonia eiicient, linguis loquentur novis, serpentes
tollent.
Ergo videtur quod licitum sit aliqua sacra scripta collo suspendere in remedium infirmitatis vel cuiuscumque
nocumenti.
1640

