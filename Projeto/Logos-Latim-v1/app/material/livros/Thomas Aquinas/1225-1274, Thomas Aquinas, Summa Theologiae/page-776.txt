AG3
Praeterea, certitudo est proprietas cognitivae virtutis. Sed certitudo attribuitur spei. Ergo spes ad vim cognitivam
pertinet.
SC
Sed contra, spes est de bono, sicut dictum est.
Bonum autem, inquantum huiusmodi, non est obiectum cognitivae, sed appetitivae virtutis. Ergo spes non
pertinet ad cognitivam, sed ad appetitivam virtutem.
CO
Respondeo dicendum quod, cum spes importet extensionem quandam appetitus in bonum, manifeste pertinet ad
appetitivam virtutem, motus enim ad res pertinet proprie ad appetitum. Actio vero virtutis cognitivae perficitur
non secundum motum cognoscentis ad res, sed potius secundum quod res cognitae sunt in cognoscente. Sed quia
vis cognitiva movet appetitivam, repraesentando ei suum obiectum; secundum diversas rationes obiecti
apprehensi, subsequuntur diversi motus in VI appetitiva.
Alius enim motus sequitur in appetitu ex apprehensione boni, et alius ex apprehensione mali, et similiter alius
motus ex apprehensione praesentis et futuri, absoluti et ardui, possibilis et impossibilis. Et secundum hoc, spes
est motus appetitivae virtutis consequens apprehensionem boni futuri ardui possibilis adipisci, scilicet extensio
appetitus in huiusmodi obiectum.
RA1
Ad primum ergo dicendum quod, quia spes respicit ad bonum possibile, insurgit dupliciter homini motus spei,
sicut dupliciter est ei aliquid possibile, scilicet secundum propriam virtutem, et secundum virtutem alterius.
Quod ergo aliquis sperat per propriam virtutem adipisci, non dicitur expectare, sed sperare tantum. Sed proprie
dicitur expectare quod sperat ex auxilio virtutis alienae, ut dicatur exspectare quasi ex alio spectare, inquantum
scilicet vis apprehensiva praecedens non solum respicit ad bonum quod intendit adipisci, sed etiam ad illud cuius
virtute adipisci sperat; secundum illud Eccli. LI, respiciens eram ad adiutorium hominum.
Motus ergo spei quandoque dicitur expectatio, propter inspectionem virtutis cognitivae praecedentem.
RA2
Ad secundum dicendum quod illud quod homo desiderat, et aestimat se posse adipisci, credit se adepturum, et ex
tali fide in cognitiva praecedente, motus sequens in appetitu fiducia nominatur. Denominatur enim motus
appetitivus a cognitione praecedente, sicut effectus ex causa magis nota, magis enim cognoscit vis apprehensiva
suum actum quam actum appetitivae.
RA3
Ad tertium dicendum quod certitudo attribuitur motui non solum appetitus sensitivi, sed etiam appetitus
naturalis, sicut dicitur quod lapis certitudinaliter tendit deorsum. Et hoc propter infallibilitatem quam habet ex
certitudine cognitionis quae praecedit motum appetitus sensitivi, vel etiam naturalis.
|a3 Articulus 3
AG1
Ad tertium sic proceditur. Videtur quod in brutis animalibus non sit spes.
Spes enim est de futuro bono, ut Damascenus dicit.
Sed cognoscere futurum non pertinet ad animalia bruta, quae habent solum cognitionem sensitivam, quae non est
futurorum. Ergo spes non est in brutis animalibus.
AG2
Praeterea, obiectum spei est bonum possibile adipisci. Sed possibile et impossibile sunt quaedam differentiae
veri et falsi, quae solum sunt in mente, ut Philosophus dicit in VI metaphys..
Ergo spes non est in brutis animalibus, in quibus non est mens.
AG3
Praeterea, Augustinus dicit, super Gen. Ad litt., quod animalia moventur visis.
Sed spes non est de eo quod videtur, nam quod videt quis, quid sperat? ut dicitur Rom. VIII.
Ergo spes non est in brutis animalibus.
SC
Sed contra, spes est passio irascibilis.
Sed in brutis animalibus est irascibilis. Ergo et spes.
CO
Respondeo dicendum quod interiores passiones animalium ex exterioribus motibus deprehendi possunt. Ex
quibus apparet quod in animalibus brutis est spes. Si enim canis videat leporem, aut accipiter avem, nimis
distantem, non movetur ad ipsam, quasi non sperans se eam posse adipisci, si autem sit in propinquo, movetur,
quasi sub spe adipiscendi.
Ut enim supra dictum est, appetitus sensitivus brutorum animalium, et etiam appetitus naturalis rerum
insensibilium, sequuntur apprehensionem alicuius intellectus, sicut et appetitus naturae intellectivae, qui dicitur
voluntas. Sed in hoc est differentia, quod voluntas movetur ex apprehensione intellectus coniuncti, sed motus
776

