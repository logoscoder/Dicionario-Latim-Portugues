Ad tertium dicendum quod etiam in ipsis speculabilibus est aliquid per modum cuiusdam operis, puta constructio
syllogismi aut orationis congruae aut opus numerandi vel mensurandi. Et ideo quicumque ad huiusmodi opera
rationis habitus speculativi ordinantur, dicuntur per quandam similitudinem artes, sed liberales; ad differentiam
illarum artium quae ordinantur ad opera per corpus exercita, quae sunt quodammodo serviles, inquantum corpus
serviliter subditur animae, et homo secundum animam est liber.
Illae vero scientiae quae ad nullum huiusmodi opus ordinantur, simpliciter scientiae dicuntur, non autem artes.
Nec oportet, si liberales artes sunt nobiliores, quod magis eis conveniat ratio artis.
|a4 Articulus 4
AG1
Ad quartum sic proceditur. Videtur quod prudentia non sit alia virtus ab arte. Ars enim est ratio recta aliquorum
operum.
Sed diversa genera operum non faciunt ut aliquid amittat rationem artis, sunt enim diversae artes circa opera
valde diversa. Cum igitur etiam prudentia sit quaedam ratio recta operum, videtur quod etiam ipsa debeat dici
ars.
AG2
Praeterea, prudentia magis convenit cum arte quam habitus speculativi, utrumque enim eorum est circa
contingens aliter se habere, ut dicitur in VI ethic..
Sed quidam habitus speculativi dicuntur artes.
Ergo multo magis prudentia debet dici ars.
AG3
Praeterea, ad prudentiam pertinet bene consiliari, ut dicitur in VI ethic..
Sed etiam in quibusdam artibus consiliari contingit, ut dicitur in III ethic., sicut in arte militari, et gubernativa, et
medicinali.
Ergo prudentia ab arte non distinguitur.
SC
Sed contra est quod Philosophus distinguit prudentiam ab arte, in VI ethic..
CO
Respondeo dicendum quod ubi invenitur diversa ratio virtutis, ibi oportet virtutes distingui.
Dictum est autem supra quod aliquis habitus habet rationem virtutis ex hoc solum quod facit facultatem boni
operis, aliquis autem ex hoc quod facit non solum facultatem boni operis, sed etiam usum. Ars autem facit solum
facultatem boni operis, quia non respicit appetitum. Prudentia autem non solum facit boni operis facultatem, sed
etiam usum, respicit enim appetitum, tanquam praesupponens rectitudinem appetitus. Cuius differentiae ratio est,
quia ars est recta ratio factibilium; prudentia vero est recta ratio agibilium. Differt autem facere et agere quia, ut
dicitur in IX metaphys., factio est actus transiens in exteriorem materiam, sicut aedificare, secare, et huiusmodi;
agere autem est actus permanens in ipso agente, sicut videre, velle, et huiusmodi. Sic igitur hoc modo se habet
prudentia ad huiusmodi actus humanos, qui sunt usus potentiarum et habituum, sicut se habet ars ad exteriores
factiones, quia utraque est perfecta ratio respectu illorum ad quae comparatur. Perfectio autem et rectitudo
rationis in speculativis, dependet ex principiis, ex quibus ratio syllogizat, sicut dictum est quod scientia dependet
ab intellectu, qui est habitus principiorum, et praesupponit ipsum.
In humanis autem actibus se habent fines sicut principia in speculativis, ut dicitur in VII ethic..
Et ideo ad prudentiam, quae est recta ratio agibilium, requiritur quod homo sit bene dispositus circa fines, quod
quidem est per appetitum rectum.
Et ideo ad prudentiam requiritur moralis virtus, per quam fit appetitus rectus. Bonum autem artificialium non est
bonum appetitus humani, sed bonum ipsorum operum artificialium, et ideo ars non praesupponit appetitum
rectum. Et inde est quod magis laudatur artifex qui volens peccat, quam qui peccat nolens; magis autem contra
prudentiam est quod aliquis peccet volens, quam nolens, quia rectitudo voluntatis est de ratione prudentiae, non
autem de ratione artis.
Sic igitur patet quod prudentia est virtus distincta ab arte.
RA1
Ad primum ergo dicendum quod diversa genera artificialium omnia sunt extra hominem, et ideo non
diversificatur ratio virtutis.
Sed prudentia est recta ratio ipsorum actuum humanorum, unde diversificatur ratio virtutis, ut dictum est.
RA2
Ad secundum dicendum quod prudentia magis convenit cum arte quam habitus speculativi, quantum ad
subiectum et materiam, utrumque enim est in opinativa parte animae, et circa contingens aliter se habere. Sed ars
magis convenit cum habitibus speculativis in ratione virtutis, quam cum prudentia, ut ex dictis patet.
RA3
Ad tertium dicendum quod prudentia est bene consiliativa de his quae pertinent ad totam vitam hominis, et ad
ultimum finem vitae humanae. Sed in artibus aliquibus est consilium de his quae pertinent ad fines proprios
846

