potestatem in ecclesia, sicut in primitiva ecclesia per impositionem manus apostolorum, quorum vicem gerunt
episcopi, plenitudo spiritus sancti dabatur, ut habetur Act. VIII. Unde urbanus Papa dicit, omnes fideles per
manus impositionem episcoporum spiritum sanctum post baptismum accipere debent, ut pleni christiani
inveniantur.
RA1
Ad primum ergo dicendum quod Papa in ecclesia habet plenitudinem potestatis, ex qua potest quaedam quae
sunt superiorum ordinum, committere inferioribus quibusdam, sicut presbyteris concedit conferre minores
ordines, quod pertinet ad potestatem episcopalem. Et ex hac plenitudine potestatis concessit beatus Gregorius
Papa quod simplices sacerdotes conferrent hoc sacramentum, quandiu scandalum tolleretur.
RA2
Ad secundum dicendum quod sacramentum baptismi est efficacius quam hoc sacramentum quantum ad
remotionem mali, eo quod est spiritualis generatio, quae est mutatio de non esse in esse.
Hoc autem sacramentum est efficacius ad proficiendum in bono, quia est quoddam spirituale augmentum de esse
imperfecto ad esse perfectum. Et ideo hoc sacramentum digniori ministro committitur.
RA3
Ad tertium dicendum quod, sicut Rabanus dicit, in libro de institut. Cleric., signatur baptizatus chrismate in
summitate capitis per sacerdotem, per pontificem vero in fronte, ut priori unctione significetur super ipsum
spiritus sancti descensio ad habitationem Deo consecrandam, in secunda quoque ut eiusdem spiritus sancti
septiformis gratia, cum omni plenitudine sanctitatis et scientiae et virtutis, venire in hominem declaretur.
Non ergo propter digniorem partem, sed propter potiorem effectum, haec unctio episcopis reservatur.
|a12 Articulus 12
AG1
Ad duodecimum sic proceditur. Videtur quod ritus huius sacramenti non sit conveniens. Sacramentum enim
baptismi est maioris necessitatis quam hoc sacramentum, ut supra dictum est.
Sed baptismo deputantur certa tempora, scilicet Pascha et Pentecoste. Ergo etiam huic sacramento aliquod
certum tempus debet praefigi.
AG2
Praeterea, sicut hoc sacramentum requirit devotionem et dantis et recipientis, ita etiam et sacramentum baptismi.
Sed in sacramento baptismi non requiritur quod a ieiunis sumatur vel conferatur.
Ergo videtur inconvenienter statutum in aurelianensi Concilio, ut ieiuni ad confirmationem veniant; et in
Concilio meldensi ut episcopi non nisi ieiuni per impositionem manus spiritum sanctum tradant.
AG3
Praeterea, chrisma est quoddam signum plenitudinis spiritus sancti, ut supra dictum est.
Sed plenitudo spiritus sancti data est fidelibus Christi in die Pentecostes, ut habetur Act. II.
Magis ergo deberet chrisma confici et benedici in festo Pentecostes quam in cena Domini.
SC
Sed contra est usus ecclesiae, quae a spiritu sancto gubernatur.
CO
Respondeo dicendum quod Dominus, Matth. XVIII, fidelibus suis promisit dicens, ubi fuerint duo vel tres
congregati in nomine meo, ibi sum in medio eorum.
Et ideo firmiter tenendum est quod ordinationes ecclesiae dirigantur secundum sapientiam Christi. Et propter hoc
certum esse debet ritus quos ecclesia observat in hoc et in aliis sacramentis, esse convenientes.
RA1
Ad primum ergo dicendum quod, sicut melchiades Papa dicit, ita coniuncta sunt haec duo sacramenta, scilicet
baptismi et confirmationis, ut ab invicem nisi morte praeveniente nullatenus possint segregari, et unum sine
altero rite perfici non possit.
Et ideo eadem tempora sunt praefixa baptismo solemniter celebrando et huic sacramento. Sed quia hoc
sacramentum a solis episcopis datur, qui non sunt semper praesentes ubi presbyteri baptizant, oportuit, quantum
ad communem usum, sacramentum confirmationis etiam in alia tempora differri.
RA2
Ad secundum dicendum quod ab illa prohibitione excipiuntur infirmi et morte periclitantes, sicut in statuto
meldensis Concilii legitur.
Et ideo, propter multitudinem fidelium, et propter pericula imminentia, sustinetur ut hoc sacramentum, quod non
nisi ab episcopis dari potest, etiam a non ieiunis detur vel accipiatur, quia unus episcopus, praecipue in magna
dioecesi, non sufficeret ad omnes confirmandos, si ei tempus arctaretur. Ubi tamen congrue observari potest,
convenientius est ut a ieiunis detur et accipiatur.
RA3
Ad tertium dicendum quod, sicut ex Concilio martini Papae habetur, omni tempore licebat chrisma conficere.

2462

