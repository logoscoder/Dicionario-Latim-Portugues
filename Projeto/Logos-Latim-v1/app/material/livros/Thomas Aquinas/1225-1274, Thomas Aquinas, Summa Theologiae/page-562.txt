AG4
Praeterea, super illud Num. XVIII; quidquid offerunt primitiarum etc., dicit Glossa Origenis; trahuntur Angeli in
iudicium, utrum ex ipsorum negligentia, an hominum ignavia lapsi sint.
Sed quilibet rationabiliter dolet de malis propter quae in iudicium tractus est. Ergo Angeli dolent de peccatis
hominum.
SC
Sed contra, ubi est tristitia et dolor, non est perfecta felicitas, unde dicitur Apoc. XXI, mors ultra non erit, neque
luctus, neque clamor, neque ullus dolor.
Sed Angeli sunt perfecte beati. Ergo de nullo dolent.
CO
Respondeo dicendum quod Angeli non dolent neque de peccatis, neque de poenis hominum. Tristitia enim et
dolor, secundum Augustinum, non est nisi de his quae contrariantur voluntati. Nihil autem accidit in mundo
quod sit contrarium voluntati Angelorum et aliorum beatorum, quia voluntas eorum totaliter inhaeret ordini
divinae iustitiae; nihil autem fit in mundo, nisi quod per divinam iustitiam fit aut permittitur.
Et ideo, simpliciter loquendo, nihil fit in mundo contra voluntatem beatorum.
Ut enim Philosophus dicit in III ethic.
Illud dicitur simpliciter voluntarium, quod aliquis vult in particulari, secundum quod agitur, consideratis scilicet
omnibus quae circumstant, quamvis in universali consideratum non esset voluntarium, sicut nauta non vult
proiectionem mercium in mare, absolute et universaliter considerando, sed imminente periculo salutis hoc vult.
Unde magis est hoc voluntarium quam involuntarium, ut ibidem dicitur.
Sic igitur Angeli peccata et poenas hominum, universaliter et absolute loquendo, non volunt, volunt tamen quod
circa hoc ordo divinae iustitiae servetur, secundum quem quidam poenis subduntur, et peccare permittuntur.
RA1
Ad primum ergo dicendum quod verbum illud Isaiae potest intelligi de Angelis, idest nuntiis, ezechiae, qui
fleverunt propter verba rabsacis; de quibus habetur Isaiae XXXVII. Et hoc secundum litteralem sensum.
Secundum vero allegoricum, Angeli pacis sunt apostoli et alii praedicatores, qui flent pro peccatis hominum. Si
vero secundum sensum anagogicum exponatur de Angelis beatis, tunc metaphorica erit locutio, ad designandum
quod Angeli volunt in universali hominum salutem. Sic enim Deo et Angelis huiusmodi passiones attribuuntur.
RA2
Ad secundum patet solutio per ea quae dicta sunt.
RA3
Ad tertium dicendum quod tam in poenitentia hominum, quam in peccato, manet una ratio gaudii Angelis,
scilicet impletio ordinis divinae providentiae.
RA4
Ad quartum dicendum quod Angeli ducuntur in iudicium pro peccatis hominum, non quasi rei, sed quasi testes,
ad convincendum homines de eorum ignavia.
|a8 Articulus 8
AG1
Ad octavum sic proceditur. Videtur quod inter Angelos non possit esse pugna seu discordia.
Dicitur enim iob XXV, qui facit concordiam in sublimibus.
Sed pugna opponitur concordiae.
Ergo in sublimibus Angelis non est pugna.
AG2
Praeterea, ubi est perfecta caritas et iusta praelatio, non potest esse pugna. Sed hoc totum est in Angelis.
Ergo in Angelis non est pugna.
AG3
Praeterea, si Angeli dicuntur pugnare pro eis quos custodiunt, necesse est quod unus Angelus foveat unam
partem, et alius aliam.
Sed si una pars habet iustitiam, e contra alia pars habet iniustitiam. Ergo sequitur quod Angelus bonus sit fautor
iniustitiae, quod est inconveniens.
Ergo inter bonos Angelos non est pugna.
SC
Sed contra est quod dicitur Dan. X, ex persona gabrielis, princeps regni Persarum restitit mihi viginti et uno
diebus.
Hic autem princeps Persarum erat Angelus regno Persarum in custodiam deputatus. Ergo unus bonus Angelus
resistit alii, et sic inter eos est pugna.
CO
Respondeo dicendum quod ista quaestio movetur occasione horum verborum Danielis. Quae quidem
Hieronymus exponit, dicens principem regni Persarum esse Angelum qui se opposuit liberationi populi
562

