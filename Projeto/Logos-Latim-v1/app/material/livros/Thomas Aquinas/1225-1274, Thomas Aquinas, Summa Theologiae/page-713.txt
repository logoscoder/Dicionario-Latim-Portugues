Praeterea, prius occurrit, in motu ad finem, recessus a termino, quam accessus ad terminum. Sed timor et
desperatio important recessum ab aliquo, audacia autem et spes important accessum ad aliquid. Ergo timor et
desperatio praecedunt spem et audaciam.
SC
Sed contra, quanto aliquid est propinquius primo, tanto est prius.
Sed spes est propinquior amori, qui est prima passionum. Ergo spes est prior inter omnes passiones irascibilis.
CO
Respondeo dicendum quod, sicut iam dictum est, omnes passiones irascibilis important motum in aliquid.
Motus autem ad aliquid in irascibili potest causari ex duobus, uno modo, ex sola aptitudine seu proportione ad
finem, quae pertinet ad amorem vel odium; alio modo, ex praesentia ipsius boni vel mali, quae pertinet ad
tristitiam vel gaudium. Et quidem ex praesentia boni non causatur aliqua passio in irascibili, ut dictum est, sed ex
praesentia mali causatur passio irae.
Quia igitur in via generationis seu consecutionis, proportio vel aptitudo ad finem praecedit consecutionem finis;
inde est quod ira, inter omnes passiones irascibilis, est ultima, ordine generationis. Inter alias autem passiones
irascibilis, quae important motum consequentem amorem vel odium boni vel mali, oportet quod passiones
quarum obiectum est bonum, scilicet spes et desperatio, sint naturaliter priores passionibus quarum obiectum est
malum, scilicet audacia et timore. Ita tamen quod spes est prior desperatione, quia spes est motus in bonum
secundum rationem boni quod de sua ratione est attractivum, et ideo est motus in bonum per se; desperatio autem
est recessus a bono, qui non competit bono secundum quod est bonum, sed secundum aliquid aliud, unde est
quasi per accidens. Et eadem ratione, timor, cum sit recessus a malo, est prior quam audacia. Quod autem spes et
desperatio sint naturaliter priores quam timor et audacia, ex hoc manifestum est, quod, sicut appetitus boni est
ratio quare vitetur malum, ita etiam spes et desperatio sunt ratio timoris et audaciae, nam audacia consequitur
spem victoriae, et timor consequitur desperationem vincendi. Ira autem consequitur audaciam, nullus enim
irascitur vindictam appetens, nisi audeat vindicare, secundum quod Avicenna dicit, in sexto de naturalibus.
Sic ergo patet quod spes est prima inter omnes passiones irascibilis. Et si ordinem omnium passionum secundum
viam generationis, scire velimus, primo occurrunt amor et odium; secundo, desiderium et fuga; tertio, spes et
desperatio; quarto, timor et audacia; quinto, ira; sexto et ultimo, gaudium et tristitia, quae consequuntur ad
omnes passiones, ut dicitur in II ethic..
Ita tamen quod amor est prior odio, et desiderium fuga, et spes desperatione, et timor audacia, et gaudium quam
tristitia, ut ex praedictis colligi potest.
RA1
Ad primum ergo dicendum quod, quia ira causatur ex aliis passionibus sicut effectus a causis praecedentibus,
ideo ab ea, tanquam a manifestiori, denominatur potentia.
RA2
Ad secundum dicendum quod arduum non est ratio accedendi vel appetendi, sed potius bonum. Et ideo spes,
quae directius respicit bonum, est prior, quamvis audacia aliquando sit in magis arduum, vel etiam ira.
RA3
Ad tertium dicendum quod appetitus primo et per se movetur in bonum, sicut in proprium obiectum; et ex hoc
causatur quod recedat a malo. Proportionatur enim motus appetitivae partis, non quidem motui naturali, sed
intentioni naturae; quae per prius intendit finem quam remotionem contrarii, quae non quaeritur nisi propter
adeptionem finis.
|a4 Articulus 4
AG1
Ad quartum sic proceditur. Videtur quod non sint istae quatuor principales passiones, gaudium et tristitia, spes et
timor.
Augustinus enim, in XIV de CIV. Dei, non ponit spem, sed cupiditatem loco eius.
AG2
Praeterea, in passionibus animae est duplex ordo, scilicet intentionis, et consecutionis seu generationis. Aut ergo
principales passiones accipiuntur secundum ordinem intentionis, et sic tantum gaudium et tristitia, quae sunt
finales, erunt principales passiones. Aut secundum ordinem consecutionis seu generationis, et sic amor erit
principalis passio. Nullo ergo modo debent dici quatuor principales passiones istae quatuor, gaudium et tristitia,
spes et timor.
AG3
Praeterea, sicut audacia causatur ex spe, ita timor ex desperatione. Aut ergo spes et desperatio debent poni
principales passiones, tanquam causae, aut spes et audacia, tanquam sibi ipsis affines.
SC
Sed contra est illud quod boetius, in libro de consol., enumerans quatuor principales passiones, dicit, gaudia
pelle, pelle timorem, spemque fugato, nec dolor adsit.
CO
713

