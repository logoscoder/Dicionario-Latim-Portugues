Character etiam, qui est interior quorundam sacramentorum effectus, est virtus instrumentalis, quae manat a
principali agente, quod est Deus. Secundo autem modo homo potest operari ad interiorem effectum sacramenti,
inquantum operatur per modum ministri. Nam eadem ratio est ministri et instrumenti, utriusque enim actio
exterius adhibetur, sed sortitur effectum interiorem ex virtute principalis agentis, quod est Deus.
RA1
Ad primum ergo dicendum quod purgatio, secundum quod attribuitur ministris ecclesiae, non est a peccato, sed
dicuntur diaconi purgare, inquantum vel immundos eiiciunt a coetu fidelium, vel eos sacris admonitionibus
disponunt ad sacramentorum receptionem.
Similiter etiam sacerdotes illuminare dicuntur sacrum populum, non quidem gratiam infundendo, sed sacramenta
gratiae tradendo, ut patet per dionysium ibidem.
RA2
Ad secundum dicendum quod orationes quae dicuntur in sacramentorum collatione, proponuntur Deo non ex
parte singularis personae, sed ex parte totius ecclesiae, cuius preces sunt apud Deum exaudibiles, secundum illud
Matth. XVIII, si duo ex vobis consenserint super terram de omni re quamcumque petierint, fiet eis a patre meo.
Nihil tamen prohibet quin devotio viri iusti ad hoc aliquid operetur. Illud tamen quod est sacramenti effectus,
non impetratur oratione ecclesiae vel ministri, sed ex merito passionis Christi, cuius virtus operatur in
sacramentis, ut dictum est.
Unde effectus sacramenti non datur melior per meliorem ministrum. Aliquid tamen annexum impetrari potest
recipienti sacramentum per devotionem ministri, nec tamen minister operatur illud, sed impetrat operandum a
Deo.
RA3
Ad tertium dicendum quod res inanimatae non operantur ad interiorem effectum nisi instrumentaliter, ut dictum
est.
Et similiter homines non operantur ad sacramentorum effectum nisi per modum ministerii, ut dictum est.
|a2 Articulus 2
AG1
Ad secundum sic proceditur. Videtur quod sacramenta non sint solum ex institutione divina. Ea enim quae sunt
divinitus instituta, traduntur nobis in sacra Scriptura. Sed quaedam aguntur in sacramentis de quibus nulla fit
mentio in sacra Scriptura, puta de chrismate quo homines confirmantur, et de oleo quo sacerdotes inunguntur, et
de multis aliis, tam verbis quam factis, quibus utimur in sacramentis.
Non ergo sacramenta sunt solum ex institutione divina.
AG2
Praeterea, sacramenta sunt quaedam signa. Res autem sensibiles naturaliter quaedam significant. Nec potest dici
quod Deus quibusdam significationibus delectetur, et non aliis, quia ipse omnia quae fecit approbat. Hoc autem
proprium videtur esse Daemonum, ut quibusdam signis ad aliquid alliciantur, dicit enim Augustinus, XXI de
CIV. Dei, illiciuntur Daemones per creaturas, quas non ipsi, sed Deus condidit, delectabilibus pro sua diversitate
diversis, non ut animalia cibis, sed ut spiritus signis.
Non ergo videtur quod sacramenta indigeant esse ex institutione divina.
AG3
Praeterea, apostoli vicem Dei gesserunt in terris, unde apostolus dicit, II Cor. II, nam et ego quod donavi, si quid
donavi, propter vos in persona Christi, idest, ac si ipse Christus donasset. Sic ergo videtur quod apostoli, et
eorum successores, possint nova sacramenta instituere.
SC
Sed contra est quod ille instituit aliquid qui dat ei robur et virtutem, sicut patet de institutoribus legum. Sed virtus
sacramenti est a solo Deo, ut ex dictis patet.
Ergo solus Deus potest instituere sacramentum.
CO
Respondeo dicendum quod, sicut ex supra dictis patet, sacramenta instrumentaliter operantur ad spirituales
effectus.
Instrumentum autem habet virtutem a principali agente. Agens autem respectu sacramenti est duplex, scilicet
instituens sacramentum; et utens sacramento instituto, applicando scilicet ipsum ad inducendum effectum. Virtus
autem sacramenti non potest esse ab eo qui utitur sacramento, quia non operatur nisi per modum ministerii. Unde
relinquitur quod virtus sacramenti sit ab eo qui instituit sacramentum.
Cum igitur virtus sacramenti sit a solo Deo, consequens est quod solus Deus sit sacramentorum institutor.
RA1
Ad primum ergo dicendum quod illa quae aguntur in sacramentis per homines instituta, non sunt de necessitate
sacramenti, sed ad quandam solemnitatem, quae adhibetur sacramentis ad excitandam devotionem et reverentiam
in his qui sacramenta suscipiunt.

2393

