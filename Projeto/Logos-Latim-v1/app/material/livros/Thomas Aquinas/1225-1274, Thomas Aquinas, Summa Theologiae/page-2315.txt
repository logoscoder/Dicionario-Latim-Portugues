poenae; per modum vero redemptionis, inquantum per eam liberamur a servitute culpae; per modum autem
sacrificii, inquantum per eam reconciliamur Deo, ut infra dicetur.
|q49 Quaestio 49
|a0 Prologus
Deinde considerandum est de ipsis effectibus passionis Christi.
Et circa hoc quaeruntur sex. Primo, utrum per passionem Christi simus liberati a peccato. Secundo, utrum per
eam simus liberati a potestate diaboli. Tertio, utrum per eam simus liberati a reatu poenae. Quarto, utrum per
eam simus Deo reconciliati. Quinto, utrum per eam sit nobis aperta ianua caeli. Sexto, utrum per eam Christus
adeptus fuerit exaltationem.
|a1 Articulus 1
AG1
Ad primum sic proceditur. Videtur quod per passionem Christi non simus liberati a peccato. Liberare enim a
peccato est proprium Dei secundum illud Isaiae XLIII, ego sum qui deleo iniquitates tuas propter me.
Christus autem non est passus secundum quod Deus, sed secundum quod homo. Ergo passio Christi non liberavit
nos a peccato.
AG2
Praeterea, corporale non agit in spirituale.
Sed passio Christi corporalis est, peccatum autem non est nisi in anima, quae est spiritualis creatura. Ergo passio
Christi non potuit nos mundare a peccato.
AG3
Praeterea, nullus potest liberari a peccato quod nondum commisit, sed quod in posterum est commissurus. Cum
igitur multa peccata post Christi passionem sint commissa, et tota die committantur, videtur quod per passionem
Christi non simus liberati a peccato.
AG4
Praeterea, posita causa sufficienti, nihil aliud requiritur ad effectum inducendum. Requiruntur autem adhuc alia
ad remissionem peccatorum, scilicet baptismus et poenitentia. Ergo videtur quod passio Christi non sit sufficiens
causa remissionis peccatorum.
AG5
Praeterea, Proverb. X dicitur, universa delicta operit caritas; et XV dicitur, per misericordiam et fidem purgantur
peccata.
Sed multa sunt alia de quibus habemus fidem, et quae sunt provocativa caritatis. Ergo passio Christi non est
propria causa remissionis peccatorum.
SC
Sed contra est quod dicitur Apoc. I, dilexit nos, et lavit nos a peccatis nostris in sanguine suo.
CO
Respondeo dicendum quod passio Christi est propria causa remissionis peccatorum, tripliciter. Primo quidem,
per modum provocantis ad caritatem. Quia, ut apostolus dicit, Rom. V, commendat Deus suam caritatem in
nobis, quoniam, cum inimici essemus, Christus pro nobis mortuus est.
Per caritatem autem consequimur veniam peccatorum, secundum illud Luc. VII, dimissa sunt ei peccata multa,
quoniam dilexit multum.
Secundo, passio Christi causat remissionem peccatorum per modum redemptionis. Quia enim ipse est caput
nostrum, per passionem suam, quam ex caritate et obedientia sustinuit, liberavit nos, tanquam membra sua, a
peccatis, quasi per pretium suae passionis, sicut si homo per aliquod opus meritorium quod manu exerceret,
redimeret se a peccato quod pedibus commisisset. Sicut enim naturale corpus est unum, ex membrorum
diversitate consistens, ita tota ecclesia, quae est mysticum corpus Christi, computatur quasi una persona cum suo
capite, quod est Christus. Tertio, per modum efficientiae, inquantum caro, secundum quam Christus passionem
sustinuit, est instrumentum divinitatis, ex quo eius passiones et actiones operantur in virtute divina ad
expellendum peccatum.
RA1
Ad primum ergo dicendum quod, licet Christus non sit passus secundum quod Deus, tamen caro eius est
divinitatis instrumentum. Et ex hoc passio eius habet quandam divinam virtutem ad expellendum peccatum, ut
dictum est.
RA2
Ad secundum dicendum quod passio Christi, licet sit corporalis, sortitur tamen quandam spiritualem virtutem ex
divinitate, cuius caro ei unita est instrumentum. Secundum quam quidem virtutem passio Christi est causa
remissionis peccatorum.
RA3
2315

