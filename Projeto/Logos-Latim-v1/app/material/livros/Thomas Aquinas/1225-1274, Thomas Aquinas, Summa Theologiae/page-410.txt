speculativis, ita ratio practica ratiocinatur de operabilibus. Oportet igitur naturaliter nobis esse indita, sicut
principia speculabilium, ita et principia operabilium.
Prima autem principia speculabilium nobis naturaliter indita, non pertinent ad aliquam specialem potentiam; sed
ad quendam specialem habitum, qui dicitur intellectus principiorum, ut patet in VI ethic..
Unde et principia operabilium nobis naturaliter indita, non pertinent ad specialem potentiam; sed ad specialem
habitum naturalem, quem dicimus synderesim. Unde et synderesis dicitur instigare ad bonum, et murmurare de
malo, inquantum per prima principia procedimus ad inveniendum, et iudicamus inventa. Patet ergo quod
synderesis non est potentia, sed habitus naturalis.
RA1
Ad primum ergo dicendum quod illa divisio Hieronymi attenditur secundum diversitatem actuum, non secundum
diversitatem potentiarum. Diversi autem actus possunt esse unius potentiae.
RA2
Ad secundum dicendum quod similiter oppositio sensualitatis et synderesis attenditur secundum oppositionem
actuum; non sicut diversarum specierum unius generis.
RA3
Ad tertium dicendum quod huiusmodi incommutabiles rationes sunt prima principia operabilium, circa quae non
contingit errare; et attribuuntur rationi sicut potentiae, et synderesi sicut habitui. Unde et utroque, scilicet ratione
et synderesi, naturaliter iudicamus.
|a13 Articulus 13
AG1
Ad tertiumdecimum sic proceditur. Videtur quod conscientia sit quaedam potentia.
Dicit enim Origenes quod conscientia est spiritus corrector et paedagogus animae sociatus, quo separatur a malis
et adhaeret bonis.
Sed spiritus in anima nominat potentiam aliquam, vel ipsam mentem, secundum illud Ephes. IV, renovamini
spiritu mentis vestrae; vel ipsam imaginationem; unde et imaginaria visio spiritualis vocatur, ut patet per
Augustinum, XII super Gen. Ad litt..
Est ergo conscientia quaedam potentia.
AG2
Praeterea, nihil est peccati subiectum nisi potentia animae.
Sed conscientia est subiectum peccati, dicitur enim ad Tit. I, de quibusdam, quod inquinatae sunt eorum mens et
conscientia.
Ergo videtur quod conscientia sit potentia.
AG3
Praeterea, necesse est quod conscientia sit vel actus, vel habitus, vel potentia. Sed non est actus, quia non semper
maneret in homine. Nec est habitus, non enim esset unum quid conscientia, sed multa; per multos enim habitus
cognoscitivos dirigimur in agendis. Ergo conscientia est potentia.
SC
Sed contra, conscientia deponi potest, non autem potentia.
Ergo conscientia non est potentia.
CO
Respondeo dicendum quod conscientia, proprie loquendo, non est potentia, sed actus. Et hoc patet tum ex ratione
nominis, tum etiam ex his quae secundum communem usum loquendi, conscientiae attribuuntur. Conscientia
enim, secundum proprietatem vocabuli, importat ordinem scientiae ad aliquid, nam conscientia dicitur cum alio
scientia. Applicatio autem scientiae ad aliquid fit per aliquem actum. Unde ex ista ratione nominis patet quod
conscientia sit actus. Idem autem apparet ex his quae conscientiae attribuuntur. Dicitur enim conscientia
testificari, ligare vel instigare, et etiam accusare vel remordere sive reprehendere.
Et haec omnia consequuntur applicationem alicuius nostrae cognitionis vel scientiae ad ea quae agimus. Quae
quidem applicatio fit tripliciter. Uno modo, secundum quod recognoscimus aliquid nos fecisse vel non fecisse,
secundum illud Eccle. VII, scit conscientia tua te crebro maledixisse aliis, et secundum hoc, conscientia dicitur
testificari. Alio modo applicatur secundum quod per nostram conscientiam iudicamus aliquid esse faciendum vel
non faciendum, et secundum hoc, dicitur conscientia instigare vel ligare. Tertio modo applicatur secundum quod
per conscientiam iudicamus quod aliquid quod est factum, sit bene factum vel non bene factum, et secundum
hoc, conscientia dicitur excusare vel accusare, seu remordere. Patet autem quod omnia haec consequuntur
actualem applicationem scientiae ad ea quae agimus. Unde proprie loquendo, conscientia nominat actum. Quia
tamen habitus est principium actus, quandoque nomen conscientiae attribuitur primo habitui naturali, scilicet
synderesi, sicut Hieronymus, in Glossa Ezech. I, synderesim conscientiam nominat; et basilius naturale
iudicatorium; et Damascenus dicit quod est lex intellectus nostri. Consuetum enim est quod causae et effectus
per invicem nominentur.
RA1
410

