AG1
Ad primum sic proceditur. Videtur quod catechismus non debeat praecedere baptismum. Per baptismum enim
regenerantur homines ad vitam spiritualem. Sed prius accipit homo vitam quam doctrinam. Non ergo prius debet
homo catechizari, idest doceri, quam baptizari.
AG2
Praeterea, baptismus exhibetur non solum adultis, sed etiam pueris, qui non sunt doctrinae perceptibiles, eo quod
non habent usum rationis. Ergo ridiculum est eos catechizari.
AG3
Praeterea, in catechismo confitetur catechizatus suam fidem.
Confiteri autem fidem suam non potest puer, neque per seipsum, neque etiam aliquis alius pro eo, tum quia
nullus potest alium ad aliquid obligare; tum quia non potest aliquis scire utrum puer, cum ad legitimam aetatem
pervenerit, assentiat fidei. Non ergo debet catechismus praecedere baptismum.
SC
Sed contra est quod Rabanus, de institutione clericorum, dicit, ante baptismum, catechizandi debet hominem
praevenire officium, ut fidei primum catechumenus accipiat rudimentum.
CO
Respondeo dicendum quod, sicut supra dictum est, baptismus est fidei sacramentum, cum sit quaedam professio
fidei christianae. Ad hoc autem quod aliquis fidem accipiat, requiritur quod de fide instruatur, secundum illud
Rom. X, quomodo credent quem non audierunt? quomodo autem audient sine praedicante? et ideo ante
baptismum convenienter praecedit catechismus.
Unde et Dominus, praeceptum baptizandi discipulis tradens, praemittit doctrinam baptismo, dicens, euntes,
docete omnes gentes, baptizantes eos, etc..
RA1
Ad primum ergo dicendum quod vita gratiae, in qua regeneratur aliquis, praesupponit vitam naturae rationalis, in
qua potest homo particeps esse doctrinae.
RA2
Ad secundum dicendum quod, sicut mater ecclesia, ut supra dictum est, accommodat pueris baptizandis aliorum
pedes ut veniant, et aliorum cor ut credant, ita etiam accommodat eis aliorum aures ut audiant, et intellectum ut
per alios instruantur. Et ideo eadem ratione sunt catechizandi qua sunt baptizandi.
RA3
Ad tertium dicendum quod ille qui pro puero baptizato respondet, credo, non praedicit puerum crediturum cum
ad legitimos annos pervenerit, alioquin diceret, credet, sed profitetur fidem ecclesiae in persona pueri, cui
communicatur, cuius sacramentum ei attribuitur, et ad quam obligatur per alium. Non est enim inconveniens
quod aliquis obligetur per alium in his quae sunt de necessitate salutis. Similiter etiam patrinus pro puero
respondens promittit se operam daturum ad hoc quod puer credat.
Quod tamen non sufficeret in adultis usum rationis habentibus.
|a2 Articulus 2
AG1
Ad secundum sic proceditur. Videtur quod exorcismus non debeat praecedere baptismum. Exorcismus enim est
contra energumenos, idest arreptitios, ordinatus. Sed non omnes sunt tales.
Ergo exorcismus non debet praecedere baptismum.
AG2
Praeterea, quandiu homo subiacet peccato, diabolus in eo potestatem habet, ut dicitur Ioan. VIII, qui facit
peccatum, servus est peccati.
Sed peccatum tollitur per baptismum. Non ergo ante baptismum sunt homines exorcizandi.
AG3
Praeterea, ad arcendum Daemonum potestatem est introducta aqua benedicta. Non ergo ad hoc oportebat aliud
remedium adhiberi per exorcismos.
SC
Sed contra est quod caelestinus Papa dicit, sive parvuli sive iuvenes ad regenerationis veniant sacramentum, non
prius fontem vitae adeant quam exorcismis et exsufflationibus clericorum spiritus immundus ab eis abiiciatur.
CO
Respondeo dicendum quod quicumque opus aliquod sapienter facere proponit, prius removet impedimenta sui
operis, unde dicitur Ierem. IV, novate vobis novale, et nolite serere super spinas.
Diabolus autem hostis est humanae salutis, quae homini per baptismum acquiritur; et habet potestatem aliquam
in homine ex hoc ipso quod subditur originali peccato, vel etiam actuali. Unde etiam convenienter ante
baptismum expelluntur Daemones per exorcismos, ne salutem hominis impediant. Quam quidem expulsionem
significat exsufflatio. Benedictio autem, cum manus impositione, praecludit expulso viam ne redire possit. Sal
autem in os missum, et narium et aurium sputo linitio, significat receptionem doctrinae fidei quantum ad aures,
2449

