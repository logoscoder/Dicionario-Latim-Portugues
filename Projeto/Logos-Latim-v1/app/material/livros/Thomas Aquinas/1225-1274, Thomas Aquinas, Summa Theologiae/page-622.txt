Sed ordo partium universi ad invicem attenditur secundum quod superiores creaturae agunt in inferiores, ut in
primo dictum est, beatitudo autem consistit in ordine hominis ad bonum quod est extra universum, quod est
Deus.
Ergo per actionem superioris creaturae, scilicet Angeli, in hominem, homo beatus efficitur.
AG2
Praeterea, quod est in potentia tale, potest reduci in actum per id quod est actu tale, sicut quod est potentia
calidum, fit actu calidum per id quod est actu calidum. Sed homo est in potentia beatus. Ergo potest fieri actu
beatus per Angelum, qui est actu beatus.
AG3
Praeterea, beatitudo consistit in operatione intellectus, ut supra dictum est.
Sed Angelus potest illuminare intellectum hominis, ut in primo habitum est.
Ergo Angelus potest facere hominem beatum.
SC
Sed contra est quod dicitur in Psalmo LXXXIII, gratiam et gloriam dabit Dominus.
CO
Respondeo dicendum quod, cum omnis creatura naturae legibus sit subiecta, utpote habens limitatam virtutem et
actionem; illud quod excedit naturam creatam, non potest fieri virtute alicuius creaturae. Et ideo si quid fieri
oporteat quod sit supra naturam, hoc fit immediate a Deo; sicut suscitatio mortui, illuminatio caeci, et cetera
huiusmodi.
Ostensum est autem quod beatitudo est quoddam bonum excedens naturam creatam. Unde impossibile est quod
per actionem alicuius creaturae conferatur, sed homo beatus fit solo Deo agente, si loquamur de beatitudine
perfecta. Si vero loquamur de beatitudine imperfecta, sic eadem ratio est de ipsa et de virtute, in cuius actu
consistit.
RA1
Ad primum ergo dicendum quod plerumque contingit in potentiis activis ordinatis, quod perducere ad ultimum
finem pertinet ad supremam potentiam, inferiores vero potentiae coadiuvant ad consecutionem illius ultimi finis
disponendo, sicut ad artem gubernativam, quae praeest navifactivae, pertinet usus navis, propter quem navis ipsa
fit. Sic igitur et in ordine universi, homo quidem adiuvatur ab Angelis ad consequendum ultimum finem,
secundum aliqua praecedentia, quibus disponitur ad eius consecutionem, sed ipsum ultimum finem consequitur
per ipsum primum agentem, qui est Deus.
RA2
Ad secundum dicendum quod, quando aliqua forma actu existit in aliquo secundum esse perfectum et naturale,
potest esse principium actionis in alterum; sicut calidum per calorem calefacit. Sed si forma existit in aliquo
imperfecte, et non secundum esse naturale, non potest esse principium communicationis sui ad alterum, sicut
intentio coloris quae est in pupilla, non potest facere album; neque etiam omnia quae sunt illuminata aut
calefacta, possunt alia calefacere et illuminare; sic enim illuminatio at calefactio essent usque ad infinitum.
Lumen autem gloriae, per quod Deus videtur, in Deo quidem est perfecte secundum esse naturale, in qualibet
autem creatura est imperfecte, et secundum esse similitudinarium vel participatum. Unde nulla creatura beata
potest communicare suam beatitudinem alteri.
RA3
Ad tertium dicendum quod Angelus beatus illuminat intellectum hominis, vel etiam inferioris Angeli, quantum
ad aliquas rationes divinorum operum non autem quantum ad visionem divinae essentiae, ut in primo dictum est.
Ad eam enim videndam, omnes immediate illuminantur a Deo.
|a7 Articulus 7
AG1
Ad septimum sic proceditur. Videtur quod non requirantur aliqua opera hominis ad hoc ut beatitudinem
consequatur a Deo.
Deus enim, cum sit agens infinitae virtutis, non praeexigit in agendo materiam, aut dispositionem materiae, sed
statim potest totum producere. Sed opera hominis, cum non requirantur ad beatitudinem eius sicut causa
efficiens, ut dictum est, non possunt requiri ad eam nisi sicut dispositiones.
Ergo Deus, qui dispositiones non praeexigit in agendo, beatitudinem sine praecedentibus operibus confert.
AG2
Praeterea, sicut Deus est auctor beatitudinis immediate, ita et naturam immediate instituit. Sed in prima
institutione naturae, produxit creaturas nulla dispositione praecedente vel actione creaturae; sed statim fecit
unumquodque perfectum in sua specie. Ergo videtur quod beatitudinem conferat homini sine aliquibus
operationibus praecedentibus.
AG3
Praeterea, apostolus dicit, Rom. IV, beatitudinem hominis esse cui Deus confert iustitiam sine operibus.
Non ergo requiruntur aliqua opera hominis ad beatitudinem consequendam.
622

