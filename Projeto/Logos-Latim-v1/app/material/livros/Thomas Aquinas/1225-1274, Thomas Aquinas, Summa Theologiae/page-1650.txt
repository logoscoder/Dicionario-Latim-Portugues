Ad primum ergo dicendum quod, secundum Philosophum, in I ethic., bonum commune gentis est quoddam
divinum. Et ideo antiquitus rectores reipublicae divini vocabantur, quasi divinae providentiae ministri, secundum
illud Sap. VI, cum essetis ministri regni illius, non recte iudicastis.
Et sic, per quandam nominis extensionem, illud quod pertinet ad reverentiam principis, scilicet disputare de eius
iudicio, an oporteat ipsum sequi, secundum quandam similitudinem sacrilegium dicitur.
RA2
Ad secundum dicendum quod populus christianus per fidem et sacramenta Christi sanctificatus est, secundum
illud I ad cor.
VI, sed abluti estis, sed sanctificati estis.
Et ideo I Pet. II dicitur, vos estis genus electum, regale sacerdotium, gens sancta, populus acquisitionis.
Et ita id quod fit in iniuriam populi christiani, scilicet quod infideles ei praeficiantur, pertinet ad irreverentiam
sacrae rei.
Unde rationabiliter sacrilegium dicitur.
RA3
Ad tertium dicendum quod violatio hic large dicitur quaecumque irreverentia vel exhonoratio. Sicut autem honor
est in honorante, non autem in eo qui honoratur, ut dicitur in I ethic.; ita etiam irreverentia est in eo qui
irreverenter se habet, quamvis etiam nihil noceat ei cui irreverentiam exhibet. Quantum ergo est in ipso, rem
sacram violat, licet illa non violetur.
|a2 Articulus 2
AG1
Ad secundum sic proceditur. Videtur quod sacrilegium non sit speciale peccatum.
Dicitur enim XVII, qu. IV, committunt sacrilegium qui in divinae legis sanctitatem aut nesciendo committunt,
aut negligendo violant et offendunt.
Sed hoc fit per omne peccatum, nam peccatum est dictum vel factum vel concupitum contra legem Dei, ut
Augustinus dicit, XXII contra faustum.
Ergo sacrilegium est generale peccatum.
AG2
Praeterea, nullum speciale peccatum continetur sub diversis generibus peccatorum. Sed sacrilegium sub diversis
generibus peccatorum continetur, puta sub homicidio, si quis sacerdotem occidat; sub luxuria, si quis virginem
sacratam violet, vel quamcumque mulierem in loco sacro; sub furto, si quis rem sacram furatus fuerit. Ergo
sacrilegium non est speciale peccatum.
AG3
Praeterea, omne speciale peccatum invenitur distinctum ab aliis peccatis, ut de iniustitia speciali Philosophus
dicit, in V ethic..
Sed sacrilegium non videtur inveniri absque aliis peccatis, sed quandoque coniungitur furto, quandoque
homicidio, ut dictum est.
Non ergo est speciale peccatum.
SC
Sed contra est quod opponitur speciali virtuti, scilicet religioni, ad quam pertinet revereri Deum et divina.
Ergo sacrilegium est speciale peccatum.
CO
Respondeo dicendum quod ubicumque invenitur specialis ratio deformitatis, ibi necesse est quod sit speciale
peccatum, quia species cuiuslibet rei praecipue attenditur secundum formalem rationem ipsius, non autem
secundum materiam vel subiectum.
In sacrilegio autem invenitur specialis ratio deformitatis, quia scilicet violatur res sacra per aliquam
irreverentiam. Et ideo est speciale peccatum. Et opponitur religioni.
Sicut enim Damascenus dicit, in IV Lib., purpura, regale indumentum facta, honoratur et glorificatur, et si quis
hanc perforaverit, morte damnatur, quasi contra regem agens. Ita etiam si quis rem sacram violat, ex hoc ipso
contra Dei reverentiam agit, et sic per irreligiositatem peccat.
RA1
Ad primum ergo dicendum quod illi dicuntur in divinae legis sanctitatem committere qui legem Dei impugnant,
sicut haeretici et blasphemi. Qui ex hoc quod Deo non credunt, incurrunt infidelitatis peccatum, ex hoc vero
quod divinae legis verba pervertunt, sacrilegium incurrunt.
RA2
Ad secundum dicendum quod nihil prohibet unam specialem rationem peccati in pluribus peccatorum generibus
inveniri, secundum quod diversa peccata ad finem unius peccati ordinantur, prout etiam in virtutibus apparet
quibus imperatur ab una virtute. Et hoc modo quocumque genere peccati aliquis faciat contra reverentiam
debitam sacris rebus, sacrilegium formaliter committit, licet materialiter sint ibi diversa genera peccatorum.
RA3
1650

