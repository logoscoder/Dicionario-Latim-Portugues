Ad primum ergo dicendum quod similitudo illa exprimit veritatem humanae naturae in Christo, per modum quo
omnes qui vere in humana natura existunt, similes specie esse dicuntur. Non autem intelligitur similitudo
phantastica.
Ad cuius evidentiam, apostolus subiungit quod factus est obediens usque ad mortem, mortem autem crucis, quod
fieri non potuisset si fuisset sola similitudo phantastica.
RA2
Ad secundum dicendum quod per hoc quod filius Dei verum corpus assumpsit, in nullo est eius dignitas
diminuta.
Unde Augustinus dicit, in libro de fide ad Petrum, exinanivit seipsum, formam servi accipiens, ut fieret servus,
sed formae Dei plenitudinem non amisit.
Non enim filius Dei sic assumpsit verum corpus ut forma corporis fieret, quod repugnat divinae simplicitati et
puritati, hoc enim esset assumere corpus in unitate naturae, quod est impossibile, ut ex supra dictis patet.
Sed, salva distinctione naturae, assumpsit in unitate personae.
RA3
Ad tertium dicendum quod figura respondere debet quantum ad similitudinem, non quantum ad rei veritatem, si
enim per omnia esset similitudo, iam non esset signum, sed ipsa res, ut Damascenus dicit, in III libro.
Conveniens igitur fuit ut apparitiones veteris testamenti essent secundum apparentiam tantum, quasi figurae,
apparitio autem filii Dei in mundo esset secundum corporis veritatem, quasi res figurata sive signata per illas
figuras.
Unde apostolus, Coloss. II, quae sunt umbra futurorum, corpus autem Christi.
|a2 Articulus 2
AG1
Ad secundum sic proceditur. Videtur quod Christus non habuerit corpus carnale, sive terrestre, sed caeleste.
Dicit enim apostolus, I Cor. XV, primus homo de terra, terrenus, secundus homo de caelo, caelestis.
Sed primus homo, scilicet Adam, fuit de terra quantum ad corpus, ut patet Gen. II. Ergo etiam secundus homo,
scilicet Christus, fuit de caelo quantum ad corpus.
AG2
Praeterea, I Cor. XV dicitur, caro et sanguis regnum Dei non possidebunt.
Sed regnum Dei principaliter est in Christo. Ergo in ipso non est caro et sanguis, sed magis corpus caeleste.
AG3
Praeterea, omne quod est optimum est Deo attribuendum. Sed inter omnia corpora corpus nobilissimum est
caeleste.
Ergo tale corpus debuit Christus assumere.
SC
Sed contra est quod Dominus dicit Luc. Ult., spiritus carnem et ossa non habet, sicut me videtis habere.
Caro autem et ossa non sunt ex materia caelestis corporis, sed ex inferioribus elementis. Ergo corpus Christi non
fuit corpus caeleste, sed carneum et terrenum.
CO
Respondeo dicendum quod eisdem rationibus apparet quare corpus Christi non debuit esse caeleste, quibus
ostensum est quod non debuit esse phantasticum. Primo enim, sicut non salvaretur veritas humanae naturae in
Christo si corpus eius esset phantasticum, ut posuit Manichaeus; ita etiam non salvaretur si poneretur caeleste,
sicut posuit valentinus.
Cum enim forma hominis sit quaedam res naturalis, requirit determinatam materiam, scilicet carnes et ossa, quae
in hominis definitione poni oportet, ut patet per Philosophum, in VII metaphys..
Secundo, quia hoc etiam derogaret veritati eorum quae Christus in corpore gessit.
Cum enim corpus caeleste sit impassibile et incorruptibile, ut probatur in I de caelo, si filius Dei corpus caeleste
assumpsisset, non vere esuriisset nec sitiisset, nec etiam passionem et mortem sustinuisset. Tertio, etiam hoc
derogat veritati divinae. Cum enim filius Dei se ostenderet hominibus quasi corpus carneum et terrenum habens,
fuisset falsa demonstratio si corpus caeleste habuisset.
Et ideo in libro de ecclesiasticis dogmatibus dicitur, natus est filius Dei carnem ex virginis corpore trahens, et
non de caelo secum afferens.
RA1
Ad primum ergo dicendum quod Christus dicitur dupliciter de caelo descendisse. Uno modo, ratione divinae
naturae, non ita quod divina natura esse in caelo defecerit; sed quia in infimis novo modo esse coepit, scilicet
secundum naturam assumptam; secundum illud Ioan. III, nemo ascendit in caelum nisi qui descendit de caelo,
filius hominis, qui est in caelo.
Alio modo, ratione corporis, non quia ipsum corpus Christi secundum suam substantiam de caelo descenderit;
sed quia virtute caelesti, idest spiritus sancti, est eius corpus formatum.

2081

