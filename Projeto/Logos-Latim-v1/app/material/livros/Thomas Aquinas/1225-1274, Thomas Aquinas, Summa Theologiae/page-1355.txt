hoc contrariatur praecepto. Si autem sit defectus alicuius circumstantiae quae non totaliter tollat virtutem, licet
non perfecte attingat ad bonum virtutis, non est contra praeceptum.
Unde et Philosophus dicit, in II ethic., quod si parum discedatur a medio, non est contra virtutem, sed si multum
discedatur, corrumpitur virtus in suo actu.
Correctio autem fraterna ordinatur ad fratris emendationem.
Et ideo hoc modo cadit sub praecepto, secundum quod est necessaria ad istum finem, non autem ita quod
quolibet loco vel tempore frater delinquens corrigatur.
RA1
Ad primum ergo dicendum quod in omnibus bonis agendis operatio hominis non est efficax nisi adsit auxilium
divinum, et tamen homo debet facere quod in se est.
Unde Augustinus dicit, in libro de corr. Et grat., nescientes quis pertineat ad praedestinatorum numerum et quis
non pertineat, sic affici debemus caritatis affectu ut omnes velimus salvos fieri.
Et ideo omnibus debemus fraternae correctionis officium impendere sub spe divini auxilii.
RA2
Ad secundum dicendum quod, sicut supra dictum est, omnia praecepta quae pertinent ad impendendum aliquod
beneficium proximo reducuntur ad praeceptum de honoratione parentum.
RA3
Ad tertium dicendum quod correctio fraterna tripliciter omitti potest. Uno quidem modo, meritorie, quando ex
caritate aliquis correctionem omittit.
Dicit enim Augustinus, in I de CIV. Dei, si propterea quisque obiurgandis et corripiendis male agentibus parcit,
quia opportunius tempus inquiritur; vel eisdem ipsis metuit ne deteriores ex hoc efficiantur, vel ad bonam vitam
et piam erudiendos impediant alios infirmos et premant, atque avertant a fide; non videtur esse cupiditatis
occasio, sed consilium caritatis.
Alio modo praetermittitur fraterna correctio cum peccato mortali, quando scilicet formidatur, ut ibi dicitur,
iudicium vulgi et carnis excruciatio vel peremptio; dum tamen haec ita dominentur in animo quod fraternae
caritati praeponantur. Et hoc videtur contingere quando aliquis praesumit de aliquo delinquente probabiliter quod
posset eum a peccato retrahere, et tamen propter timorem vel cupiditatem praetermittit.
Tertio modo huiusmodi omissio est peccatum veniale, quando timor et cupiditas tardiorem faciunt hominem ad
corrigendum delicta fratris, non tamen ita quod, si ei constaret quod fratrem posset a peccato retrahere, propter
timorem vel cupiditatem dimitteret, quibus in animo suo praeponit caritatem fraternam. Et hoc modo quandoque
viri sancti negligunt corrigere delinquentes.
RA4
Ad quartum dicendum quod illud quod debetur alicui determinatae et certae personae, sive sit bonum corporale
sive spirituale, oportet quod ei impendamus non expectantes quod nobis occurrat, sed debitam sollicitudinem
habentes ut eum inquiramus.
Unde sicut ille qui debet pecuniam creditori debet eum requirere cum tempus fuerit ut ei debitum reddat, ita qui
habet spiritualiter curam alicuius debet eum quaerere ad hoc quod eum corrigat de peccato. Sed illa beneficia
quae non debentur certae personae sed communiter omnibus proximis, sive sint corporalia sive spiritualia, non
oportet nos quaerere quibus impendamus, sed sufficit quod impendamus eis qui nobis occurrunt, hoc enim quasi
pro quadam sorte habendum est, ut Augustinus dicit, in I de doct. Christ..
Et propter hoc dicit, in libro de verb. Dom., quod admonet nos Dominus noster non negligere invicem peccata
nostra, non quaerendo quid reprehendas, sed videndo quid corrigas.
Alioquin efficeremur exploratores vitae aliorum, contra id quod dicitur Prov. XXIV, ne quaeras impietatem in
domo iusti, et non vastes requiem eius.
Unde patet quod nec religiosos oportet exire claustrum ad corrigendum delinquentes.
|a3 Articulus 3
AG1
Ad tertium sic proceditur. Videtur quod correctio fraterna non pertineat nisi ad praelatos.
Dicit enim Hieronymus, sacerdotes studeant illud evangelii implere, si peccaverit in te frater tuus, etc.. Sed
nomine sacerdotum consueverunt significari praelati, qui habent curam aliorum. Ergo videtur quod ad solos
praelatos pertineat fraterna correctio.
AG2
Praeterea, fraterna correctio est quaedam eleemosyna spiritualis.
Sed corporalem eleemosynam facere pertinet ad eos qui sunt superiores in temporalibus, scilicet ad ditiores.
Ergo etiam fraterna correctio pertinet ad eos qui sunt superiores in spiritualibus, scilicet ad praelatos.
AG3
Praeterea, ille qui corripit alium movet eum sua admonitione ad melius. Sed in rebus naturalibus inferiora
moventur a superioribus. Ergo etiam secundum ordinem virtutis, qui sequitur ordinem naturae, ad solos praelatos
pertinet inferiores corrigere.
1355

