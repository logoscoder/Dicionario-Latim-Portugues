RA3
Ad tertium dicendum quod aedificatio ecclesiae per conversionem fidelium non pertinet ad perfectionem Christi
qua in se perfectus est, sed secundum quod alios ad participationem suae perfectionis inducit.
Et quia spes dicitur proprie respectu alicuius quod expectatur ab ipso sperante habendum, non proprie potest dici
quod virtus spei Christo conveniat ratione inducta.
|a5 Articulus 5
AG1
Ad quintum sic proceditur. Videtur quod in Christo non fuerint dona. Sicut enim communiter dicitur, dona
dantur in adiutorium virtutum. Sed id quod est in se perfectum, non indiget exteriori auxilio. Cum igitur in
Christo fuerint virtutes perfectae, videtur quod in eo non fuerunt dona.
AG2
Praeterea, non videtur esse eiusdem dare dona et recipere, quia dare est habentis, accipere autem non habentis.
Sed Christo convenit dare dona, secundum illud Psalmi, dedit dona hominibus.
Ergo Christo non convenit accipere dona spiritus sancti.
AG3
Praeterea, quatuor dona videntur pertinere ad contemplationem viae scilicet sapientia, scientia, intellectus et
consilium, quod pertinet ad prudentiam, unde et Philosophus, in VI ethic., numerat ista inter virtutes
intellectuales.
Sed Christus habuit contemplationem patriae.
Ergo non habuit huiusmodi dona.
SC
Sed contra est quod dicitur Isaiae IV, apprehendent septem mulieres virum unum, Glossa, idest, septem dona
spiritus sancti Christum.
CO
Respondeo dicendum quod, sicut in secunda parte dictum est, dona proprie sunt quaedam perfectiones
potentiarum animae secundum quod sunt natae moveri a spiritu sancto. Manifestum est autem quod anima
Christi perfectissime a spiritu sancto movebatur secundum illud Luc. IV, Iesus, plenus spiritu sancto, regressus
est a iordane, et agebatur a spiritu in desertum.
Unde manifestum est quod in Christo fuerunt excellentissime dona.
RA1
Ad primum ergo dicendum quod illud quod est perfectum secundum ordinem suae naturae, indiget adiuvari ab
eo quod est altioris naturae, sicut homo, quantumcumque perfectus, indiget adiuvari a Deo. Et hoc modo virtutes
indigent adiuvari per dona, quae perficiunt potentias animae secundum quod sunt motae a spiritu sancto.
RA2
Ad secundum dicendum quod Christus non secundum idem est recipiens et dans dona spiritus sancti, sed dat
secundum quod Deus, et accipit secundum quod homo.
Unde Gregorius dicit, in II Moral., quod spiritus sanctus humanitatem Christi nunquam deseruit, ex cuius
divinitate procedit.
RA3
Ad tertium dicendum quod in Christo non solum fuit cognitio patriae, sed etiam cognitio viae, ut infra dicetur.
Et tamen etiam in patria sunt per aliquem modum dona spiritus sancti, ut in secunda parte habitum est.
|a6 Articulus 6
AG1
Ad sextum sic proceditur. Videtur quod in Christo non fuit donum timoris. Spes enim potior videtur quam timor,
nam spei obiectum est bonum, timoris vero malum, ut in secunda parte habitum est.
Sed in Christo non fuit virtus spei, ut supra habitum est.
Ergo etiam non fuit in eo donum timoris.
AG2
Praeterea, dono timoris timet aliquis vel separationem a Deo, quod pertinet ad timorem castum; vel puniri ab
ipso, quod pertinet ad timorem servilem; ut Augustinus dicit, super canonicam Ioan..
Sed Christus non timuit separari a Deo per peccatum, neque puniri ab eo propter culpam suam, quia impossibile
erat eum peccare, ut infra dicetur; timor autem non est de impossibili.
Ergo in Christo non fuit donum timoris.
AG3
Praeterea, I Ioan. IV dicitur, perfecta caritas foras mittit timorem.
Sed in Christo fuit perfectissima caritas, secundum illud Ephes. III, supereminentem scientiae caritatem Christi.
Ergo in Christo non fuit donum timoris.
SC
2093

