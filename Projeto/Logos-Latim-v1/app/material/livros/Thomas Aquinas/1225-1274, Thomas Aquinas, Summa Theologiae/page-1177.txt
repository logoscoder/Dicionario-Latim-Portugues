SC
Sed contra est quod dicitur Ierem. XV, si steterint Moyses et Samuel coram me, non est anima mea ad populum
istum, qui tamen fuerunt maximi meriti apud Deum.
Videtur ergo quod nullus possit alteri mereri primam gratiam.
CO
Respondeo dicendum quod, sicut ex supradictis patet, opus nostrum habet rationem meriti ex duobus. Primo
quidem, ex VI motionis divinae, et sic meretur aliquis ex condigno. Alio modo habet rationem meriti, secundum
quod procedit ex libero arbitrio, inquantum voluntarie aliquid facimus. Et ex hac parte est meritum congrui, quia
congruum est ut, dum homo bene utitur sua virtute, Deus secundum superexcellentem virtutem excellentius
operetur.
Ex quo patet quod merito condigni nullus potest mereri alteri primam gratiam nisi solus Christus. Quia
unusquisque nostrum movetur a Deo per donum gratiae ut ipse ad vitam aeternam perveniat, et ideo meritum
condigni ultra hanc motionem non se extendit. Sed anima Christi mota est a Deo per gratiam non solum ut ipse
perveniret ad gloriam vitae aeternae, sed etiam ut alios in eam adduceret, inquantum est caput ecclesiae et auctor
salutis humanae; secundum illud ad Heb. II, qui multos filios in gloriam adduxerat, auctorem salutis etc..
Sed merito congrui potest aliquis alteri mereri primam gratiam.
Quia enim homo in gratia constitutus implet Dei voluntatem, congruum est, secundum amicitiae proportionem,
ut Deus impleat hominis voluntatem in salvatione alterius, licet quandoque possit habere impedimentum ex parte
illius cuius aliquis sanctus iustificationem desiderat.
Et in hoc casu loquitur auctoritas ieremiae ultimo inducta.
RA1
Ad primum ergo dicendum quod fides aliorum valet alii ad salutem merito congrui, non merito condigni.
RA2
Ad secundum dicendum quod impetratio orationis innititur misericordiae, meritum autem condigni innititur
iustitiae. Et ideo multa orando impetrat homo ex divina misericordia, quae tamen non meretur secundum
iustitiam; secundum illud Dan. IX, neque enim in iustificationibus nostris prosternimus preces ante faciem tuam,
sed in miserationibus tuis multis.
RA3
Ad tertium dicendum quod pauperes eleemosynas recipientes dicuntur recipere alios in aeterna tabernacula, vel
impetrando eis veniam orando; vel merendo per alia bona ex congruo; vel etiam materialiter loquendo, quia per
ipsa opera misericordiae quae quis in pauperes exercet, meretur recipi in aeterna tabernacula.
|a7 Articulus 7
AG1
Ad septimum sic proceditur. Videtur quod aliquis possit mereri sibi ipsi reparationem post lapsum.
Illud enim quod iuste a Deo petitur, homo videtur posse mereri.
Sed nihil iustius a Deo petitur, ut Augustinus dicit, quam quod reparetur post lapsum; secundum illud Psalmi
LXX, cum defecerit virtus mea, ne derelinquas me, Domine.
Ergo homo potest mereri ut reparetur post lapsum.
AG2
Praeterea, multo magis homini prosunt opera sua quam prosint alii. Sed homo potest aliquo modo alteri mereri
reparationem post lapsum, sicut et primam gratiam. Ergo multo magis sibi potest mereri ut reparetur post
lapsum.
AG3
Praeterea, homo qui aliquando fuit in gratia, per bona opera quae fecit, meruit sibi vitam aeternam; ut ex
supradictis patet.
Sed ad vitam aeternam non potest quis pervenire nisi reparetur per gratiam. Ergo videtur quod sibi meruit
reparationem per gratiam.
SC
Sed contra est quod dicitur Ezech. XVIII, si averterit se iustus a iustitia sua, et fecerit iniquitatem; omnes
iustitiae eius quas fecerat, non recordabuntur.
Ergo nihil valebunt ei praecedentia merita ad hoc quod resurgat.
Non ergo aliquis potest sibi mereri reparationem post lapsum futurum.
CO
Respondeo dicendum quod nullus potest sibi mereri reparationem post lapsum futurum, neque merito condigni,
neque merito congrui.
Merito quidem condigni hoc sibi mereri non potest, quia ratio huius meriti dependet ex motione divinae gratiae,
quae quidem motio interrumpitur per sequens peccatum. Unde omnia beneficia quae postmodum aliquis a Deo
consequitur, quibus reparatur, non cadunt sub merito; tanquam motione prioris gratiae usque ad hoc non se
extendente. Meritum etiam congrui quo quis alteri primam gratiam meretur, impeditur ne consequatur effectum,
1177

