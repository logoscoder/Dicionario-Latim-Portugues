Alio modo dicitur furtum non esse grandis culpae per comparationem ad reatum adulterii, quod punitur morte.
Unde subditur de fure quod deprehensus reddet septuplum, qui autem adulter est, perdet animam suam.
RA2
Ad secundum dicendum quod poenae praesentis vitae magis sunt medicinales quam retributivae, retributio enim
reservatur divino iudicio, quod est secundum veritatem in peccantes. Et ideo secundum iudicium praesentis vitae
non pro quolibet peccato mortali infligitur poena mortis, sed solum pro illis quae inferunt irreparabile
nocumentum, vel etiam pro illis quae habent aliquam horribilem deformitatem. Et ideo pro furto, quod reparabile
damnum infert, non infligitur secundum praesens iudicium poena mortis, nisi furtum aggravetur per aliquam
gravem circumstantiam, sicut patet de sacrilegio, quod est furtum rei sacrae, et de peculatu, quod est furtum rei
communis, ut patet per Augustinum, super Ioan.; et de plagio, quod est furtum hominis, pro quo quis morte
punitur, ut patet Exod. XXI.
RA3
Ad tertium dicendum quod illud quod modicum est ratio apprehendit quasi nihil. Et ideo in his quae minima sunt
homo non reputat sibi nocumentum inferri, et ille qui accipit potest praesumere hoc non esse contra voluntatem
eius cuius est res.
Et pro tanto si quis furtive huiusmodi res minimas accipiat, potest excusari a peccato mortali. Si tamen habeat
animum furandi et inferendi nocumentum proximo, etiam in talibus minimis potest esse peccatum mortale, sicut
et in solo cogitatu per consensum.
|a7 Articulus 7
AG1
Ad septimum sic proceditur. Videtur quod non liceat alicui furari propter necessitatem. Non enim imponitur
poenitentia nisi peccanti.
Sed extra, de furtis, dicitur, si quis per necessitatem famis aut nuditatis furatus fuerit cibaria, vestem vel pecus,
poeniteat hebdomadas tres.
Ergo non licet furari propter necessitatem.
AG2
Praeterea, Philosophus dicit, in II ethic., quod quaedam confestim nominata convoluta sunt cum malitia, inter
quae ponit furtum.
Sed illud quod est secundum se malum non potest propter aliquem bonum finem bonum fieri. Ergo non potest
aliquis licite furari ut necessitati suae subveniat.
AG3
Praeterea, homo debet diligere proximum sicut seipsum. Sed non licet furari ad hoc quod aliquis per
eleemosynam proximo subveniat; ut Augustinus dicit, in libro contra mendacium.
Ergo etiam non licet furari ad subveniendum propriae necessitati.
SC
Sed contra est quod in necessitate sunt omnia communia. Et ita non videtur esse peccatum si aliquis rem alterius
accipiat, propter necessitatem sibi factam communem.
CO
Respondeo dicendum quod ea quae sunt iuris humani non possunt derogare iuri naturali vel iuri divino.
Secundum autem naturalem ordinem ex divina providentia institutum, res inferiores sunt ordinatae ad hoc quod
ex his subveniatur hominum necessitati.
Et ideo per rerum divisionem et appropriationem, de iure humano procedentem, non impeditur quin hominis
necessitati sit subveniendum ex huiusmodi rebus. Et ideo res quas aliqui superabundanter habent, ex naturali iure
debentur pauperum sustentationi.
Unde Ambrosius dicit, et habetur in decretis, dist. XLVII, esurientium panis est quem tu detines; nudorum
indumentum est quod tu recludis; miserorum redemptio et absolutio est pecunia quam tu in terram defodis.
Sed quia multi sunt necessitatem patientes, et non potest ex eadem re omnibus subveniri, committitur arbitrio
uniuscuiusque dispensatio propriarum rerum, ut ex eis subveniat necessitatem patientibus. Si tamen adeo sit
urgens et evidens necessitas ut manifestum sit instanti necessitati de rebus occurrentibus esse subveniendum,
puta cum imminet personae periculum et aliter subveniri non potest; tunc licite potest aliquis ex rebus alienis
suae necessitati subvenire, sive manifeste sive occulte sublatis. Nec hoc proprie habet rationem furti vel rapinae.
RA1
Ad primum ergo dicendum quod decretalis illa loquitur in casu in quo non est urgens necessitas.
RA2
Ad secundum dicendum quod uti re aliena occulte accepta in casu necessitatis extremae non habet rationem furti,
proprie loquendo.
Quia per talem necessitatem efficitur suum illud quod quis accipit ad sustentandam propriam vitam.
RA3

1506

