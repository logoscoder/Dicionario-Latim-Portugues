Sed nos Domini sumus eius quod est agere et non agere, velle et non velle. Ergo sicut agere et velle est
voluntarium, ita et non agere et non velle.
CO
Respondeo dicendum quod voluntarium dicitur quod est a voluntate. Ab aliquo autem dicitur esse aliquid
dupliciter.
Uno modo, directe, quod scilicet procedit ab aliquo inquantum est agens, sicut calefactio a calore. Alio modo,
indirecte, ex hoc ipso quod non agit, sicut submersio navis dicitur esse a gubernatore, inquantum desistit a
gubernando. Sed sciendum quod non semper id quod sequitur ad defectum actionis, reducitur sicut in causam in
agens, ex eo quod non agit, sed solum tunc cum potest et debet agere. Si enim gubernator non posset navem
dirigere, vel non esset ei commissa gubernatio navis, non imputaretur ei navis submersio, quae per absentiam
gubernatoris contingeret. Quia igitur voluntas, volendo et agendo, potest impedire hoc quod est non velle et non
agere, et aliquando debet; hoc quod est non velle et non agere, imputatur ei, quasi ab ipsa existens. Et sic
voluntarium potest esse absque actu, quandoque quidem absque actu exteriori, cum actu interiori, sicut cum vult
non agere; aliquando autem et absque actu interiori, sicut cum non vult.
RA1
Ad primum ergo dicendum quod voluntarium dicitur non solum quod procedit a voluntate directe, sicut ab
agente; sed etiam quod est ab ea indirecte, sicut a non agente.
RA2
Ad secundum dicendum quod non velle dicitur dupliciter.
Uno modo, prout sumitur in VI unius dictionis, secundum quod est infinitivum huius verbi nolo. Unde sicut cum
dico nolo legere, sensus est, volo non legere; ita hoc quod est non velle legere, significat velle non legere. Et sic
non velle causat involuntarium. Alio modo sumitur in VI orationis. Et tunc non affirmatur actus voluntatis.
Et huiusmodi non velle non causat involuntarium.
RA3
Ad tertium dicendum quod eo modo requiritur ad voluntarium actus cognitionis, sicut et actus voluntatis; ut
scilicet sit in potestate alicuius considerare et velle et agere. Et tunc sicut non velle et non agere, cum tempus
fuerit, est voluntarium, ita etiam non considerare.
|a4 Articulus 4
AG1
Ad quartum sic proceditur. Videtur quod voluntati possit violentia inferri.
Unumquodque enim potest cogi a potentiori. Sed aliquid est humana voluntate potentius, scilicet Deus.
Ergo saltem ab eo cogi potest.
AG2
Praeterea, omne passivum cogitur a suo activo, quando immutatur ab eo. Sed voluntas est vis passiva, est enim
movens motum, ut dicitur in III de anima.
Cum ergo aliquando moveatur a suo activo, videtur quod aliquando cogatur.
AG3
Praeterea, motus violentus est qui est contra naturam. Sed motus voluntatis aliquando est contra naturam; ut patet
de motu voluntatis ad peccandum, qui est contra naturam, ut Damascenus dicit.
Ergo motus voluntatis potest esse coactus.
SC
Sed contra est quod Augustinus dicit, in V de CIV. Dei, quod si aliquid fit voluntate, non fit ex necessitate.
Omne autem coactum fit ex necessitate. Ergo quod fit ex voluntate, non potest esse coactum.
Ergo voluntas non potest cogi ad agendum.
CO
Respondeo dicendum quod duplex est actus voluntatis, unus quidem qui est eius immediate, velut ab ipsa
elicitus, scilicet velle; alius autem est actus voluntatis a voluntate imperatus, et mediante alia potentia exercitus,
ut ambulare et loqui, qui a voluntate imperantur mediante potentia motiva. Quantum igitur ad actus a voluntate
imperatos, voluntas violentiam pati potest, inquantum per violentiam exteriora membra impediri possunt ne
imperium voluntatis exequantur. Sed quantum ad ipsum proprium actum voluntatis, non potest ei violentia
inferri. Et huius ratio est quia actus voluntatis nihil est aliud quam inclinatio quaedam procedens ab interiori
principio cognoscente, sicut appetitus naturalis est quaedam inclinatio ab interiori principio et sine cognitione.
Quod autem est coactum vel violentum, est ab exteriori principio. Unde contra rationem ipsius actus voluntatis
est quod sit coactus vel violentus, sicut etiam est contra rationem naturalis inclinationis vel motus. Potest enim
lapis per violentiam sursum ferri, sed quod iste motus violentus sit ex eius naturali inclinatione, esse non potest.
Similiter etiam potest homo per violentiam trahi, sed quod hoc sit ex eius voluntate, repugnat rationi violentiae.
RA1
Ad primum ergo dicendum quod Deus, qui est potentior quam voluntas humana, potest voluntatem humanam
movere; secundum illud Prov. XXI, cor regis in manu Dei est, et quocumque voluerit, vertet illud.
627

