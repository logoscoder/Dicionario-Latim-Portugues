directivum aliorum. Et sic dicitur vitium capitale ex quo alia vitia oriuntur, et praecipue secundum originem
causae finalis, quae est formalis origo, ut supra dictum est.
Et ideo vitium capitale non solum est principium aliorum, sed etiam est directivum et quodammodo ductivum
aliorum, semper enim ars vel habitus ad quem pertinet finis, principatur et imperat circa ea quae sunt ad finem.
Unde Gregorius, XXXI Moral., huiusmodi vitia capitalia ducibus exercituum comparat.
RA1
Ad primum ergo dicendum quod capitale dicitur denominative a capite, quod quidem est per quandam
derivationem vel participationem capitis, sicut habens aliquam proprietatem capitis, non sicut simpliciter caput.
Et ideo capitalia vitia dicuntur non solum illa quae habent rationem primae originis, sicut avaritia, quae dicitur
radix, et superbia, quae dicitur initium, sed etiam illa quae habent rationem originis propinquae respectu plurium
peccatorum.
RA2
Ad secundum dicendum quod peccatum caret ordine ex parte aversionis, ex hac enim parte habet rationem mali;
malum autem, secundum Augustinum, in libro de natura boni, est privatio modi, speciei et ordinis.
Sed ex parte conversionis, respicit quoddam bonum.
Et ideo ex hac parte potest habere ordinem.
RA3
Ad tertium dicendum quod illa ratio procedit de capitali peccato secundum quod dicitur a reatu poenae.
Sic autem hic non loquimur.
|a4 Articulus 4
AG1
Ad quartum sic proceditur. Videtur quod non sit dicendum septem esse vitia capitalia, quae sunt inanis gloria,
invidia, ira, tristitia, avaritia, gula, luxuria. Peccata enim virtutibus opponuntur. Virtutes autem principales sunt
quatuor, ut supra dictum est.
Ergo et vitia principalia, sive capitalia, non sunt nisi quatuor.
AG2
Praeterea, passiones animae sunt quaedam causae peccati, ut supra dictum est.
Sed passiones animae principales sunt quatuor. De quarum duabus nulla fit mentio inter praedicta peccata,
scilicet de spe et timore. Enumerantur autem aliqua vitia ad quae pertinet delectatio et tristitia, nam delectatio
pertinet ad gulam et luxuriam, tristitia vero ad acediam et invidiam. Ergo inconvenienter enumerantur principalia
peccata.
AG3
Praeterea, ira non est principalis passio.
Non ergo debuit poni inter principalia vitia.
AG4
Praeterea, sicut cupiditas, sive avaritia, est radix peccati, ita superbia est peccati initium, ut supra dictum est.
Sed avaritia ponitur unum de septem vitiis capitalibus.
Ergo superbia inter vitia capitalia enumeranda esset.
AG5
Praeterea, quaedam peccata committuntur quae ex nullo horum causari possunt, sicut cum aliquis errat ex
ignorantia; vel cum aliquis ex aliqua bona intentione committit aliquod peccatum, puta cum aliquis furatur ut det
eleemosynam.
Ergo insufficienter capitalia vitia enumerantur.
SC
Sed in contrarium est auctoritas Gregorii sic enumerantis, XXXI Moralium.
CO
Respondeo dicendum quod, sicut dictum est, vitia capitalia dicuntur ex quibus alia oriuntur, praecipue secundum
rationem causae finalis. Huiusmodi autem origo potest attendi dupliciter. Uno quidem modo, secundum
conditionem peccantis, qui sic dispositus est ut maxime afficiatur ad unum finem, ex quo ut plurimum in alia
peccata procedat.
Sed iste modus originis sub arte cadere non potest, eo quod infinitae sunt particulares hominum dispositiones.
Alio modo, secundum naturalem habitudinem ipsorum finium ad invicem.
Et secundum hoc, ut in pluribus unum vitium ex alio oritur. Unde iste modus originis sub arte cadere potest.
Secundum hoc ergo, illa vitia capitalia dicuntur, quorum fines habent quasdam primarias rationes movendi
appetitum, et secundum harum rationum distinctionem, distinguuntur capitalia vitia. Movet autem aliquid
appetitum dupliciter. Uno modo, directe et per se, et hoc modo bonum movet appetitum ad prosequendum,
malum autem, secundum eandem rationem, ad fugiendum. Alio modo, indirecte et quasi per aliud, sicut aliquis
aliquod malum prosequitur propter aliquod bonum adiunctum, vel aliquod bonum fugit propter aliquod malum
adiunctum. Bonum autem hominis est triplex. Est enim primo quoddam bonum animae, quod scilicet ex sola
986

