Ad primum ergo dicendum quod, sicut supra dictum est, aliqua in communi sunt de iure naturali quorum
determinationes sunt de iure positivo, sicut quod malefactores puniantur habet lex naturalis, sed quod tali poena
vel tali puniantur est ex institutione divina vel humana. Similiter etiam oblatio sacrificii in communi est de lege
naturae, et ideo in hoc omnes conveniunt. Sed determinatio sacrificiorum est ex institutione humana vel divina,
et ideo in hoc differunt.
RA2
Ad secundum dicendum quod Adam et Isaac, sicut et alii iusti, Deo sacrificium obtulerunt secundum sui
temporis congruentiam, ut patet per Gregorium, qui dicit quod apud antiquos per sacrificiorum oblationes
remittebatur pueris originale peccatum.
Non tamen de omnibus iustorum sacrificiis fit mentio in Scriptura, sed solum de illis circa quae aliquid speciale
accidit. Potest tamen esse ratio quare Adam non legitur sacrificium obtulisse, ne, quia in ipso notatur origo
peccati, simul etiam in eo sanctificationis origo significaretur. Isaac vero significavit Christum inquantum ipse
oblatus est in sacrificium. Unde non oportebat ut significaret quasi sacrificium offerens.
RA3
Ad tertium dicendum quod significare conceptus suos est homini naturale, sed determinatio signorum est
secundum humanum placitum.
|a2 Articulus 2
AG1
Ad secundum sic proceditur. Videtur quod non soli summo Deo sit sacrificium offerendum. Cum enim
sacrificium Deo offerri debeat, videtur quod omnibus illis sit sacrificium offerendum qui divinitatis consortes
fiunt. Sed etiam sancti homines efficiuntur divinae naturae consortes, ut dicitur II Petri I, unde et de eis in psalm.
Dicitur, ego dixi, dii estis.
Angeli etiam filii Dei nominantur, ut patet iob I.
Ergo omnibus his debet sacrificium offerri.
AG2
Praeterea, quanto aliquis maior est, tanto ei maior honor debet exhiberi. Sed Angeli et sancti sunt multo maiores
quibuscumque terrenis principibus, quibus tamen eorum subditi multo maiorem honorem impendunt, se coram
eis prosternentes et munera offerentes, quam sit oblatio alicuius animalis vel rei alterius in sacrificium. Ergo
multo magis Angelis et sanctis potest sacrificium offerri.
AG3
Praeterea, templa et altaria instituuntur ad sacrificia offerenda.
Sed templa et altaria instituuntur Angelis et sanctis.
Ergo etiam sacrificia possunt eis offerri.
SC
Sed contra est quod dicitur Exod. XXII, qui immolat diis, occidetur, praeter Domino soli.
CO
Respondeo dicendum quod, sicut dictum est, oblatio sacrificii fit ad aliquid significandum.
Significat autem sacrificium quod offertur exterius, interius spirituale sacrificium, quo anima seipsam offert Deo,
secundum illud psalm., sacrificium Deo spiritus contribulatus, quia, sicut supra dictum est, exteriores actus
religionis ad interiores ordinantur. Anima autem se offert Deo in sacrificium sicut principio suae creationis et
sicut fini suae beatificationis. Secundum autem veram fidem solus Deus est creator animarum nostrarum, ut in
primo habitum est.
In solo etiam eo animae nostrae beatitudo consistit, ut supra dictum est.
Et ideo sicut soli Deo summo debemus sacrificium spirituale offerre, ita etiam soli ei debemus offerre exteriora
sacrificia, sicut etiam, orantes atque laudantes, ad eum dirigimus significantes voces cui res ipsas in corde quas
significamus, offerimus, ut Augustinus dicit, X de CIV. Dei.
Hoc etiam videmus in omni republica observari, quod summum rectorem aliquo signo singulari honorant, quod
cuicumque alteri deferretur, esset crimen laesae maiestatis. Et ideo in lege divina statuitur poena mortis his qui
divinum honorem aliis exhibent.
RA1
Ad primum ergo dicendum quod nomen divinitatis communicatur aliquibus non per aequalitatem, sed per
participationem.
Et ideo nec aequalis honor eis debetur.
RA2
Ad secundum dicendum quod in oblatione sacrificii non pensatur pretium occisi pecoris, sed significatio, qua
hoc fit in honorem summi rectoris totius universi.
Unde, sicut Augustinus dicit, X de CIV. Dei, Daemones non cadaverinis nidoribus, sed divinis honoribus
gaudent.
RA3
1584

