|a7 Articulus 7
AG1
Ad septimum sic proceditur. Videtur quod fortis non operetur propter bonum proprii habitus. Finis enim in rebus
agendis, etsi sit prior in intentione, est tamen posterior in executione. Sed actus fortitudinis in executione est
posterior quam ipse fortitudinis habitus. Non ergo potest esse quod fortis agat propter bonum proprii habitus.
AG2
Praeterea, Augustinus dicit, XIII de Trin., virtutes, quas propter solam beatitudinem amamus, sic persuadere
quidam nobis audent, scilicet dicendo eas propter se appetendas, ut ipsam beatitudinem non amemus.
Quod si faciunt, etiam ipsas utique amare desistemus, quando illam propter quam solam istas amavimus, non
amamus.
Sed fortitudo est virtus quaedam. Ergo actus fortitudinis non est ad ipsam fortitudinem, sed ad beatitudinem
referendus.
AG3
Praeterea, Augustinus dicit, in libro de moribus Eccle., quod fortitudo est amor omnia propter Deum facile
perferens.
Deus autem non est ipse habitus fortitudinis, sed aliquid melius, sicut oportet finem esse meliorem his quae sunt
ad finem.
Non ergo fortis agit propter bonum proprii habitus.
SC
Sed contra est quod Philosophus dicit, in III ethic., quod forti fortitudo est bonum, talis autem et finis.
CO
Respondeo dicendum quod duplex est finis, scilicet proximus, et ultimus. Finis autem proximus uniuscuiusque
agentis est ut similitudinem suae formae in alterum inducat, sicut finis ignis calefacientis est ut inducat
similitudinem sui caloris in patiente, et finis aedificatoris est ut inducat similitudinem suae artis in materia.
Quodcumque autem bonum ex hoc sequitur, si sit intentum, potest dici finis remotus agentis. Sicut autem in
factibilibus materia exterior disponitur per artem, ita etiam in agibilibus per prudentiam disponuntur actus
humani. Sic ergo dicendum est quod fortis sicut finem proximum intendit ut similitudinem sui habitus exprimat
in actu, intendit enim agere secundum convenientiam sui habitus.
Finis autem remotus est beatitudo, vel Deus.
RA1
Et per hoc patet responsio ad obiecta. Nam prima ratio procedebat ac si ipsa essentia habitus esset finis, non
autem similitudo eius in actu, ut dictum est.
RA2
Alia vero duo procedunt de fine ultimo.
|a8 Articulus 8
AG1
Ad octavum sic proceditur. Videtur quod fortis delectetur in suo actu. Delectatio enim est operatio connaturalis
habitus non impedita, ut dicitur in X ethic..
Sed operatio fortis procedit ex habitu, qui agit in modum naturae. Ergo fortis habet delectationem in suo actu.
AG2
Praeterea, Galat. V, super illud, fructus autem spiritus caritas, gaudium, pax, dicit Ambrosius quod opera
virtutum dicuntur fructus quia mentem hominis sancta et sincera delectatione reficiunt.
Sed fortis agit opera virtutis.
Ergo habet delectationem in suo actu.
AG3
Praeterea, debilius vincitur a fortiori. Sed fortis plus amat bonum virtutis quam proprium corpus, quod periculis
mortis exponit. Ergo delectatio de bono virtutis evacuat dolorem corporalem. Et ita delectabiliter omnino
operatur.
SC
Sed contra est quod Philosophus dicit, in III ethic., quod fortis in suo actu nihil delectabile videtur habere.
CO
Respondeo dicendum quod sicut supra dictum est, cum de passionibus ageretur, duplex est delectatio, una
quidem corporalis, quae consequitur tactum corporalem; alia autem animalis, quae consequitur apprehensionem
animae. Et haec proprie consequitur opera virtutum, quia in eis consideratur bonum rationis. Principalis vero
actus fortitudinis est sustinere aliqua tristia secundum apprehensionem animae, puta quod homo amittit
corporalem vitam (quam virtuosus amat, non solum inquantum est quoddam bonum naturale, sed etiam
inquantum est necessaria ad opera virtutum) et quae ad eam pertinent, et iterum sustinere aliqua dolorosa
secundum tactum corporis, puta vulnera et flagella. Et ideo fortis ex una parte habet unde delectetur, scilicet
1743

