tunc est omnino eadem bonitas vel malitia actus voluntatis, qui per se respicit finem, et actus exterioris, qui
respicit finem mediante actu voluntatis. Quando autem actus exterior habet bonitatem vel malitiam secundum se,
scilicet secundum materiam vel circumstantias, tunc bonitas exterioris actus est una, et bonitas voluntatis quae
est ex fine, est alia, ita tamen quod et bonitas finis ex voluntate redundat in actum exteriorem, et bonitas materiae
et circumstantiarum redundat in actum voluntatis, sicut iam dictum est.
RA1
Ad primum ergo dicendum quod ratio illa probat quod actus interior et exterior sunt diversi secundum genus
naturae.
Sed tamen ex eis sic diversis constituitur unum in genere moris, ut supra dictum est.
RA2
Ad secundum dicendum quod, sicut dicitur in VI ethic., virtutes morales ordinantur ad ipsos actus virtutum, qui
sunt quasi fines; prudentia autem, quae est in ratione, ad ea quae sunt ad finem. Et propter hoc requiruntur
diversae virtutes. Sed ratio recta de ipso fine virtutum non habet aliam bonitatem quam bonitatem virtutis,
secundum quod bonitas rationis participatur in qualibet virtute.
RA3
Ad tertium dicendum quod, quando aliquid ex uno derivatur in alterum sicut ex causa agente univoca, tunc aliud
est quod est in utroque, sicut cum calidum calefacit, alius numero est calor calefacientis, et calor calefacti, licet
idem specie. Sed quando aliquid derivatur ab uno in alterum secundum analogiam vel proportionem, tunc est
tantum unum numero, sicut a sano quod est in corpore animalis, derivatur sanum ad medicinam et urinam; nec
alia sanitas est medicinae et urinae, quam sanitas animalis, quam medicina facit, et urina significat.
Et hoc modo a bonitate voluntatis derivatur bonitas actus exterioris, et e converso, scilicet secundum ordinem
unius ad alterum.
|a4 Articulus 4
AG1
Ad quartum sic proceditur. Videtur quod exterior actus non addat in bonitate vel malitia supra actum interiorem.
Dicit enim chrysostomus, super Matth., voluntas est quae aut remuneratur pro bono, aut condemnatur pro malo.
Opera autem testimonia sunt voluntatis. Non ergo quaerit Deus opera propter se, ut sciat quomodo iudicet; sed
propter alios, ut omnes intelligant quia iustus est Deus. Sed malum vel bonum magis est aestimandum secundum
iudicium Dei, quam secundum iudicium hominum. Ergo actus exterior nihil addit ad bonitatem vel malitiam
super actum interiorem.
AG2
Praeterea, una et eadem est bonitas interioris et exterioris actus, ut dictum est.
Sed augmentum fit per additionem unius ad alterum. Ergo actus exterior non addit in bonitate vel malitia super
actum interiorem.
AG3
Praeterea, tota bonitas creaturae nihil addit supra bonitatem divinam, quia tota derivatur a bonitate divina. Sed
bonitas actus exterioris quandoque tota derivatur ex bonitate actus interioris, quandoque autem e converso, ut
dictum est.
Non ergo unum eorum addit in bonitate vel malitia super alterum.
SC
Sed contra, omne agens intendit consequi bonum et vitare malum.
Si ergo per actum exteriorem nihil additur de bonitate vel malitia, frustra qui habet bonam voluntatem vel
malam, facit opus bonum, aut desistit a malo opere. Quod est inconveniens.
CO
Respondeo dicendum quod, si loquamur de bonitate exterioris actus quam habet ex voluntate finis, tunc actus
exterior nihil addit ad bonitatem, nisi contingat ipsam voluntatem secundum se fieri meliorem in bonis, vel
peiorem in malis. Quod quidem videtur posse contingere tripliciter. Uno modo, secundum numerum. Puta, cum
aliquis vult aliquid facere bono fine vel malo, et tunc quidem non facit, postmodum autem vult et facit;
duplicatur actus voluntatis, et sic fit duplex bonum vel duplex malum. Alio modo, quantum ad extensionem.
Puta, cum aliquis vult facere aliquid bono fine vel malo et propter aliquod impedimentum desistit; alius autem
continuat motum voluntatis quousque opere perficiat; manifestum est quod huiusmodi voluntas est diuturnior in
bono vel malo, et secundum hoc est peior vel melior. Tertio, secundum intensionem. Sunt enim quidam actus
exteriores qui, inquantum sunt delectabiles vel poenosi, nati sunt intendere voluntatem vel remittere. Constat
autem quod quanto voluntas intensius tendit in bonum vel malum, tanto est melior vel peior.
Si autem loquamur de bonitate actus exterioris quam habet secundum materiam et debitas circumstantias, sic
comparatur ad voluntatem ut terminus et finis. Et hoc modo addit ad bonitatem vel malitiam voluntatis, quia
omnis inclinatio vel motus perficitur in hoc quod consequitur finem, vel attingit terminum. Unde non est perfecta
voluntas, nisi sit talis quae, opportunitate data, operetur. Si vero possibilitas desit, voluntate existente perfecta, ut
operaretur si posset; defectus perfectionis quae est ex actu exteriori, est simpliciter involuntarium. Involuntarium
695

