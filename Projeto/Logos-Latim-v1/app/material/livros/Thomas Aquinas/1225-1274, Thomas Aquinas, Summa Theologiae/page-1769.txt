Non ergo praesumptio est peccatum.
SC
Sed contra est quod dicitur Eccli. XXXVII, o praesumptio nequissima, unde creata es? ubi respondet Glossa, de
mala scilicet voluntate creaturae.
Sed omne quod procedit ex radice malae voluntatis est peccatum.
Ergo praesumptio est peccatum.
CO
Respondeo dicendum quod, cum ea quae sunt secundum naturam sint ordinata ratione divina, quam humana ratio
debet imitari, quidquid secundum rationem humanam fit quod est contra ordinem communiter in naturalibus
rebus inventum, est vitiosum et peccatum. Hoc autem communiter in omnibus rebus naturalibus invenitur, quod
quaelibet actio commensuratur virtuti agentis, nec aliquod agens naturale nititur ad agendum id quod excedit
suam facultatem. Et ideo vitiosum est et peccatum, quasi contra ordinem naturalem existens, quod aliquis
assumat ad agendum ea quae praeferuntur suae virtuti. Quod pertinet ad rationem praesumptionis, sicut et ipsum
nomen manifestat. Unde manifestum est quod praesumptio est peccatum.
RA1
Ad primum ergo dicendum quod nihil prohibet aliquid esse supra potentiam activam alicuius rei naturalis quod
non est supra potentiam passivam eiusdem, inest enim aeri potentia passiva per quam potest transmutari in hoc
quod habeat actionem et motum ignis, quae excedunt potentiam activam aeris. Sic etiam vitiosum esset et
praesumptuosum quod aliquis in statu imperfectae virtutis existens attentaret statim assequi ea quae sunt
perfectae virtutis, sed si quis ad hoc tendat ut proficiat in virtutem perfectam, hoc non est praesumptuosum nec
vitiosum.
Et hoc modo apostolus in anteriora se extendebat, scilicet per continuum profectum.
RA2
Ad secundum dicendum quod divina et immortalia secundum ordinem naturae sunt supra hominem, homini
tamen inest quaedam naturalis potentia, scilicet intellectus, per quam potest coniungi immortalibus et divinis.
Et secundum hoc Philosophus dicit quod oportet hominem se attrahere ad immortalia et divina, non quidem ut ea
operetur quae decet Deum facere, sed ut ei uniatur per intellectum et voluntatem.
RA3
Ad tertium dicendum quod, sicut Philosophus dicit, in III ethic., quae per alios possumus, aliqualiter per nos
possumus.
Et ideo, quia cogitare et facere bonum possumus cum auxilio divino, non totaliter hoc excedit facultatem
nostram. Et ideo non est praesumptuosum si aliquis ad aliquod opus virtuosum faciendum intendat. Esset autem
praesumptuosum si ad hoc aliquis tenderet absque fiducia divini auxilii.
|a2 Articulus 2
AG1
Ad secundum sic proceditur. Videtur quod praesumptio non opponatur magnanimitati per excessum.
Praesumptio enim ponitur species peccati in spiritum sanctum, ut supra habitum est.
Sed peccatum in spiritum sanctum non opponitur magnanimitati, sed magis caritati. Ergo etiam neque
praesumptio opponitur magnanimitati.
AG2
Praeterea, ad magnanimitatem pertinet quod aliquis se magnis dignificet. Sed aliquis dicitur praesumptuosus
etiam si se parvis dignificet, dummodo hoc excedat propriam facultatem.
Non ergo directe praesumptio magnanimitati opponitur.
AG3
Praeterea, magnanimus exteriora bona reputat quasi parva.
Sed secundum Philosophum, in IV ethic., praesumptuosi propter exteriorem fortunam fiunt despectores et
iniuriatores aliorum, quasi magnum aliquid aestimantes exteriora bona.
Ergo praesumptio non opponitur magnanimitati per excessum, sed solum per defectum.
SC
Sed contra est quod Philosophus, in II et IV ethic., dicit quod magnanimo per excessum opponitur chaunus, idest
furiosus vel ventosus, quem nos dicimus praesumptuosum.
CO
Respondeo dicendum quod, sicut supra dictum est, magnanimitas consistit in medio, non quidem secundum
quantitatem eius in quod tendit, quia tendit in maximum, sed constituitur in medio secundum proportionem ad
propriam facultatem; non enim in maiora tendit quam sibi conveniant. Praesumptuosus autem, quantum ad id in
quod tendit, non excedit magnanimum, sed multum quandoque ab eo deficit. Excedit autem secundum
proportionem suae facultatis, quam magnanimus non transcendit. Et hoc modo praesumptio opponitur
magnanimitati per excessum.
RA1
1769

