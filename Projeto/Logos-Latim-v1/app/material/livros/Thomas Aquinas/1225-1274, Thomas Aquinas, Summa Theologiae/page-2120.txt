scilicet quod diversas naturas specificas per diversas intelligibiles species cognoscat. Ex hoc autem contingit
quod in nobis sunt diversi habitus scientiarum, quia sunt diversa scibilium genera, inquantum scilicet ea quae
reducuntur in unum genus, eodem habitu scientiae cognoscuntur; sicut dicitur in I poster. Quod una scientia est
quae est unius generis subiecti.
Et ideo scientia indita animae Christi fuit distincta secundum diversos habitus.
RA1
Ad primum ergo dicendum quod, sicut supra dictum est, scientia animae Christi est perfectissima, et excedens
scientiam Angelorum, quantum ad id quod consideratur in ea ex parte Dei influentis, est tamen infra scientiam
angelicam quantum ad modum recipientis.
Et ad huiusmodi modum pertinet quod scientia illa per multos habitus distinguatur, quasi per species magis
particulares existens.
RA2
Ad secundum dicendum quod fides nostra innititur primae veritati.
Et ideo Christus est auctor fidei nostrae secundum divinam scientiam, quae est simpliciter una.
RA3
Ad tertium dicendum quod lumen divinitus infusum est ratio intelligendi communis ea quae divinitus revelantur,
sicut et lumen intellectus eorum quae naturaliter cognoscuntur. Et ideo oportuit in anima Christi species
singularum rerum ponere ad cognoscendum cognitione propria unumquodque. Et secundum hoc, oportuit esse
diversos habitus scientiae in anima Christi, ut dictum est.
|q12 Quaestio 12
|a0 Prologus
Deinde considerandum est de scientia animae Christi acquisita vel experimentali. Et circa hoc quaeruntur
quatuor. Primo, utrum secundum hanc scientiam Christus cognoverit omnia. Secundo, utrum in hac scientia
profecerit. Tertio, utrum aliquid ab homine didicerit. Quarto, utrum acceperit aliquid ab Angelis.
|a1 Articulus 1
AG1
Ad primum sic proceditur. Videtur quod secundum hanc scientiam Christus non omnia cognovit. Huiusmodi
enim scientia per experientiam acquiritur. Sed Christus non omnia expertus est. Non igitur omnia secundum
hanc scientiam scivit.
AG2
Praeterea, scientiam acquirit homo per sensum. Sed non omnia sensibilia sensibus corporalibus Christi fuerunt
subiecta.
Non igitur secundum hanc scientiam omnia cognovit.
AG3
Praeterea, quantitas scientiae attenditur secundum scibilia. Si igitur secundum hanc scientiam Christus omnia
scivisset, esset in eo scientia acquisita aequalis scientiae infusae et scientiae beatae, quod est inconveniens. Non
ergo secundum hanc scientiam Christus omnia scivit.
SC
Sed contra est quod nihil imperfectum fuit in Christo quantum ad animam. Fuisset autem imperfecta haec eius
scientia, si secundum eam non scivisset omnia, quia imperfectum est cui potest fieri additio.
Ergo secundum hanc scientiam Christus omnia scivit.
CO
Respondeo dicendum quod scientia acquisita ponitur in anima Christi, ut supra dictum est, propter
convenientiam intellectus agentis, ne eius actio sit otiosa, qua facit intelligibilia actu, sicut etiam scientia indita
vel infusa ponitur in anima Christi ad perfectionem intellectus possibilis.
Sicut autem intellectus possibilis est quo est omnia fieri, ita intellectus agens est quo est omnia facere, ut dicitur
in III de anima.
Et ideo, sicut per scientiam inditam scivit anima Christi omnia illa ad quae intellectus possibilis est quocumque
modo in potentia, ita per scientiam acquisitam scivit omnia illa quae possunt sciri per actionem intellectus
agentis.
RA1
Ad primum ergo dicendum quod scientia rerum acquiri potest non solum per experientiam ipsarum, sed etiam
per experientiam quarundam aliarum rerum, cum ex virtute luminis intellectus agentis possit homo procedere ad
intelligendum effectus per causas, et causas per effectus, et similia per similia, et contraria per contraria. Sic
igitur, licet Christus non fuerit omnia expertus, ex his tamen quae expertus est, in omnium devenit notitiam.
RA2

2120

