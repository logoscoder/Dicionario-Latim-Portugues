Et eadem ratio est de aliis sensibilibus.
RA3
Ad tertium dicendum quod, licet quaelibet scientia et definitio sit solum entium, non tamen oportet quod res
eundem modum habeant in essendo, quem intellectus habet in intelligendo. Nos enim, per virtutem intellectus
agentis, abstrahimus species universales a particularibus conditionibus, non tamen oportet quod universalia
praeter particularia subsistant, ut particularium exemplaria.
RA4
Ad quartum dicendum quod, sicut dicit dionysius, XI cap. De div. Nom., per se vitam et per se sapientiam
quandoque nominat ipsum Deum, quandoque virtutes ipsis rebus datas, non autem quasdam subsistentes res,
sicut antiqui posuerunt.
|a4 Articulus 4
AG1
Ad quartum sic proceditur. Videtur quod Deus non sit causa finalis omnium. Agere enim propter finem videtur
esse alicuius indigentis fine. Sed Deus nullo est indigens.
Ergo non competit sibi agere propter finem.
AG2
Praeterea, finis generationis et forma generati et agens non incidunt in idem numero, ut dicitur in II physic., quia
finis generationis est forma generati. Sed Deus est primum agens omnium.
Non ergo est causa finalis omnium.
AG3
Praeterea, finem omnia appetunt. Sed Deum non omnia appetunt, quia neque omnia ipsum cognoscunt. Deus
ergo non est omnium finis.
AG4
Praeterea, finalis causa est prima causarum. Si igitur Deus sit causa agens et causa finalis, sequitur quod in eo sit
prius et posterius. Quod est impossibile.
SC
Sed contra est quod dicitur Prov. XVI, universa propter semetipsum operatus est Dominus.
CO
Respondeo dicendum quod omne agens agit propter finem, alioquin ex actione agentis non magis sequeretur hoc
quam illud, nisi a casu. Est autem idem finis agentis et patientis, inquantum huiusmodi, sed aliter et aliter, unum
enim et idem est quod agens intendit imprimere, et quod patiens intendit recipere. Sunt autem quaedam quae
simul agunt et patiuntur, quae sunt agentia imperfecta, et his convenit quod etiam in agendo intendant aliquid
acquirere. Sed primo agenti, qui est agens tantum, non convenit agere propter acquisitionem alicuius finis; sed
intendit solum communicare suam perfectionem, quae est eius bonitas. Et unaquaeque creatura intendit consequi
suam perfectionem, quae est similitudo perfectionis et bonitatis divinae. Sic ergo divina bonitas est finis rerum
omnium.
RA1
Ad primum ergo dicendum quod agere propter indigentiam non est nisi agentis imperfecti, quod natum est agere
et pati. Sed hoc Deo non competit. Et ideo ipse solus est maxime liberalis, quia non agit propter suam utilitatem,
sed solum propter suam bonitatem.
RA2
Ad secundum dicendum quod forma generati non est finis generationis nisi inquantum est similitudo formae
generantis, quod suam similitudinem communicare intendit. Alioquin forma generati esset nobilior generante,
cum finis sit nobilior his quae sunt ad finem.
RA3
Ad tertium dicendum quod omnia appetunt Deum ut finem, appetendo quodcumque bonum, sive appetitu
intelligibili, sive sensibili, sive naturali, qui est sine cognitione, quia nihil habet rationem boni et appetibilis, nisi
secundum quod participat Dei similitudinem.
RA4
Ad quartum dicendum quod, cum Deus sit causa efficiens, exemplaris et finalis omnium rerum, et materia prima
sit ab ipso, sequitur quod primum principium omnium rerum sit unum tantum secundum rem.
Nihil tamen prohibet in eo considerari multa secundum rationem, quorum quaedam prius cadunt in intellectu
nostro quam alia.
|q45 Quaestio 45
|a0 Prologus
Deinde quaeritur de modo emanationis rerum a primo principio, qui dicitur creatio. De qua quaeruntur octo.
Primo, quid sit creatio.
235

