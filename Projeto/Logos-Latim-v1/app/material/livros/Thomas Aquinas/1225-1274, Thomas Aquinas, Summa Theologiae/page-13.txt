Ostensum est autem supra quod Deus est primum movens immobile.
Unde manifestum est quod Deus non est corpus. Secundo, quia necesse est id quod est primum ens, esse in actu,
et nullo modo in potentia. Licet enim in uno et eodem quod exit de potentia in actum, prius sit potentia quam
actus tempore, simpliciter tamen actus prior est potentia, quia quod est in potentia, non reducitur in actum nisi
per ens actu.
Ostensum est autem supra quod Deus est primum ens. Impossibile est igitur quod in Deo sit aliquid in potentia.
Omne autem corpus est in potentia, quia continuum, inquantum huiusmodi, divisibile est in infinitum.
Impossibile est igitur Deum esse corpus.
Tertio, quia Deus est id quod est nobilissimum in entibus, ut ex dictis patet.
Impossibile est autem aliquod corpus esse nobilissimum in entibus. Quia corpus aut est vivum, aut non vivum.
Corpus autem vivum, manifestum est quod est nobilius corpore non vivo. Corpus autem vivum non vivit
inquantum corpus, quia sic omne corpus viveret, oportet igitur quod vivat per aliquid aliud, sicut corpus nostrum
vivit per animam. Illud autem per quod vivit corpus, est nobilius quam corpus.
Impossibile est igitur Deum esse corpus.
RA1
Ad primum ergo dicendum quod, sicut supra dictum est, sacra Scriptura tradit nobis spiritualia et divina sub
similitudinibus corporalium. Unde, cum trinam dimensionem Deo attribuit, sub similitudine quantitatis
corporeae, quantitatem virtualem ipsius designat, utpote per profunditatem, virtutem ad cognoscendum occulta;
per altitudinem, excellentiam virtutis super omnia; per longitudinem, durationem sui esse; per latitudinem,
affectum dilectionis ad omnia.
Vel, ut dicit dionysius, cap. IX de div. Nom., per profunditatem Dei intelligitur incomprehensibilitas ipsius
essentiae; per longitudinem, processus virtutis eius, omnia penetrantis; per latitudinem vero, superextensio eius
ad omnia, inquantum scilicet sub eius protectione omnia continentur.
RA2
Ad secundum dicendum quod homo dicitur esse ad imaginem Dei, non secundum corpus, sed secundum id quo
homo excellit alia animalia, unde, Gen. I, postquam dictum est, faciamus hominem ad imaginem et
similitudinem nostram, subditur, ut praesit piscibus maris, etc..
Excellit autem homo omnia animalia quantum ad rationem et intellectum. Unde secundum intellectum et
rationem, quae sunt incorporea, homo est ad imaginem Dei.
RA3
Ad tertium dicendum quod partes corporeae attribuuntur Deo in Scripturis ratione suorum actuum, secundum
quandam similitudinem. Sicut actus oculi est videre, unde oculus de Deo dictus, significat virtutem eius ad
videndum modo intelligibili, non sensibili. Et simile est de aliis partibus.
RA4
Ad quartum dicendum quod etiam ea quae ad situm pertinent, non attribuuntur Deo nisi secundum quandam
similitudinem, sicut dicitur sedens, propter suam immobilitatem et auctoritatem; et stans, propter suam
fortitudinem ad debellandum omne quod adversatur.
RA5
Ad quintum dicendum quod ad Deum non acceditur passibus corporalibus, cum ubique sit, sed affectibus mentis,
et eodem modo ab eo receditur. Et sic accessus et recessus, sub similitudine localis motus, designant spiritualem
affectum.
|a2 Articulus 2
AG1
Ad secundum sic proceditur. Videtur quod in Deo sit compositio formae et materiae. Omne enim quod habet
animam, est compositum ex materia et forma, quia anima est forma corporis.
Sed Scriptura attribuit animam Deo, introducitur enim ad Hebr. X, ex persona Dei, iustus autem meus ex fide
vivit; quod si subtraxerit se, non placebit animae meae.
Ergo Deus est compositus ex materia et forma.
AG2
Praeterea, ira, gaudium, et huiusmodi, sunt passiones coniuncti, ut dicitur I de anima.
Sed huiusmodi attribuuntur Deo in Scriptura dicitur enim in Psalmo, iratus est furore Dominus in populum suum.
Ergo Deus ex materia et forma est compositus.
AG3
Praeterea, materia est principium individuationis.
Sed Deus videtur esse individuum, non enim de multis praedicatur.
Ergo est compositus ex materia et forma.
SC
Sed contra, omne compositum ex materia et forma est corpus, quantitas enim dimensiva est quae primo inhaeret
materiae.
13

