RA2
Ad secundum dicendum quod Christus orando petiit et meruit suam resurrectionem, inquantum homo, non autem
inquantum Deus.
RA3
Ad tertium dicendum quod corpus secundum naturam creatam non est potentius anima Christi, est tamen ea
potentius secundum virtutem divinam. Quae etiam rursus, secundum divinitatem unitam, est potentior corpore
secundum naturam creatam. Et ideo secundum virtutem divinam corpus et anima mutuo se resumpserunt, non
autem secundum virtutem naturae creatae.
|q54 Quaestio 54
|a0 Prologus
Deinde considerandum est de qualitate Christi resurgentis. Et circa hoc quaeruntur quatuor. Primo, utrum post
resurrectionem Christus habuerit verum corpus. Secundo, utrum resurrexit cum corporis integritate. Tertio,
utrum corpus eius fuerit gloriosum.
Quarto, de eius cicatricibus in corpore apparentibus.
|a1 Articulus 1
AG1
Ad primum sic proceditur. Videtur quod Christus post resurrectionem non habuerit verum corpus. Verum enim
corpus non potest simul esse cum alio corpore in eodem loco. Sed corpus Christi post resurrectionem fuit simul
cum alio corpore in eodem loco, intravit enim ad discipulos ianuis clausis, ut dicitur Ioan. XX.
Ergo videtur quod Christus post resurrectionem non habuerit verum corpus.
AG2
Praeterea, verum corpus non evanescit ab aspectu intuentium, nisi forte corrumpatur. Sed corpus Christi evanuit
ab oculis discipulorum eum intuentium, ut dicitur Luc. Ult..
Ergo videtur quod Christus post resurrectionem non habuerit verum corpus.
AG3
Praeterea, cuiuslibet veri corporis est determinata figura. Sed corpus Christi apparuit discipulis in alia effigie, ut
patet marci ult..
Ergo videtur quod Christus post resurrectionem non habuerit verum corpus humanum.
SC
Sed contra est quod dicitur Luc. Ult., quod Christo discipulis apparente, conturbati et conterriti, existimabant se
spiritum videre, scilicet ac si non haberet verum corpus, sed phantasticum.
Ad quod removendum, ipse postea subdit, palpate et videte, quia spiritus carnem et ossa non habet, sicut me
videtis habere.
Non ergo habuit corpus phantasticum, sed verum.
CO
Respondeo dicendum quod, sicut Damascenus dicit, in IV libro, illud resurgere dicitur quod cecidit.
Corpus autem Christi per mortem cecidit, inquantum scilicet fuit ab eo anima separata, quae erat eius formalis
perfectio. Unde oportuit, ad hoc quod esset vera Christi resurrectio, ut idem corpus Christi iterato eidem animae
uniretur. Et quia veritas naturae corporis est ex forma, consequens est quod corpus Christi post resurrectionem et
verum corpus fuerit, et eiusdem naturae cuius fuerat prius. Si autem eius corpus fuisset phantasticum, non fuisset
vera resurrectio, sed apparens.
RA1
Ad primum ergo dicendum quod corpus Christi post resurrectionem, non ex miraculo, sed ex conditione gloriae,
sicut quidam dicunt, clausis ianuis ad discipulos introivit, simul cum alio corpore in eodem loco existens. Sed
utrum hoc facere possit corpus gloriosum ex aliqua proprietate sibi indita, ut simul cum alio corpore in eodem
loco existat, inferius discutietur, ubi agetur de resurrectione communi.
Nunc autem, quantum ad propositum sufficit, dicendum est quod non ex natura corporis, sed potius ex virtute
divinitatis unitae, illud corpus ad discipulos, licet verum esset, ianuis clausis introivit. Unde Augustinus dicit, in
quodam sermone paschali, quod quidam sic disputant, si corpus erat, si hoc surrexit de sepulcro quod pependit in
ligno, quomodo per Ostia clausa intrare potuit? et respondet, si comprehendis modum, non est miraculum.
Ubi deficit ratio, ibi est fidei aedificatio.
Et super Ioan., dicit, moli corporis ubi divinitas erat, Ostia clausa non obstiterunt, ille quippe non eis apertis
intrare potuit, quo nascente virginitas matris inviolata permansit.
Et idem dicit Gregorius, in quadam homilia de octava Paschae.
RA2
Ad secundum dicendum quod, sicut dictum est, Christus resurrexit ad immortalem gloriae vitam. Haec est autem
dispositio corporis gloriosi, ut sit spirituale, idest subiectum spiritui, ut apostolus dicit, I Cor. XV.
2341

