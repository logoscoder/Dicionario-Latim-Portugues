Ad tertium dicendum quod, licet essentiale attributum, secundum rationem propriam, sit prius quam persona,
secundum, modum intelligendi; tamen, inquantum habet rationem appropriati, nihil prohibet proprium personae
esse prius quam appropriatum.
Sicut color posterior est corpore, inquantum est corpus, prius tamen est naturaliter corpore albo, inquantum est
album.
|a8 Articulus 8
AG1
Ad octavum sic proceditur. Videtur quod inconvenienter a sacris doctoribus sint essentialia personis attributa.
Dicit enim Hilarius, in II de Trin., aeternitas est in patre, species in imagine, usus in munere.
In quibus verbis ponit tria nomina propria personarum, scilicet nomen patris; et nomen imaginis, quod est
proprium filio, ut supra dictum est; et nomen muneris, sive doni, quod est proprium spiritus sancti, ut supra
habitum est.
Ponit etiam tria appropriata, nam aeternitatem appropriat patri, speciem filio, usum spiritui sancto.
Et videtur quod irrationabiliter. Nam aeternitas importat durationem essendi, species vero est essendi principium,
usus vero ad operationem pertinere videtur. Sed essentia et operatio nulli personae appropriari inveniuntur. Ergo
inconvenienter videntur ista appropriata personis.
AG2
Praeterea, Augustinus in I de doctr. Christ., sic dicit, in patre est unitas, in filio aequalitas, in spiritu sancto
unitatis aequalitatisque concordia.
Et videtur quod inconvenienter. Quia una persona non denominatur formaliter per id quod appropriatur alteri,
non enim est sapiens pater sapientia genita, ut dictum est.
Sed, sicut ibidem subditur, tria haec unum omnia sunt propter patrem, aequalia omnia propter filium, connexa
omnia propter spiritum sanctum.
Non ergo convenienter appropriantur personis.
AG3
Item, secundum Augustinum, patri attribuitur potentia, filio sapientia, spiritui sancto bonitas.
Et videtur hoc esse inconveniens. Nam virtus ad potentiam pertinet.
Virtus autem invenitur appropriari filio, secundum illud I ad Cor. I, Christum, Dei virtutem; et etiam spiritui
sancto, secundum illud Luc. VI, virtus de illo exibat, et sanabat omnes.
Non ergo potentia patri est approprianda.
AG4
Item, Augustinus, in libro de Trin., dicit, non confuse accipiendum est quod ait apostolus, ex ipso, et per ipsum,
et in ipso - ex ipso dicens propter patrem; per ipsum propter filium; in ipso propter spiritum sanctum.
Sed videtur quod inconvenienter.
Quia per hoc quod dicit in ipso, videtur importari habitudo causae finalis, quae est prima causarum. Ergo ista
habitudo causae deberet appropriari patri, qui est principium non de principio.
AG5
Item, invenitur veritas appropriari filio, secundum illud Ioan. XIV, ego sum via, veritas et vita.
Et similiter liber vitae, secundum illud Psalmi XXXIX, in capite libri scriptum est de me, Glossa, idest apud
patrem, qui est caput meum.
Et similiter hoc quod dico, qui est, quia super illud isa. Lxv, ecce ego, ad gentes, dicit Glossa, filius loquitur, qui
dixit Moysi, ego sum qui sum.
Sed videtur quod propria sint filii, et non appropriata.
Nam veritas, secundum Augustinum, in libro de vera religione, est summa similitudo principii, absque omni
dissimilitudine, et sic videtur quod proprie conveniat filio, qui habet principium.
Liber etiam vitae videtur proprium aliquid esse, quia significat ens ab alio, omnis enim liber ab aliquo scribitur.
Hoc etiam ipsum qui est videtur esse proprium filio.
Quia si, cum Moysi dicitur, ego sum qui sum, loquitur trinitas, ergo Moyses poterat dicere, ille qui est pater et
filius et spiritus sanctus, misit me ad vos. Ergo et ulterius dicere poterat, ille qui est pater et filius et spiritus
sanctus, misit me ad vos, demonstrando certam personam. Hoc autem est falsum, quia nulla persona est pater et
filius et spiritus sanctus. Non ergo potest esse commune trinitati, sed est proprium filii.
CO
Respondeo dicendum quod intellectus noster, qui ex creaturis in Dei cognitionem manuducitur, oportet quod
Deum consideret secundum modum quem ex creaturis assumit. In consideratione autem alicuius creaturae,
quatuor per ordinem nobis occurrunt.
Nam primo, consideratur res ipsa absolute, inquantum est ens quoddam. Secunda autem consideratio rei est,
inquantum est una.

206

