Ad quartum dicendum quod illud praeceptum legis non est sic intelligendum quod homo dormiendo meditetur de
lege Dei, sed quod dormiens, idest vadens dormitum, de lege Dei meditetur; quia ex hoc etiam homines
dormiendo nanciscuntur meliora phantasmata, secundum quod pertranseunt motus a vigilantibus ad dormientes,
ut patet per Philosophum, in I ethic..
Similiter etiam mandatur ut in omni actu suo aliquis meditetur de lege, non quod semper actu de lege cogitet, sed
quod omnia quae facit secundum legem moderetur.
|q17 Quaestio 17
|a0 Prologus
Consequenter post fidem considerandum est de spe. Et primo, de ipsa spe; secundo, de dono timoris; tertio, de
vitiis oppositis; quarto, de praeceptis ad hoc pertinentibus. Circa primum occurrit primo consideratio de ipsa spe;
secundo, de subiecto eius. Circa primum quaeruntur octo. Primo, utrum spes sit virtus. Secundo, utrum obiectum
eius sit beatitudo aeterna. Tertio, utrum unus homo possit sperare beatitudinem alterius per virtutem spei. Quarto,
utrum homo licite possit sperare in homine. Quinto, utrum spes sit virtus theologica. Sexto, de distinctione eius
ab aliis virtutibus theologicis. Septimo, de ordine eius ad fidem.
Octavo, de ordine eius ad caritatem.
|a1 Articulus 1
AG1
Ad primum sic proceditur. Videtur quod spes non sit virtus.
Virtute enim nullus male utitur; ut dicit Augustinus, in libro de Lib. Arb..
Sed spe aliquis male utitur, quia circa passionem spei contingit esse medium et extrema, sicut et circa alias
passiones.
Ergo spes non est virtus.
AG2
Praeterea, nulla virtus procedit ex meritis, quia virtutem Deus in nobis sine nobis operatur, ut Augustinus dicit.
Sed spes est ex gratia et meritis proveniens; ut magister dicit, XXVI dist. III Lib. Sent..
Ergo spes non est virtus.
AG3
Praeterea, virtus est dispositio perfecti; ut dicitur in VII physic..
Spes autem est dispositio imperfecti, scilicet eius qui non habet id quod sperat.
Ergo spes non est virtus.
SC
Sed contra est quod Gregorius, in I Moral., dicit quod per tres filias iob significantur hae tres virtutes, fides, spes,
caritas.
Ergo spes est virtus.
CO
Respondeo dicendum quod, secundum Philosophum, in II ethic., virtus uniuscuiusque rei est quae bonum facit
habentem et opus eius bonum reddit.
Oportet igitur, ubicumque invenitur aliquis actus hominis bonus, quod respondeat alicui virtuti humanae. In
omnibus autem regulatis et mensuratis bonum consideratur per hoc quod aliquid propriam regulam attingit, sicut
dicimus vestem esse bonam quae nec excedit nec deficit a debita mensura. Humanorum autem actuum, sicut
supra dictum est, duplex est mensura, una quidem proxima et homogenea, scilicet ratio; alia autem est suprema
et excedens, scilicet Deus. Et ideo omnis actus humanus attingens ad rationem aut ad ipsum Deum est bonus.
Actus autem spei de qua nunc loquimur attingit ad Deum.
Ut enim supra dictum est, cum de passione spei ageretur, obiectum spei est bonum futurum arduum possibile
haberi. Possibile autem est aliquid nobis dupliciter, uno modo, per nos ipsos; alio modo, per alios; ut patet in III
ethic..
Inquantum igitur speramus aliquid ut possibile nobis per divinum auxilium, spes nostra attingit ad ipsum Deum,
cuius auxilio innititur.
Et ideo patet quod spes est virtus, cum faciat actum hominis bonum et debitam regulam attingentem.
RA1
Ad primum ergo dicendum quod in passionibus accipitur medium virtutis per hoc quod attingitur ratio recta, et in
hoc etiam consistit ratio virtutis. Unde etiam et in spe bonum virtutis accipitur secundum quod homo attingit
sperando regulam debitam, scilicet Deum. Et ideo spe attingente Deum nullus potest male uti, sicut nec virtute
morali attingente rationem, quia hoc ipsum quod est attingere est bonus usus virtutis. Quamvis spes de qua nunc
loquimur non sit passio, sed habitus mentis, ut infra patebit.
RA2

1256

