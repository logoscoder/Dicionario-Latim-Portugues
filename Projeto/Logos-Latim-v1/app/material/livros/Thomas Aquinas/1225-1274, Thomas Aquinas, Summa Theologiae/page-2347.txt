Respondeo dicendum quod, sicut apostolus dicit, Rom. XIII, quae a Deo sunt, ordinata sunt.
Est autem hic ordo divinitus institutus, ut ea quae supra homines sunt, hominibus per Angelos revelentur, ut patet
per dionysium, IV cap. Cael. Hier..
Christus autem resurgens non rediit ad vitam communiter omnibus notam, sed ad vitam quandam immortalem et
Deo conformem, secundum illud Rom. VI, quod enim vivit, vivit Deo.
Et ideo ipsa Christi resurrectio non debuit immediate ab hominibus videri, sed eis ab Angelis nuntiari.
Unde Hilarius dicit, super Matth., quod ideo Angelus prior resurrectionis est index, ut quodam famulatu paternae
voluntatis resurrectio nuntiaretur.
RA1
Ad primum ergo dicendum quod apostoli potuerunt testificari Christi resurrectionem etiam de visu, quia
Christum post resurrectionem viventem oculata fide viderunt, quem mortuum sciverant. Sed sicut ad visionem
beatam pervenitur per auditum fidei, ita ad visionem Christi resurgentis pervenerunt homines per ea quae prius
ab Angelis audierunt.
RA2
Ad secundum dicendum quod ascensio Christi, quantum ad terminum a quo, non transcendebat hominum
communem notitiam, sed solum quantum ad terminum ad quem. Et ideo discipuli potuerunt videre ascensionem
Christi quantum ad terminum a quo, idest secundum quod elevabatur a terra. Non autem viderunt ipsam quantum
ad terminum ad quem, quia non viderunt quomodo reciperetur in caelo. Sed resurrectio Christi transcendebat
communem notitiam et quantum ad terminum a quo, secundum quod anima rediit ab inferis et corpus de
sepulcro clauso exivit; et quantum ad terminum ad quem, secundum quod est adeptus vitam gloriosam. Et ideo
non debuit resurrectio fieri sic quod ab homine videretur.
RA3
Ad tertium dicendum quod Lazarus resuscitatus est ut rediret ad vitam qualem prius habuerat, quae communem
notitiam hominum non transcendit. Et ideo non est similis ratio.
|a3 Articulus 3
AG1
Ad tertium sic proceditur. Videtur quod Christus post resurrectionem debuerit continue cum discipulis
conversari.
Ad hoc enim Christus discipulis post resurrectionem apparuit, ut eos de fide resurrectionis certificaret, et
consolationem perturbatis afferret, secundum illud Ioan. XX, gavisi sunt discipuli, viso Domino.
Sed magis fuissent certificati et consolati si eis continue suam praesentiam exhibuisset. Ergo videtur quod
continue cum eis debuerit conversari.
AG2
Praeterea, Christus resurgens a mortuis non statim ascendit in caelum, sed post dies quadraginta, ut habetur Act.
I. Illo autem tempore intermedio in nullo alio loco potuit convenientius esse quam ubi discipuli eius erant pariter
congregati. Ergo videtur quod continue cum eis conversari debuerit.
AG3
Praeterea, ipso die resurrectionis dominicae quinquies Christus apparuisse legitur, ut Augustinus dicit, in libro de
consensu evang., primo quidem, mulieribus ad monumentum; secundo, eisdem regredientibus a monumento in
itinere; tertio, Petro; quarto, duobus euntibus in castellum; quinto, pluribus in ierusalem, ubi non erat thomas.
Ergo etiam videtur quod et aliis diebus ante suam ascensionem ad minus pluries debuit apparere.
AG4
Praeterea, Dominus ante passionem eis dixerat, Matth. XXVI, postquam resurrexero, praecedam vos in
Galilaeam.
Quod etiam Angelus, et ipsemet Dominus, post resurrectionem mulieribus dixit. Et tamen antea in ierusalem ab
eis visus est, et ipsa die resurrectionis, ut dictum est, et etiam die octava, ut legitur Ioan. XX.
Non ergo videtur quod convenienti modo post resurrectionem cum discipulis fuerit conversatus.
SC
Sed contra est quod Ioan. XX dicitur, quod post dies octo Christus discipulis apparuit. Non ergo continue
conversabatur cum eis.
CO
Respondeo dicendum quod circa resurrectionem Christi duo erant discipulis declaranda, scilicet ipsa veritas
resurrectionis; et gloria resurgentis. Ad veritatem autem resurrectionis manifestandam, sufficit quod pluries
apparuit, et cum eis familiariter est locutus, et comedit et bibit, et se eis palpandum praebuit. Ad gloriam autem
resurrectionis manifestandam, noluit continue conversari cum eis, sicut prius fecerat, ne videretur ad talem vitam
resurrexisse qualem prius habuerat.
Unde Luc. Ult. Dicit eis, haec sunt verba quae locutus sum ad vos cum adhuc essem vobiscum.
Tunc quidem erat cum eis praesentia corporali, sed ante cum eis fuerat, non solum corporali praesentia, sed
etiam per similitudinem mortalitatis. Unde beda, supradicta verba exponens, dicit, cum adhuc essem vobiscum,
2347

