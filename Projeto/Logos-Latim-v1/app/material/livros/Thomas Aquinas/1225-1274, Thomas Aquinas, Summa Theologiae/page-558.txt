Ad tertium dicendum quod, sicut homines a naturali instinctu boni discedunt propter passionem peccati; ita etiam
discedunt ab instigatione bonorum Angelorum, quae fit invisibiliter per hoc quod homines illuminant ad bene
agendum. Unde quod homines pereunt, non est imputandum negligentiae Angelorum, sed malitiae hominum.
Quod autem aliquando, praeter legem communem, hominibus visibiliter apparent, ex speciali Dei gratia est, sicut
etiam quod praeter ordinem naturae miracula fiunt.
|a2 Articulus 2
AG1
Ad secundum sic proceditur. Videtur quod non singuli homines a singulis Angelis custodiantur. Angelus enim
est virtuosior quam homo. Sed unus homo sufficit ad custodiam multorum hominum. Ergo multo magis unus
Angelus multos homines potest custodire.
AG2
Praeterea, inferiora reducuntur in Deum a superioribus per media, ut dionysius dicit.
Sed cum omnes Angeli sint inaequales, ut supra dictum est, solus unus Angelus est inter quem et homines non
est aliquis medius. Ergo unus Angelus solus est qui immediate custodit homines.
AG3
Praeterea, maiores Angeli maioribus officiis deputantur. Sed non est maius officium custodire unum hominem
quam alium, cum omnes homines natura sint pares. Cum ergo omnium Angelorum sit unus maior alio,
secundum dionysium, videtur quod diversi homines non custodiantur a diversis Angelis.
SC
Sed contra est quod Hieronymus, exponens illud Matth. XVIII, Angeli eorum in caelis, dicit, magna est dignitas
animarum, ut unaquaeque habeat, ab ortu nativitatis, in custodiam sui Angelum delegatum.
CO
Respondeo dicendum quod singulis hominibus singuli Angeli ad custodiam deputantur. Cuius ratio est, quia
Angelorum custodia est quaedam executio divinae providentiae circa homines.
Providentia autem Dei aliter se habet ad homines, et ad alias corruptibiles creaturas, quia aliter se habent ad
incorruptibilitatem. Homines enim non solum sunt incorruptibiles quantum ad communem speciem, sed etiam
quantum ad proprias formas singulorum, quae sunt animae rationales, quod de aliis rebus corruptibilibus dici non
potest. Manifestum est autem quod providentia Dei principaliter est circa illa quae perpetuo manent, circa ea
vero quae transeunt, providentia Dei est inquantum ordinat ipsa ad res perpetuas. Sic igitur providentia Dei
comparatur ad singulos homines, sicut comparatur ad singula genera vel species corruptibilium rerum. Sed
secundum Gregorium, diversi ordines deputantur diversis rerum generibus; puta potestates ad arcendos
Daemones, virtutes ad miracula facienda in rebus corporeis.
Et probabile est quod diversis speciebus rerum diversi Angeli eiusdem ordinis praeficiantur. Unde etiam
rationabile est ut diversis hominibus diversi Angeli ad custodiam deputentur.
RA1
Ad primum ergo dicendum quod alicui homini adhibetur custos dupliciter. Uno modo, inquantum est homo
singularis, et sic uni homini debetur unus custos, et interdum plures deputantur ad custodiam unius. Alio modo,
inquantum est pars alicuius collegii, et sic toti collegio unus homo ad custodiam praeponitur, ad quem pertinet
providere ea quae pertinent ad unum hominem in ordine ad totum collegium; sicut sunt ea quae exterius aguntur,
de quibus alii aedificantur vel scandalizantur. Angelorum autem custodia deputatur hominibus etiam quantum ad
invisibilia et occulta, quae pertinent ad singulorum salutem secundum seipsos.
Unde singulis hominibus singuli Angeli deputantur ad custodiam.
RA2
Ad secundum dicendum quod, sicut dictum est, Angeli primae hierarchiae omnes quantum ad aliqua
illuminantur immediate a Deo, sed quaedam sunt de quibus illuminantur superiores tantum immediate a Deo,
quae inferioribus revelant. Et idem etiam in inferioribus ordinibus considerandum est, nam aliquis infimus
Angelus illuminatur quantum ad quaedam ab aliquo supremo, et quantum ad aliqua ab eo qui immediate sibi
praefertur. Et sic etiam possibile est quod aliquis Angelus immediate illuminet hominem, qui tamen habet
aliquos Angelos sub se, quos illuminat.
RA3
Ad tertium dicendum quod, quamvis homines natura sint pares, tamen inaequalitas in eis invenitur, secundum
quod ex divina providentia quidam ordinantur ad maius, et quidam ad minus; secundum illud quod dicitur Eccli.
XXXIII, in multitudine disciplinae Domini separavit eos, ex ipsis benedixit et exaltavit, ex ipsis maledixit et
humiliavit.
Et sic maius officium est custodire unum hominem quam alium.
|a3 Articulus 3
AG1
Ad tertium sic proceditur. Videtur quod custodire homines non pertineat solum ad infimum ordinem Angelorum.
558

