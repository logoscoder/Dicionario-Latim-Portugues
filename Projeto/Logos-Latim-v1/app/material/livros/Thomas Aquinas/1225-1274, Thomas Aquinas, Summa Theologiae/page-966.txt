AG3
Praeterea, aliqui actus secundum suam speciem sunt mali et peccata, ut ex supradictis patet.
Sed quidquid est causa alicuius, est causa eius quod convenit ei secundum suam speciem. Si ergo Deus esset
causa actus peccati, sequeretur quod esset causa peccati. Sed hoc non est verum, ut ostensum est.
Ergo Deus non est causa actus peccati.
SC
Sed contra, actus peccati est quidam motus liberi arbitrii.
Sed voluntas Dei est causa omnium motionum, ut Augustinus dicit, III de Trin..
Ergo voluntas Dei est causa actus peccati.
CO
Respondeo dicendum quod actus peccati et est ens, et est actus; et ex utroque habet quod sit a Deo. Omne enim
ens, quocumque modo sit, oportet quod derivetur a primo ente; ut patet per dionysium, V cap. De div. Nom..
Omnis autem actio causatur ab aliquo existente in actu, quia nihil agit nisi secundum quod est actu, omne autem
ens actu reducitur in primum actum, scilicet Deum, sicut in causam, qui est per suam essentiam actus. Unde
relinquitur quod Deus sit causa omnis actionis, inquantum est actio.
Sed peccatum nominat ens et actionem cum quodam defectu.
Defectus autem ille est ex causa creata, scilicet libero arbitrio, inquantum deficit ab ordine primi agentis, scilicet
Dei. Unde defectus iste non reducitur in Deum sicut in causam, sed in liberum arbitrium, sicut defectus
claudicationis reducitur in tibiam curvam sicut in causam, non autem in virtutem motivam, a qua tamen causatur
quidquid est motionis in claudicatione. Et secundum hoc, Deus est causa actus peccati, non tamen est causa
peccati, quia non est causa huius, quod actus sit cum defectu.
RA1
Ad primum ergo dicendum quod Augustinus nominat ibi rem id quod est res simpliciter, scilicet substantiam. Sic
enim actus peccati non est res.
RA2
Ad secundum dicendum quod in hominem sicut in causam reducitur non solum actus, sed etiam ipse defectus,
quia scilicet non subditur ei cui debet subdi, licet hoc ipse non intendat principaliter. Et ideo homo est causa
peccati. Sed Deus sic est causa actus, quod nullo modo est causa defectus concomitantis actum. Et ideo non est
causa peccati.
RA3
Ad tertium dicendum quod, sicut dictum est supra, actus et habitus non recipiunt speciem ex ipsa privatione, in
qua consistit ratio mali; sed ex aliquo obiecto cui coniungitur talis privatio. Et sic ipse defectus, qui dicitur non
esse a Deo, pertinet ad speciem actus consequenter, et non quasi differentia specifica.
|a3 Articulus 3
AG1
Ad tertium sic proceditur. Videtur quod Deus non sit causa excaecationis et indurationis.
Dicit enim Augustinus, in libro octoginta trium quaest., quod Deus non est causa eius quod homo sit deterior.
Sed per excaecationem et obdurationem fit homo deterior.
Ergo Deus non est causa excaecationis et obdurationis.
AG2
Praeterea, fulgentius dicit quod Deus non est ultor illius rei cuius est auctor.
Sed Deus est ultor cordis obdurati, secundum illud Eccli. III, cor durum male habebit in novissimo.
Ergo Deus non est causa obdurationis.
AG3
Praeterea, idem effectus non attribuitur causis contrariis.
Sed causa excaecationis dicitur esse malitia hominis, secundum illud Sap. II, excaecavit enim eos malitia eorum;
et etiam diabolus, secundum illud II ad Cor. IV, Deus huius saeculi excaecavit mentes infidelium; quae quidem
causae videntur esse contrariae Deo.
Deus ergo non est causa excaecationis et obdurationis.
SC
Sed contra est quod dicitur Isaiae VI, excaeca cor populi huius, et aures eius aggrava.
Et Rom. IX dicitur, cuius vult, miseretur; et quem vult, indurat.
CO
Respondeo dicendum quod excaecatio et obduratio duo important. Quorum unum est motus animi humani
inhaerentis malo, et aversi a divino lumine. Et quantum ad hoc Deus non est causa excaecationis et obdurationis,
sicut non est causa peccati.
Aliud autem est subtractio gratiae, ex qua sequitur quod mens divinitus non illuminetur ad recte videndum, et cor
hominis non emolliatur ad recte vivendum.

966

