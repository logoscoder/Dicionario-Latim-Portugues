Ad secundum dicendum quod spes dicitur ex meritis provenire quantum ad ipsam rem expectatam, prout aliquis
sperat se beatitudinem adepturum ex gratia et meritis. Vel quantum ad actum spei formatae. Ipse autem habitus
spei, per quam aliquis expectat beatitudinem, non causatur ex meritis, sed pure ex gratia.
RA3
Ad tertium dicendum quod ille qui sperat est quidem imperfectus secundum considerationem ad id quod sperat
obtinere, quod nondum habet, sed est perfectus quantum ad hoc quod iam attingit propriam regulam, scilicet
Deum, cuius auxilio innititur.
|a2 Articulus 2
AG1
Ad secundum sic proceditur. Videtur quod beatitudo aeterna non sit obiectum proprium spei. Illud enim homo
non sperat quod omnem animi sui motum excedit, cum spei actus sit quidam animi motus. Sed beatitudo aeterna
excedit omnem humani animi motum, dicit enim apostolus, I ad Cor. II, quod in cor hominis non ascendit.
Ergo beatitudo non est proprium obiectum spei.
AG2
Praeterea, petitio est spei interpretativa, dicitur enim in psalm., revela Domino viam tuam et spera in eo, et ipse
faciet.
Sed homo petit a Deo licite non solum beatitudinem aeternam, sed etiam bona praesentis vitae tam spiritualia
quam temporalia, et etiam liberationem a malis, quae in beatitudine aeterna non erunt, ut patet in oratione
dominica, Matth. VI.
Ergo beatitudo aeterna non est proprium obiectum spei.
AG3
Praeterea, spei obiectum est arduum. Sed in comparatione ad hominem multa alia sunt ardua quam beatitudo
aeterna.
Ergo beatitudo aeterna non est proprium obiectum spei.
SC
Sed contra est quod apostolus dicit, ad Heb. VI, habemus spem incedentem, idest incedere facientem, ad
interiora velaminis, idest ad beatitudinem caelestem; ut Glossa ibidem exponit.
Ergo obiectum spei est beatitudo aeterna.
CO
Respondeo dicendum quod, sicut dictum est, spes de qua loquimur attingit Deum innitens eius auxilio ad
consequendum bonum speratum. Oportet autem effectum esse causae proportionatum. Et ideo bonum quod
proprie et principaliter a Deo sperare debemus est bonum infinitum, quod proportionatur virtuti Dei adiuvantis,
nam infinitae virtutis est proprium ad infinitum bonum perducere. Hoc autem bonum est vita aeterna, quae in
fruitione ipsius Dei consistit, non enim minus aliquid ab eo sperandum est quam sit ipse, cum non sit minor eius
bonitas, per quam bona creaturae communicat, quam eius essentia. Et ideo proprium et principale obiectum spei
est beatitudo aeterna.
RA1
Ad primum ergo dicendum quod beatitudo aeterna perfecte quidem in cor hominis non ascendit, ut scilicet
cognosci possit ab homine viatore quae et qualis sit, sed secundum communem rationem, scilicet boni perfecti,
cadere potest in apprehensione hominis. Et hoc modo motus spei in ipsam consurgit. Unde et signanter apostolus
dicit quod spes incedit usque ad interiora velaminis, quia id quod speramus est nobis adhuc velatum.
RA2
Ad secundum dicendum quod quaecumque alia bona non debemus a Deo petere nisi in ordine ad beatitudinem
aeternam. Unde et spes principaliter quidem respicit beatitudinem aeternam; alia vero quae petuntur a Deo
respicit secundario, in ordine ad beatitudinem aeternam. Sicut etiam fides respicit principaliter Deum, et
secundario respicit ea quae ad Deum ordinantur, ut supra dictum est.
RA3
Ad tertium dicendum quod homini qui anhelat ad aliquid magnum, parvum videtur omne aliud quod est eo
minus. Et ideo homini speranti beatitudinem aeternam, habito respectu ad istam spem, nihil aliud est arduum.
Sed habito respectu ad facultatem sperantis, possunt etiam quaedam alia ei esse ardua. Et secundum hoc eorum
potest esse spes in ordine ad principale obiectum.
|a3 Articulus 3
AG1
Ad tertium sic proceditur. Videtur quod aliquis possit sperare alteri beatitudinem aeternam.
Dicit enim apostolus, philipp. I, confidens hoc ipsum, quia qui coepit in vobis opus bonum perficiet usque in
diem Christi Iesu.
Perfectio aut illius diei erit beatitudo aeterna.
Ergo aliquis potest alteri sperare beatitudinem aeternam.
1257

