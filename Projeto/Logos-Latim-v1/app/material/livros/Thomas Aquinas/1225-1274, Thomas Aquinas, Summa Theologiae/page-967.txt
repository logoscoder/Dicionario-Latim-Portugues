Et quantum ad hoc Deus est causa excaecationis et obdurationis. Est autem considerandum quod Deus est causa
universalis illuminationis animarum, secundum illud Ioan. I, erat lux vera quae illuminat omnem hominem
venientem in hunc mundum, sicut sol est universalis causa illuminationis corporum.
Aliter tamen et aliter, nam sol agit illuminando per necessitatem naturae; Deus autem agit voluntarie, per
ordinem suae sapientiae. Sol autem, licet quantum est de se omnia corpora illuminet, si quod tamen
impedimentum inveniat in aliquo corpore, relinquit illud tenebrosum, sicut patet de domo cuius fenestrae sunt
clausae. Sed tamen illius obscurationis nullo modo causa est sol, non enim suo iudicio agit ut lumen interius non
immittat, sed causa eius est solum ille qui claudit fenestram.
Deus autem proprio iudicio lumen gratiae non immittit illis in quibus obstaculum invenit. Unde causa
subtractionis gratiae est non solum ille qui ponit obstaculum gratiae, sed etiam Deus, qui suo iudicio gratiam non
apponit. Et per hunc modum Deus est causa excaecationis, et aggravationis aurium, et obdurationis cordis. Quae
quidem distinguuntur secundum effectus gratiae, quae et perficit intellectum dono sapientiae, et affectum emollit
igne caritatis. Et quia ad cognitionem intellectus maxime deserviunt duo sensus, scilicet visus et auditus, quorum
unus deservit inventioni, scilicet visus, alius disciplinae, scilicet auditus, ideo quantum ad visum, ponitur
excaecatio; quantum ad auditum, aurium aggravatio; quantum ad affectum, obduratio.
RA1
Ad primum ergo dicendum quod, cum excaecatio et induratio, ex parte subtractionis gratiae, sint quaedam
poenae, ex hac parte eis homo non fit deterior, sed deterior factus per culpam, haec incurrit, sicut et ceteras
poenas.
RA2
Ad secundum dicendum quod obiectio illa procedit de obduratione secundum quod est culpa.
RA3
Ad tertium dicendum quod malitia est causa excaecationis meritoria, sicut culpa est causa poenae. Et hoc etiam
modo diabolus excaecare dicitur, inquantum inducit ad culpam.
|a4 Articulus 4
AG1
Ad quartum sic proceditur. Videtur quod excaecatio et obduratio semper ordinentur ad salutem eius qui
excaecatur et obduratur.
Dicit enim Augustinus, in enchirid., quod Deus, cum sit summe bonus, nullo modo permitteret fieri aliquod
malum, nisi posset ex quolibet malo elicere bonum.
Multo igitur magis ordinat ad bonum illud malum cuius ipse est causa. Sed excaecationis et obdurationis Deus
est causa, ut dictum est.
Ergo haec ordinantur ad salutem eius qui excaecatur vel induratur.
AG2
Praeterea, Sap. I dicitur quod Deus non delectatur in perditione impiorum.
Videretur autem in eorum perditione delectari, si eorum excaecationem in bonum eorum non converteret, sicut
medicus videretur delectari in afflictione infirmi, si medicinam amaram, quam infirmo propinat, ad eius
sanitatem non ordinaret. Ergo Deus excaecationem convertit in bonum excaecatorum.
AG3
Praeterea, Deus non est personarum acceptor, ut dicitur Act. X.
Sed quorundam excaecationem ordinat ad eorum salutem, sicut quorundam Iudaeorum, qui excaecati sunt ut
Christo non crederent, et non credentes occiderent, et postmodum compuncti converterentur, sicut de quibusdam
legitur Act. II; ut patet per Augustinum, in libro de quaest. Evang..
Ergo Deus omnium excaecationem convertit in eorum salutem.
SC
Sed contra, non sunt facienda mala ut veniant bona, ut dicitur Rom. III.
Sed excaecatio est malum.
Ergo Deus non excaecat aliquos propter eorum bonum.
CO
Respondeo dicendum quod excaecatio est quoddam praeambulum ad peccatum. Peccatum autem ad duo
ordinatur, ad unum quidem per se, scilicet ad damnationem; ad aliud autem ex misericordi Dei providentia,
scilicet ad sanationem, inquantum Deus permittit aliquos cadere in peccatum, ut peccatum suum agnoscentes,
humilientur et convertantur, sicut Augustinus dicit, in libro de natura et gratia.
Unde et excaecatio ex sui natura ordinatur ad damnationem eius qui excaecatur, propter quod etiam ponitur
reprobationis effectus, sed ex divina misericordia excaecatio ad tempus ordinatur medicinaliter ad salutem eorum
qui excaecantur.
Sed haec misericordia non omnibus impenditur excaecatis, sed praedestinatis solum, quibus omnia cooperantur
in bonum, sicut dicitur Rom. VIII.

967

