Ad secundum dicendum quod natura producit effectum in actu de ente in potentia, et ideo oportet ut in eius
operatione potentia tempore praecedat actum, et informitas formationem. Sed Deus producit ens actu ex nihilo,
et ideo statim potest producere rem perfectam, secundum magnitudinem suae virtutis.
RA3
Ad tertium dicendum quod accidens, cum sit forma, est actus quidam, materia autem secundum id quod est, est
ens in potentia. Unde magis repugnat esse in actu materiae sine forma, quam accidenti sine subiecto.
RA4
Ad primum vero quod obiicitur in contrarium, dicendum est quod si, secundum alios sanctos, informitas tempore
praecessit formationem materiae, non fuit hoc ex impotentia Dei; sed ex eius sapientia, ut ordo servaretur in
rerum conditione, dum ex imperfecto ad perfectum adducerentur.
RA5
Ad secundum dicendum quod quidam antiquorum naturalium posuerunt confusionem excludentem omnem
distinctionem; praeter hoc quod Anaxagoras posuit solum intellectum distinctum et immixtum.
Sed ante opus distinctionis Scriptura sacra ponit multiplicem distinctionem. Primo quidem, caeli et terrae (in quo
ostenditur distinctio etiam secundum materiam, ut infra patebit), et hoc cum dicit, in principio Deus creavit
caelum et terram.
Secundo, distinctionem elementorum quantum ad formas suas, per hoc quod nominat terram et aquam. Aerem
autem et ignem non nominat, quia non est ita manifestum rudibus, quibus Moyses loquebatur, huiusmodi esse
corpora, sicut manifestum est de terra et aqua.
Quamvis Plato aerem intellexerit significari per hoc quod dicitur spiritus Domini (quia etiam aer spiritus dicitur),
ignem vero intellexerit significari per caelum (quod igneae naturae esse dixit), ut Augustinus refert in VIII libro
de CIV. Dei.
Sed Rabbi Moyses, in aliis cum Platone concordans, dicit ignem significari per tenebras, quia, ut dicit, in propria
sphaera ignis non lucet.
Sed magis videtur esse conveniens quod prius dictum est, quia spiritus Domini in Scriptura non nisi pro spiritu
sancto consuevit poni. Qui aquis superferri dicitur, non corporaliter, sed sicut voluntas artificis superfertur
materiae quam vult formare.
Tertia distinctio significatur secundum situm. Quia terra erat sub aquis, quibus invisibilis reddebatur, aer vero,
qui est subiectum tenebrarum, significatur fuisse super aquas, per hoc quod dicitur, tenebrae erant super faciem
abyssi.
Quid autem distinguendum remaneret, ex sequentibus apparebit.
|a2 Articulus 2
AG1
Ad secundum sic proceditur. Videtur quod una sit materia informis omnium corporalium.
Dicit enim Augustinus, XII confess., duo reperio quae fecisti, unum quod erat formatum, alterum quod erat
informe; et hoc dicit esse terram invisibilem et incompositam, per quam dicit significari materiam rerum
corporalium.
Ergo una est materia omnium corporalium.
AG2
Praeterea, Philosophus dicit, in V metaphys., quod illa quae sunt unum in genere, sunt unum in materia.
Sed omnia corporalia conveniunt in genere corporis.
Ergo omnium corporalium est una materia.
AG3
Praeterea, diversus actus fit in diversa potentia, et unus in una.
Sed omnium corporum est una forma, scilicet corporeitas.
Ergo omnium corporalium est materia una.
AG4
Praeterea, materia in se considerata, est solum in potentia.
Sed distinctio est per formas. Ergo materia in se considerata, est una tantum omnium corporalium.
SC
Sed contra, quaecumque conveniunt in materia, sunt transmutabilia ad invicem, et agunt et patiuntur ab invicem,
ut dicitur in I de Gen..
Sed corpora caelestia et inferiora non sic se habent ad invicem. Ergo eorum materia non est una.
CO
Respondeo dicendum quod circa hoc fuerunt diversae opiniones Philosophorum.
Plato enim, et omnes Philosophi ante Aristotelem, posuerunt omnia corpora esse de natura quatuor elementorum.
Unde cum quatuor elementa communicent in una materia, ut mutua generatio et corruptio in eis ostendit; per
consequens sequebatur quod omnium corporum sit materia una. Quod autem quaedam corpora sint
incorruptibilia, Plato adscribebat non conditioni materiae, sed voluntati artificis, scilicet Dei, quem introducit
335

