|a9 Articulus 9
AG1
Ad nonum sic proceditur. Videtur quod hoc sacramentum non sit conferendum homini in fronte. Hoc enim
sacramentum est perfectivum baptismi, ut supra dictum est.
Sed sacramentum baptismi confertur homini in toto corpore. Ergo hoc sacramentum non debet conferri solum in
fronte.
AG2
Praeterea, hoc sacramentum datur ad robur spirituale, ut supra dictum est.
Sed spirituale robur maxime consistit in corde. Ergo hoc sacramentum magis debet conferri supra cor quam in
fronte.
AG3
Praeterea, hoc sacramentum datur homini ad hoc quod libere fidem Christi confiteatur. Sed ore fit confessio ad
salutem, ut dicitur Rom. X. Ergo hoc sacramentum magis debet conferri circa os quam in fronte.
SC
Sed contra est quod Rabanus dicit, in libro de institut. Cleric., signatur baptizatus chrismate in summitate capitis
per sacerdotem, per pontificem vero in fronte.
CO
Respondeo dicendum quod, sicut supra dictum est, in hoc sacramento homo accipit spiritum sanctum ad robur
spiritualis pugnae, ut fortiter etiam inter adversarios fidei fidem Christi confiteatur. Unde convenienter signatur
chrismate signo crucis in fronte, propter duo.
Primo quidem, quia insignitur signo crucis sicut miles signo ducis, quod quidem debet esse evidens et
manifestum. Inter omnia autem loca corporis humani maxime manifestus est frons, qui quasi nunquam obtegitur.
Et ideo linitur confirmatus chrismate in fronte, ut in manifesto demonstraret se esse christianum, sicut et apostoli
post receptum spiritum sanctum se manifestaverunt, qui prius in cenaculo latebant. Secundo, quia aliquis
impeditur a libera confessione nominis Christi propter duo, scilicet propter timorem, et propter verecundiam.
Utriusque autem horum signum maxime manifestatur in fronte, propter propinquitatem imaginationis, et propter
hoc quod spiritus a corde directe ad frontem ascendunt, unde verecundati erubescunt, timentes autem pallescunt,
ut dicitur in IV ethic..
Et ideo in fronte signatur chrismate, ut neque propter timorem neque propter erubescentiam nomen Christi
confiteri praetermittat.
RA1
Ad primum ergo dicendum quod per baptismum regeneramur ad vitam spiritualem, quae ad totum hominem
pertinet. Sed in confirmatione roboramur ad pugnam, cuius signum ferendum est in fronte, quasi in evidenti loco.
RA2
Ad secundum dicendum quod principium fortitudinis est in corde, sed signum apparet in fronte, unde dicitur
Ezech. III, ecce, dedi frontem tuam duriorem frontibus eorum.
Et ideo sacramentum eucharistiae, quo homo in seipso confirmatur, pertinet ad cor, secundum illud Psalmi, panis
cor hominis confirmet.
Sed sacramentum confirmationis requiritur in signum fortitudinis ad alios. Et ideo exhibetur in fronte.
RA3
Ad tertium dicendum quod hoc sacramentum datur ad libere confitendum, non autem ad confitendum
simpliciter, quia hoc fit etiam in baptismo. Et ideo non debet dari in ore, sed in fronte, ubi apparent signa
passionum quibus libera confessio impeditur.
|a10 Articulus 10
AG1
Ad decimum sic proceditur. Videtur quod ille qui confirmatur non debet ab alio teneri ad confirmationem. Hoc
enim sacramentum non solum pueris, sed etiam adultis exhibetur. Adulti autem per seipsos stare possunt. Ergo
ridiculum est quod ab alio teneantur.
AG2
Praeterea, ille qui iam est de ecclesia, liberum habet accessum ad ecclesiae principem, qui est episcopus. Sed hoc
sacramentum, sicut dictum est, non exhibetur nisi baptizato, qui iam est membrum ecclesiae. Ergo videtur quod
non debeat per alium exhiberi episcopo ad hoc sacramentum recipiendum.
AG3
Praeterea, hoc sacramentum datur ad robur spirituale. Quod magis viget in viris quam in mulieribus, secundum
illud Prov. Ult., mulierem fortem quis inveniet? ergo ad minus mulier non debet tenere virum ad
confirmationem.
SC

2460

