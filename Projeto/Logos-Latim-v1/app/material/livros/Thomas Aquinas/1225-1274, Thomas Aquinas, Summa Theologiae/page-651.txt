Praeterea, intentio praesupponit actum rationis sive intellectus.
Sed non contingit simul plura intelligere, secundum Philosophum.
Ergo etiam neque contingit simul plura intendere.
SC
Sed contra, ars imitatur naturam.
Sed natura ex uno instrumento intendit duas utilitates, sicut lingua ordinatur et ad gustum et ad locutionem, ut
dicitur in II de anima.
Ergo, pari ratione ars vel ratio potest simul aliquid unum ad duos fines ordinare.
Et ita potest aliquis simul plura intendere.
CO
Respondeo dicendum quod aliqua duo possunt accipi dupliciter, vel ordinata ad invicem, vel ad invicem non
ordinata. Et si quidem ad invicem fuerint ordinata, manifestum est ex praemissis quod homo potest simul multa
intendere. Est enim intentio non solum finis ultimi, ut dictum est, sed etiam finis medii. Simul autem intendit
aliquis et finem proximum, et ultimum; sicut confectionem medicinae, et sanitatem.
Si autem accipiantur duo ad invicem non ordinata, sic etiam simul homo potest plura intendere. Quod patet ex
hoc, quod homo unum alteri praeeligit, quia melius est altero, inter alias autem conditiones quibus aliquid est
melius altero, una est quod ad plura valet, unde potest aliquid praeeligi alteri, ex hoc quod ad plura valet. Et sic
manifeste homo simul plura intendit.
RA1
Ad primum ergo dicendum quod Augustinus intelligit hominem non posse simul Deum et commodum temporale
intendere, sicut ultimos fines, quia, ut supra ostensum est, non possunt esse plures fines ultimi unius hominis.
RA2
Ad secundum dicendum quod unius motus possunt ex una parte esse plures termini, si unus ad alium ordinetur,
sed duo termini ad invicem non ordinati, ex una parte, unius motus esse non possunt.
Sed tamen considerandum est quod id quod non est unum secundum rem, potest accipi ut unum secundum
rationem. Intentio autem est motus voluntatis in aliquid praeordinatum in ratione, sicut dictum est.
Et ideo ea quae sunt plura secundum rem, possunt accipi ut unus terminus intentionis, prout sunt unum
secundum rationem, vel quia aliqua duo concurrunt ad integrandum aliquid unum, sicut ad sanitatem concurrunt
calor et frigus commensurata; vel quia aliqua duo sub uno communi continentur, quod potest esse intentum. Puta
acquisitio vini et vestis continetur sub lucro, sicut sub quodam communi, unde nihil prohibet quin ille qui
intendit lucrum, simul haec duo intendat.
RA3
Ad tertium dicendum quod, sicut in primo dictum est, contingit simul plura intelligere, inquantum sunt aliquo
modo unum.
|a4 Articulus 4
AG1
Ad quartum sic proceditur. Videtur quod non sit unus et idem motus intentio finis, et voluntas eius quod est ad
finem.
Dicit enim Augustinus, in XI de Trin., quod voluntas videndi fenestram, finem habet fenestrae visionem; et
altera est voluntas per fenestram videndi transeuntes.
Sed hoc pertinet ad intentionem, quod velim videre transeuntes per fenestram, hoc autem ad voluntatem eius
quod est ad finem, quod velim videre fenestram. Ergo alius est motus voluntatis intentio finis, et alius voluntas
eius quod est ad finem.
AG2
Praeterea, actus distinguuntur secundum obiecta. Sed finis, et id quod est ad finem, sunt diversa obiecta. Ergo
alius motus voluntatis est intentio finis, et voluntas eius quod est ad finem.
AG3
Praeterea, voluntas eius quod est ad finem, dicitur electio.
Sed non est idem electio et intentio. Ergo non est idem motus intentio finis, cum voluntate eius quod est ad
finem.
SC
Sed contra, id quod est ad finem, se habet ad finem ut medium ad terminum. Sed idem motus est qui per medium
transit ad terminum, in rebus naturalibus. Ergo et in rebus voluntariis idem motus est intentio finis, et voluntas
eius quod est ad finem.
CO
Respondeo dicendum quod motus voluntatis in finem et in id quod est ad finem, potest considerari dupliciter.
Uno modo, secundum quod voluntas in utrumque fertur absolute et secundum se. Et sic sunt simpliciter duo
motus voluntatis in utrumque. Alio modo potest considerari secundum quod voluntas fertur in id quod est ad

651

