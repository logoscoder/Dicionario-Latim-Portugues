Uno modo, secundum quod superbia significat inordinatum appetitum propriae excellentiae. Et sic est speciale
peccatum.
Alio modo, secundum quod importat quendam actualem contemptum Dei, quantum ad hunc effectum qui est non
subdi eius praecepto. Et sic dicunt quod est generale peccatum. Tertio modo, secundum quod importat quandam
inclinationem ad huiusmodi contemptum, ex corruptione naturae. Et sic dicunt quod est initium omnis peccati. Et
differt a cupiditate, quia cupiditas respicit peccatum ex parte conversionis ad bonum commutabile, ex quo
peccatum quodammodo nutritur et fovetur, et propter hoc cupiditas dicitur radix, sed superbia respicit peccatum
ex parte aversionis a Deo, cuius praecepto homo subdi recusat; et ideo vocatur initium, quia ex parte aversionis
incipit ratio mali.
Et haec quidem quamvis vera sint, tamen non sunt secundum intentionem sapientis, qui dixit, initium omnis
peccati est superbia. Manifeste enim loquitur de superbia secundum quod est inordinatus appetitus propriae
excellentiae, ut patet per hoc quod subdit, sedes ducum superborum destruxit Deus.
Et de hac materia fere loquitur in toto capitulo. Et ideo dicendum est quod superbia, etiam secundum quod est
speciale peccatum, est initium omnis peccati. Considerandum est enim quod in actibus voluntariis, cuiusmodi
sunt peccata, duplex ordo invenitur, scilicet intentionis, et executionis. In primo quidem ordine, habet rationem
principii finis, ut supra multoties dictum est.
Finis autem in omnibus bonis temporalibus acquirendis, est ut homo per illa quandam perfectionem et
excellentiam habeat. Et ideo ex hac parte superbia, quae est appetitus excellentiae, ponitur initium omnis peccati.
Sed ex parte executionis, est primum id quod praebet opportunitatem adimplendi omnia desideria peccati, quod
habet rationem radicis, scilicet divitiae. Et ideo ex hac parte avaritia ponitur esse radix omnium malorum, ut
dictum est.
RA1
Et per hoc patet responsio ad primum.
RA2
Ad secundum dicendum quod apostatare a Deo dicitur esse initium superbiae ex parte aversionis, ex hoc enim
quod homo non vult subdi Deo, sequitur quod inordinate velit propriam excellentiam in rebus temporalibus. Et
sic apostasia a Deo non sumitur ibi quasi speciale peccatum, sed magis ut quaedam conditio generalis omnis
peccati, quae est aversio ab incommutabili bono. Vel potest dici quod apostatare a Deo dicitur esse initium
superbiae, quia est prima superbiae species. Ad superbiam enim pertinet cuicumque superiori nolle subiici, et
praecipue nolle subdi Deo; ex quo contingit quod homo supra seipsum indebite extollatur, quantum ad alias
superbiae species.
RA3
Ad tertium dicendum quod in hoc homo se amat, quod sui excellentiam vult, idem enim est se amare quod sibi
velle bonum.
Unde ad idem pertinet quod ponatur initium omnis peccati superbia, vel amor proprius.
|a3 Articulus 3
AG1
Ad tertium sic proceditur. Videtur quod praeter superbiam et avaritiam, non sint quaedam alia peccata specialia
quae dicantur capitalia.
Ita enim se videtur habere caput ad animalia, sicut radix ad plantas, ut dicitur in II de anima, nam radices sunt ori
similes. Si igitur cupiditas dicitur radix omnium malorum, videtur quod ipsa sola debeat dici vitium capitale, et
nullum aliud peccatum.
AG2
Praeterea, caput habet quendam ordinem ad alia membra, inquantum a capite diffunditur quodammodo sensus et
motus. Sed peccatum dicitur per privationem ordinis. Ergo peccatum non habet rationem capitis. Et ita non
debent poni aliqua capitalia peccata.
AG3
Praeterea, capitalia crimina dicuntur quae capite plectuntur. Sed tali poena puniuntur quaedam peccata in
singulis generibus. Ergo vitia capitalia non sunt aliqua determinata secundum speciem.
SC
Sed contra est quod Gregorius, XXXI Moral., enumerat quaedam specialia vitia, quae dicit esse capitalia.
CO
Respondeo dicendum quod capitale a capite dicitur.
Caput autem proprie quidem est quoddam membrum animalis, quod est principium et directivum totius animalis.
Unde metaphorice omne principium caput vocatur, et etiam homines qui alios dirigunt et gubernant, capita
aliorum dicuntur. Dicitur ergo vitium capitale uno modo a capite proprie dicto, et secundum hoc, peccatum
capitale dicitur peccatum quod capitis poena punitur. Sed sic nunc non intendimus de capitalibus peccatis, sed
secundum quod alio modo dicitur peccatum capitale a capite prout metaphorice significat principium vel

985

