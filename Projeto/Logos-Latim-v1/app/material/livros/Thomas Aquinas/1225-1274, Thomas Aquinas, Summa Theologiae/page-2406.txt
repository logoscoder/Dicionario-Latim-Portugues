Ad tertium dicendum quod, licet omnium sacramentorum contemptus sit saluti contrarius, non tamen est
contemptus sacramenti ex hoc quod aliquis non curat accipere sacramentum quod non est de necessitate salutis.
Alioquin qui non accipiunt ordinem, et qui non contrahunt matrimonium, contemnerent huiusmodi sacramenta.
|q66 Quaestio 66
|a0 Prologus
Deinde considerandum est de singulis sacramentis in speciali.
Et primo, de baptismo; secundo, de confirmatione; tertio, de eucharistia; quarto, de poenitentia; quinto, de
extrema unctione; sexto, de ordine; septimo, de matrimonio. Circa primum occurrit duplex consideratio, prima,
de ipso baptismo; secunda, de praeparatoriis baptismi. Circa primum quatuor consideranda occurrunt, primo, de
his quae pertinent ad sacramentum baptismi; secundo, de ministro huius sacramenti; tertio, de recipientibus hoc
sacramentum; quarto, de effectu huius sacramenti. Circa primum quaeruntur duodecim. Primo, quid sit
baptismus, utrum sit ablutio.
Secundo, de institutione huius sacramenti. Tertio, utrum aqua sit propria materia huius sacramenti. Quarto, utrum
requiratur aqua simplex. Quinto, utrum haec sit conveniens forma huius sacramenti, ego te baptizo in nomine
patris et filii et spiritus sancti.
Sexto, utrum sub hac forma possit aliquis baptizari, ego te baptizo in nomine Christi. Septimo, utrum immersio
sit de necessitate baptismi. Octavo, utrum requiratur trina immersio. Nono, utrum baptismus possit iterari.
Decimo, de ritu baptismi. Undecimo, de distinctione baptismatum. Duodecimo, de comparatione baptismatum.
|a1 Articulus 1
AG1
Ad primum sic proceditur. Videtur quod baptismus non sit ipsa ablutio. Ablutio enim corporalis transit.
Baptismus autem permanet. Ergo baptismus non est ipsa ablutio, sed potius regeneratio et sigillum et custodia et
illuminatio, ut Damascenus dicit, in IV libro.
AG2
Praeterea, Hugo de sancto victore dicit quod baptismus est aqua diluendis criminibus sanctificata per verbum
Dei.
Aqua autem non est ipsa ablutio, sed ablutio est quidam usus aquae.
AG3
Praeterea, Augustinus dicit, super Ioan., accedit verbum ad elementum et fit sacramentum.
Elementum autem est ipsa aqua. Ergo baptismus est ipsa aqua, non autem ablutio.
SC
Sed contra est quod dicitur Eccli. XXXIV, qui baptizatur a mortuo et iterum tangit mortuum, quid proficit lotio
eius? videtur ergo quod baptismus sit ipsa ablutio, sive lotio.
CO
Respondeo dicendum quod in sacramento baptismi est tria considerare, aliquid scilicet quod est sacramentum
tantum; aliquid autem quod est res et sacramentum; aliquid autem quod est res tantum. Sacramentum autem
tantum est aliquid visibile exterius existens, quod scilicet est signum interioris effectus, hoc enim pertinet ad
rationem sacramenti. Exterius autem suppositum sensui est et ipsa aqua, et usus eius, qui est ablutio.
Quidam ergo existimaverunt quod ipsa aqua sit sacramentum.
Quod quidem sonare videntur verba Hugonis de sancto victore.
Nam ipse in communi definitione sacramenti dicit quod est materiale elementum, et in definitione baptismi dicit
quod est aqua.
Sed hoc non est verum. Cum enim sacramenta novae legis sanctificationem quandam operentur, ibi perficitur
sacramentum ubi perficitur sanctificatio. In aqua autem non perficitur sanctificatio, sed est ibi quaedam
sanctificationis virtus instrumentalis, non permanens, sed fluens in hominem, qui est verae sanctificationis
subiectum. Et ideo sacramentum non perficitur in ipsa aqua, sed in applicatione aquae ad hominem, quae est
ablutio.
Et ideo magister, in III dist. IV Sent., dicit quod baptismus est ablutio corporis exterior facta sub forma
praescripta verborum.
Res autem et sacramentum est character baptismalis, qui est res significata per exteriorem ablutionem, et est
signum sacramentale interioris iustificationis. Quae est res tantum huius sacramenti, scilicet, significata et non
significans.
RA1
Ad primum ergo dicendum quod id quod est sacramentum et res, scilicet character, et id quod est res tantum,
scilicet interior iustificatio, permanent, sed character permanet indelebiliter, ut supra dictum est; iustificatio
autem permanet, sed amissibiliter.

2406

