Ad secundum dicendum quod prodigalitas attenditur circa passiones pecuniae non sicut superabundans in eis,
sed sicut deficiens.
RA3
Ad tertium dicendum quod prodigus non semper abundat in dando propter voluptates, circa quas est
intemperantia, sed quandoque quidem ex eo quod taliter est dispositus ut divitias non curet; quandoque autem
propter aliquid aliud. Ut frequentius tamen ad intemperantias declinant, tum quia, ex quo superflue expendunt in
aliis, etiam in rebus voluptuosis expendere non verentur, ad quas magis inclinat concupiscentia carnis; tum
etiam, quia non delectantur in bono virtutis, quaerunt sibi delectationes corporales.
Et inde est quod Philosophus dicit, in IV ethic., quod multi prodigorum fiunt intemperati.
|a2 Articulus 2
AG1
Ad secundum sic proceditur. Videtur quod prodigalitas non sit peccatum.
Dicit enim apostolus, I ad Tim. Ult., radix omnium malorum est cupiditas.
Non autem est radix prodigalitatis, quae ei opponitur.
Ergo prodigalitas non est peccatum.
AG2
Praeterea, apostolus, I ad Tim. Ult., dicit, divitibus huius saeculi praecipe facile tribuere, communicare.
Sed hoc maxime faciunt prodigi. Ergo prodigalitas non est peccatum.
AG3
Praeterea, ad prodigalitatem pertinet superabundare in datione et deficere in sollicitudine divitiarum. Sed hoc
maxime convenit viris perfectis implentibus quod Dominus dicit, Matth. VI, nolite solliciti esse in crastinum; et
XIX, vende omnia quae habes, et da pauperibus.
Ergo prodigalitas non est peccatum.
SC
Sed contra est quod filius prodigus vituperatur de sua prodigalitate, Luc. XV.
CO
Respondeo dicendum quod, sicut dictum est, prodigalitas opponitur avaritiae secundum oppositionem
superabundantiae et defectus. Medium autem virtutis per utrumque horum corrumpitur. Ex hoc autem est aliquid
vitiosum et peccatum quod corrumpit bonum virtutis.
Unde relinquitur quod prodigalitas sit peccatum.
RA1
Ad primum ergo dicendum quod illud verbum apostoli quidam exponunt non de cupiditate actuali, sed de
quadam habituali cupiditate, quae est concupiscentia fomitis, ex qua omnia peccata oriuntur.
Alii vero dicunt quod loquitur de cupiditate generali respectu cuiuscumque boni. Et sic manifestum est quod
etiam prodigalitas ex cupiditate oritur, prodigus enim aliquod bonum temporale cupit consequi inordinate; vel
placere aliis, vel saltem satisfacere suae voluntati in dando.
Sed si quis recte consideret, apostolus ibi loquitur, ad litteram, de cupiditate divitiarum, nam supra praemiserat,
qui volunt divites fieri, etc.. Et sic dicitur esse avaritia radix omnium malorum, non quia omnia mala semper ex
avaritia oriantur, sed quia nullum malum est quod non interdum ex avaritia oriatur. Unde et prodigalitas
quandoque ex avaritia nascitur, sicut cum aliquis prodige multa consumit intentione captandi favorem aliquorum,
a quibus divitias accipiat.
RA2
Ad secundum dicendum quod apostolus monet divites ut facile tribuant et communicent sua secundum quod
oportet.
Quod non faciunt prodigi, quia, ut Philosophus dicit, in IV ethic., dationes eorum non sunt bonae, neque boni
gratia, neque secundum quod oportet, sed quandoque dant multa illis quos oporteret pauperes esse, scilicet
histrionibus et adulatoribus, bonis autem nihil darent.
RA3
Ad tertium dicendum quod superexcessus prodigalitatis non attenditur principaliter secundum quantitatem dati,
sed magis inquantum excedit id quod fieri oportet. Unde quandoque liberalis maiora dat quam prodigus, si
necessarium sit. Sic ergo dicendum est quod illi qui, intentione sequendi Christum, omnia sua dant, et ab animo
suo omnem temporalium sollicitudinem removent, non sunt prodigi, sed perfecte liberales.
|a3 Articulus 3
AG1
Ad tertium sic proceditur. Videtur quod prodigalitas sit gravius peccatum quam avaritia. Per avaritiam enim
aliquis nocet proximo, cui bona sua non communicat. Per prodigalitatem autem aliquis sibi ipsi nocet, dicit enim
Philosophus, in IV ethic., quod corruptio divitiarum, per quas homo vivit, est quaedam ipsius esse perditio.

1726

