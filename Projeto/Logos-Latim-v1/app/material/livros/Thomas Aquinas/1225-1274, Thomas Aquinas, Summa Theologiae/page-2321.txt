caloris, nunquam potest esse frigidus. Sed filius Dei est principium et fons omnis vitae, secundum illud Psalmi,
apud te est fons vitae.
Ergo videtur quod non fuerit conveniens Christum mori.
AG2
Praeterea, maior est defectus mortis quam morbi, quia per morbum pervenitur ad mortem.
Sed non fuit conveniens Christum aliquo morbo languescere, ut chrysostomus dicit.
Ergo etiam non fuit conveniens Christum mori.
AG3
Praeterea, Dominus dicit, Ioan. X, ego veni ut vitam habeant, et abundantius habeant.
Sed oppositum non perducit ad oppositum. Ergo videtur quod non fuit conveniens Christum mori.
SC
Sed contra est quod dicitur Ioan. XI, expedit ut moriatur unus homo pro populo, ut non tota gens pereat, quod
quidem caiphas prophetice dixit, ut evangelista testatur.
CO
Respondeo dicendum quod conveniens fuit Christum mori. Primo quidem, ad satisfaciendum pro humano
genere, quod erat morti adiudicatum propter peccatum, secundum illud Gen. II, quacumque die comederitis,
morte moriemini.
Est autem conveniens satisfaciendi pro alio modus cum aliquis se subiicit poenae quam alius meruit. Et ideo
Christus mori voluit, ut, moriendo, pro nobis satisfaceret, secundum illud I Pet. III, Christus semel pro peccatis
nostris mortuus est.
Secundo, ad ostendendum veritatem naturae assumptae.
Sicut enim eusebius dicit, si aliter, post conversationem cum hominibus, evanescens subito evolaret fugiens
mortem, ab omnibus compararetur phantasmati.
Tertio ut, moriendo, nos a timore mortis liberaret.
Unde dicitur Heb. II, quod communicavit carni et sanguini, ut per mortem destrueret eum qui habebat mortis
imperium, et liberaret eos qui timore mortis per totam vitam obnoxii erant servituti.
Quarto ut, corporaliter moriendo similitudini peccati, idest poenalitati, daret nobis exemplum moriendi
spiritualiter peccato.
Unde dicitur Rom. VI, quod enim mortuus est peccato, mortuus est semel, quod autem vivit, vivit Deo. Ita et vos
existimate mortuos esse peccato, viventes autem Deo.
Quinto ut, a mortuis resurgendo, virtutem suam ostenderet, qua mortem superavit, et nobis spem resurgendi a
mortuis daret.
Unde apostolus dicit, I Cor. XV, si Christus praedicatur quod resurrexit a mortuis, quomodo quidam in vobis
dicunt quod resurrectio mortuorum non erit?
RA1
Ad primum ergo dicendum quod Christus est fons vitae secundum quod Deus, non autem secundum quod homo.
Mortuus autem est non secundum quod Deus, sed secundum quod homo.
Unde Augustinus dicit, contra felicianum, absit ut Christus sic senserit mortem ut, quantum est in se vita, vitam
perdiderit. Si enim hoc ita esset, vitae fons aruisset.
Sensit igitur mortem participatione humani affectus, quem sponte susceperat, non naturae suae perdidit
potentiam, per quam cuncta vivificat.
RA2
Ad secundum dicendum quod Christus non sustinuit mortem ex morbo provenientem, ne videretur ex necessitate
mori propter infirmitatem naturae. Sed sustinuit mortem ab exteriori illatam, cui se spontaneum obtulit, ut mors
eius voluntaria ostenderetur.
RA3
Ad tertium dicendum quod unum oppositorum per se non ducit ad aliud, sed quandoque per accidens, sicut
frigidum quandoque per accidens calefacit. Et hoc modo Christus per suam mortem nos perduxit ad vitam, quia
de sua morte mortem nostram destruxit, sicut ille qui poenam pro alio sustinet, removet poenam eius.
|a2 Articulus 2
AG1
Ad secundum sic proceditur. Videtur quod in morte Christi fuerit separata divinitas a carne.
Ut enim dicitur Matth. XXVII, Dominus, in cruce pendens, clamavit, Deus, Deus meus, ut quid me dereliquisti?
quod exponens Ambrosius, dicit, clamat homo separatione divinitatis moriturus. Nam, cum divinitas morte libera
sit, utique mors ibi esse non poterat nisi vita discederet, quia vita divinitas est.
Et sic videtur quod in morte Christi sit divinitas separata a carne.
AG2
Praeterea, remoto medio, separantur extrema. Sed divinitas unita est carni mediante anima, ut supra habitum est.

2321

