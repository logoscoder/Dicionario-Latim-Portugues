Et sicut non refert dicere quod aliquid moveatur ab instrumento, vel a principali agente; ita non refert dicere
quod anima generati causetur ab anima generantis, vel a virtute derivata ab ipsa, quae est in semine.
RA1
Ad primum ergo dicendum quod anima sensitiva non est substantia perfecta per se subsistens.
Et de hoc supra dictum est, nec oportet hic iterare.
RA2
Ad secundum dicendum quod virtus generativa non generat solum in virtute propria, sed in virtute totius animae,
cuius est potentia. Et ideo virtus generativa plantae generat plantam; virtus vero generativa animalis generat
animal. Quanto enim anima fuerit perfectior, tanto virtus eius generativa ordinatur ad perfectiorem effectum.
RA3
Ad tertium dicendum quod illa vis activa quae est in semine, ex anima generantis derivata, est quasi quaedam
motio ipsius animae generantis, nec est anima, aut pars animae, nisi in virtute; sicut in serra vel securi non est
forma lecti, sed motio quaedam ad talem formam. Et ideo non oportet quod ista vis activa habeat aliquod
organum in actu; sed fundatur in ipso spiritu incluso in semine, quod est spumosum, ut attestatur eius albedo.
In quo etiam spiritu est quidam calor ex virtute caelestium corporum, quorum etiam virtute agentia inferiora
agunt ad speciem, ut supra dictum est.
Et quia in huiusmodi spiritu concurrit virtus animae cum virtute caelesti, dicitur quod homo generat hominem, et
sol. Calidum autem elementare se habet instrumentaliter ad virtutem animae, sicut etiam ad virtutem nutritivam,
ut dicitur in II de anima.
RA4
Ad quartum dicendum quod in animalibus perfectis, quae generantur ex coitu, virtus activa est in semine maris,
secundum Philosophum in libro de generat. Animal.; materia autem foetus est illud quod ministratur a femina. In
qua quidem materia statim a principio est anima vegetabilis, non quidem secundum actum secundum, sed
secundum actum primum, sicut anima sensitiva est in dormientibus. Cum autem incipit attrahere alimentum,
tunc iam actu operatur. Huiusmodi igitur materia transmutatur a virtute quae est in semine maris, quousque
perducatur in actum animae sensitivae, non ita quod ipsamet vis quae erat in semine, fiat anima sensitiva; quia
sic idem esset generans et generatum; et hoc magis esset simile nutritioni et augmento, quam generationi, ut
Philosophus dicit.
Postquam autem per virtutem principii activi quod erat in semine, producta est anima sensitiva in generato
quantum ad aliquam partem eius principalem, tunc iam illa anima sensitiva prolis incipit operari ad
complementum proprii corporis, per modum nutritionis et augmenti. Virtus autem activa quae erat in semine,
esse desinit, dissoluto semine, et evanescente spiritu qui inerat.
Nec hoc est inconveniens, quia vis ista non est principale agens, sed instrumentale; motio autem instrumenti
cessat, effectu iam producto in esse.
|a2 Articulus 2
AG1
Ad secundum sic proceditur. Videtur quod anima intellectiva causetur ex semine.
Dicitur enim Gen. XLVI, cunctae animae quae egressae sunt de femore Iacob, sexaginta sex.
Sed nihil egreditur de femore hominis, nisi inquantum causatur ex semine. Ergo anima intellectiva causatur ex
semine.
AG2
Praeterea, sicut supra ostensum est, in homine est una et eadem anima secundum substantiam, intellectiva,
sensitiva et nutritiva.
Sed anima sensitiva in homine generatur ex semine, sicut in aliis animalibus, unde et Philosophus dicit in libro
de generat. Animal., quod non simul fit animal et homo, sed prius fit animal habens animam sensitivam. Ergo et
anima intellectiva causatur ex semine.
AG3
Praeterea, unum et idem agens, est cuius actio terminatur ad formam, et materiam, alioquin ex forma et materia
non fieret unum simpliciter. Sed anima intellectiva est forma corporis humani, quod formatur per virtutem
seminis. Ergo et anima intellectiva per virtutem seminis causatur.
AG4
Praeterea, homo generat sibi simile secundum speciem.
Sed species humana constituitur per animam rationalem.
Ergo anima rationalis est a generante.
AG5
Praeterea, inconveniens est dicere quod Deus cooperetur peccantibus. Sed si animae rationales crearentur a Deo,
Deus interdum cooperaretur adulteris, de quorum illicito coitu proles interdum generatur.
Non ergo animae rationales creantur a Deo.
SC
582

