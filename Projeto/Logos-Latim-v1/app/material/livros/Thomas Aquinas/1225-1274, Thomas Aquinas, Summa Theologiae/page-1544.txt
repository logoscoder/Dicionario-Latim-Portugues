|q78 Quaestio 78
|a0 Prologus
Deinde considerandum est de peccato usurae, quod committitur in mutuis. Et circa hoc quaeruntur quatuor.
Primo, utrum sit peccatum accipere pecuniam in pretium pro pecunia mutuata, quod est accipere usuram.
Secundo, utrum liceat pro eodem quamcumque utilitatem accipere quasi in recompensationem mutui. Tertio,
utrum aliquis restituere teneatur id quod de pecunia usuraria iusto lucro lucratus est. Quarto, utrum liceat
accipere mutuo pecuniam sub usura.
|a1 Articulus 1
AG1
Ad primum sic proceditur. Videtur quod accipere usuram pro pecunia mutuata non sit peccatum. Nullus enim
peccat ex hoc quod sequitur exemplum Christi.
Sed Dominus de seipso dicit, Luc. XIX, ego veniens cum usuris exegissem illam, scilicet pecuniam mutuatam.
Ergo non est peccatum accipere usuram pro mutuo pecuniae.
AG2
Praeterea, sicut dicitur in psalm., lex Domini immaculata, quia scilicet peccatum prohibet. Sed in lege divina
conceditur aliqua usura, secundum illud Deut. XXIII, non faenerabis fratri tuo ad usuram pecuniam, nec fruges
nec quamlibet aliam rem, sed alieno.
Et, quod plus est, etiam in praemium repromittitur pro lege servata, secundum illud Deut. XXVIII, faenerabis
gentibus multis; et ipse a nullo faenus accipies.
Ergo accipere usuram non est peccatum.
AG3
Praeterea, in rebus humanis determinatur iustitia per leges civiles. Sed secundum eas conceditur usuras accipere.
Ergo videtur non esse illicitum.
AG4
Praeterea, praetermittere consilia non obligat ad peccatum.
Sed Luc. VI inter alia consilia ponitur, date mutuum, nihil inde sperantes.
Ergo accipere usuram non est peccatum.
AG5
Praeterea, pretium accipere quo eo quod quis facere non tenetur, non videtur esse secundum se peccatum. Sed
non in quolibet casu tenetur pecuniam habens eam proximo mutuare.
Ergo licet ei aliquando pro mutuo accipere pretium.
AG6
Praeterea, argentum monetatum, et in vasa formatum, non differt specie. Sed licet accipere pretium pro vasis
argenteis accommodatis. Ergo etiam licet accipere pretium pro mutuo argenti monetati. Usura ergo non est
secundum se peccatum.
AG7
Praeterea, quilibet potest licite accipere rem quam ei Dominus rei voluntarie tradit. Sed ille qui accipit mutuum
voluntarie tradit usuram. Ergo ille qui mutuat licite potest accipere.
SC
Sed contra est quod dicitur Exod. XXII, si pecuniam mutuam dederis populo meo pauperi qui habitat tecum, non
urgebis eum quasi exactor, nec usuris opprimes.
CO
Respondeo dicendum quod accipere usuram pro pecunia mutuata est secundum se iniustum, quia venditur id
quod non est, per quod manifeste inaequalitas constituitur, quae iustitiae contrariatur.
Ad cuius evidentiam, sciendum est quod quaedam res sunt quarum usus est ipsarum rerum consumptio, sicut
vinum consumimus eo utendo ad potum, et triticum consumimus eo utendo ad cibum. Unde in talibus non debet
seorsum computari usus rei a re ipsa, sed cuicumque conceditur usus, ex hoc ipso conceditur res. Et propter hoc
in talibus per mutuum transfertur dominium. Si quis ergo seorsum vellet vendere vinum et seorsum vellet
vendere usum vini, venderet eandem rem bis, vel venderet id quod non est. Unde manifeste per iniustitiam
peccaret. Et simili ratione, iniustitiam committit qui mutuat vinum aut triticum petens sibi duas
recompensationes, unam quidem restitutionem aequalis rei, aliam vero pretium usus, quod usura dicitur.
Quaedam vero sunt quorum usus non est ipsa rei consumptio, sicut usus domus est inhabitatio, non autem
dissipatio. Et ideo in talibus seorsum potest utrumque concedi, puta cum aliquis tradit alteri dominium domus,
reservato sibi usu ad aliquod tempus; vel e converso cum quis concedit alicui usum domus, reservato sibi eius
dominio. Et propter hoc licite potest homo accipere pretium pro usu domus, et praeter hoc petere domum
commodatam, sicut patet in conductione et locatione domus.
Pecunia autem, secundum Philosophum, in V ethic. Et in I polit., principaliter est inventa ad commutationes
faciendas, et ita proprius et principalis pecuniae usus est ipsius consumptio sive distractio, secundum quod in
1544

