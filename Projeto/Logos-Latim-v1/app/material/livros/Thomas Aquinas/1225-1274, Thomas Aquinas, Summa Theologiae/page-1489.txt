Ad primum ergo dicendum quod circa consanguineos praelati distinguendum est. Quia quandoque sunt minus
digni et simpliciter, et per respectum ad bonum commune. Et sic si dignioribus praeferantur, est peccatum
personarum acceptionis in dispensatione spiritualium, quorum praelatus ecclesiasticus non est Dominus, ut possit
ea dare pro libito, sed dispensator, secundum illud I ad Cor. IV, sic nos existimet homo ut ministros Christi, et
dispensatores mysteriorum Dei.
Quandoque vero consanguinei praelati ecclesiastici sunt aeque digni ut alii. Et sic licite potest, absque
personarum acceptione, consanguineos suos praeferre, quia saltem in hoc praeeminent, quod de ipsis magis
confidere potest ut unanimiter secum negotia ecclesiae tractent. Esset tamen hoc propter scandalum
dimittendum, si ex hoc aliqui exemplum sumerent, etiam praeter dignitatem, bona ecclesiae consanguineis dandi.
RA2
Ad secundum dicendum quod dispensatio matrimonii contrahendi principaliter fieri consuevit propter foedus
pacis firmandum, quod quidem magis est necessarium communi utilitati circa personas excellentes. Ideo cum eis
facilius dispensatur absque peccato acceptionis personarum.
RA3
Ad tertium dicendum quod quantum ad hoc quod electio impugnari non possit in foro iudiciali, sufficit eligere
bonum, nec oportet eligere meliorem, quia sic omnis electio posset habere calumniam.
Sed quantum ad conscientiam eligentis, necesse est eligere meliorem vel simpliciter, vel in comparatione ad
bonum commune.
Quia si potest haberi aliquis magis idoneus erga aliquam dignitatem et alius praeferatur, oportet quod hoc sit
propter aliquam causam. Quae quidem si pertineat ad negotium, quantum ad hoc erit ille qui eligitur magis
idoneus.
Si vero non pertineat ad negotium id quod consideratur ut causa, erit manifeste acceptio personae.
RA4
Ad quartum dicendum quod ille qui de gremio ecclesiae assumitur, ut in pluribus consuevit esse utilior quantum
ad bonum commune, quia magis diligit ecclesiam in qua est nutritus.
Et propter hoc etiam mandatur Deut. XVII, non poteris alterius gentis facere regem, qui non sit frater tuus.
|a3 Articulus 3
AG1
Ad tertium sic proceditur. Videtur quod in exhibitione honoris et reverentiae non habeat locum peccatum
acceptionis personarum.
Honor enim nihil aliud esse videtur quam reverentia quaedam alicui exhibita in testimonium virtutis, ut patet per
Philosophum, in I ethic..
Sed praelati et principes sunt honorandi, etiam si sint mali; sicut etiam et parentes, de quibus mandatur Exod.
XX, honora patrem tuum et matrem tuam; et etiam Domini sunt a servis honorandi, etiam si sint mali, secundum
illud I ad Tim. VI, quicumque sunt sub iugo servi, dominos suos honore dignos arbitrentur.
Ergo videtur quod acceptio personae non sit peccatum in exhibitione honoris.
AG2
Praeterea, Levit. XIX praecipitur, coram cano capite consurge, et honora personam senis.
Sed hoc videtur ad acceptionem personarum pertinere, quia quandoque senes non sunt virtuosi, secundum illud
Dan. XIII, egressa est iniquitas a senioribus populi.
Ergo acceptio personarum non est peccatum in exhibitione honoris.
AG3
Praeterea, super illud Iac. II, nolite in personarum acceptione habere etc., dicit Glossa Augustini, si hoc quod
Iacobus dicit, si introierit in conventum vestrum vir habens anulum aureum etc., intelligatur de quotidianis
consessibus quis hic non peccat, si tamen peccat? sed haec est acceptio personarum, divites propter divitias
honorare, dicit enim Gregorius, in quadam homilia, superbia nostra retunditur, quia in hominibus non naturam,
qua ad imaginem Dei facti sunt, sed divitias honoramus; et sic, cum divitiae non sint debita causa honoris,
pertinebit hoc ad personarum acceptionem. Ergo personarum acceptio non est peccatum circa exhibitionem
honoris.
SC
Sed contra est quod dicitur in Glossa Iac. II, quicumque divitem propter divitias honorat, peccat.
Et pari ratione, si aliquis honoretur propter alias causas quae non faciunt dignum honore, quod pertinet ad
acceptionem personarum. Ergo acceptio personarum in exhibitione honoris est peccatum.
CO
Respondeo dicendum quod honor est quoddam testimonium de virtute eius qui honoratur, et ideo sola virtus est
debita causa honoris. Sciendum tamen quod aliquis potest honorari non solum propter virtutem propriam, sed
etiam propter virtutem alterius. Sicut principes et praelati honorantur etiam si sint mali, inquantum gerunt
personam Dei et communitatis cui praeficiuntur, secundum illud Prov. XXVI, sicut qui immittit lapides in
acervum mercurii, ita qui tribuit insipienti honorem.
1489

