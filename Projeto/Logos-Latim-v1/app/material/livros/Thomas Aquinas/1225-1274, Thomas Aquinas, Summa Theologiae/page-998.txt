Ad quartum sic proceditur. Videtur quod peccato debeatur poena infinita secundum quantitatem.
Dicitur enim Ierem. X, corripe me, Domine, veruntamen in iudicio, et non in furore tuo, ne forte ad nihilum
redigas me.
Ira autem vel furor Dei metaphorice significat vindictam divinae iustitiae, redigi autem in nihilum est poena
infinita, sicut et ex nihilo aliquid facere est virtutis infinitae.
Ergo secundum vindictam divinam, peccatum punitur poena infinita secundum quantitatem.
AG2
Praeterea, quantitati culpae respondet quantitas poenae; secundum illud deuteron. XXV, pro mensura peccati erit
et plagarum modus.
Sed peccatum quod contra Deum committitur, est infinitum, tanto enim gravius est peccatum, quanto maior est
persona contra quam peccatur, sicut gravius peccatum est percutere principem quam percutere hominem
privatum; Dei autem magnitudo est infinita.
Ergo poena infinita debetur pro peccato quod contra Deum committitur.
AG3
Praeterea, dupliciter est aliquid infinitum, duratione scilicet, et quantitate. Sed duratione est poena infinita. Ergo
et quantitate.
SC
Sed contra est quia secundum hoc omnium mortalium peccatorum poenae essent aequales, non enim est
infinitum infinito maius.
CO
Respondeo dicendum quod poena proportionatur peccato. In peccato autem duo sunt. Quorum unum est aversio
ab incommutabili bono, quod est infinitum, unde ex hac parte peccatum est infinitum.
Aliud quod est in peccato, est inordinata conversio ad commutabile bonum. Et ex hac parte peccatum est finitum,
tum quia ipsum bonum commutabile est finitum; tum quia ipsa conversio est finita, non enim possunt esse actus
creaturae infiniti. Ex parte igitur aversionis, respondet peccato poena damni, quae etiam est infinita, est enim
amissio infiniti boni, scilicet Dei.
Ex parte autem inordinatae conversionis, respondet ei poena sensus, quae etiam est finita.
RA1
Ad primum ergo dicendum quod omnino redigi in nihilum eum qui peccat, non convenit divinae iustitiae, quia
repugnat perpetuitati poenae, quae est secundum divinam iustitiam, ut dictum est.
Sed in nihilum redigi dicitur qui spiritualibus bonis privatur; secundum illud I Cor. XIII, si non habuero
caritatem, nihil sum.
RA2
Ad secundum dicendum quod ratio illa procedit de peccato ex parte aversionis, sic enim homo contra Deum
peccat.
RA3
Ad tertium dicendum quod duratio poenae respondet durationi culpae, non quidem ex parte actus, sed ex parte
maculae, qua durante manet reatus poenae. Sed acerbitas poenae respondet gravitati culpae. Culpa autem quae
est irreparabilis, de se habet quod perpetuo duret, et ideo debetur ei poena aeterna. Non autem ex parte
conversionis habet infinitatem, et ideo non debetur ei ex hac parte poena infinita secundum quantitatem.
|a5 Articulus 5
AG1
Ad quintum sic proceditur. Videtur quod omne peccatum inducat reatum poenae aeternae. Poena enim, ut dictum
est, proportionatur culpae. Sed poena aeterna differt a temporali in infinitum. Nullum autem peccatum differre
videtur ab altero in infinitum, cum omne peccatum sit humanus actus, qui infinitus esse non potest. Cum ergo
alicui peccato debeatur poena aeterna, sicut dictum est, videtur quod nulli peccato debeatur poena temporalis
tantum.
AG2
Praeterea, peccatum originale est minimum peccatorum, unde et Augustinus dicit, in enchirid., quod mitissima
poena est eorum qui pro solo peccato originali puniuntur.
Sed peccato originali debetur poena perpetua, nunquam enim videbunt regnum Dei pueri qui sine baptismo
decesserunt cum originali peccato; ut patet per id quod Dominus dicit, Ioan. III, nisi quis renatus fuerit denuo,
non potest videre regnum Dei.
Ergo multo magis omnium aliorum peccatorum poena erit aeterna.
AG3
Praeterea, peccato non debetur maior poena ex hoc quod alteri peccato adiungitur, cum utrumque peccatum suam
habeat poenam taxatam secundum divinam iustitiam. Sed peccato veniali debetur poena aeterna, si cum mortali
peccato inveniatur in aliquo damnato, quia in inferno nulla potest esse remissio.
Ergo peccato veniali simpliciter debetur poena aeterna.
998

