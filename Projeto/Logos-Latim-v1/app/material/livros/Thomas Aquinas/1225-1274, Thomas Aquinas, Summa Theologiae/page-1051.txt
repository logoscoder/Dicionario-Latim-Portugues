Respondeo dicendum quod lex data est a Deo per Angelos. Et praeter generalem rationem, quam dionysius
assignat, in IV cap. Cael. Hier., quod divina debent deferri ad homines mediantibus Angelis, specialis ratio est
quare legem veterem per Angelos dari oportuit.
Dictum est enim quod lex vetus imperfecta erat, sed disponebat ad salutem perfectam generis humani, quae
futura erat per Christum. Sic autem videtur in omnibus potestatibus et artibus ordinatis, quod ille qui est superior,
principalem et perfectum actum operatur per seipsum; ea vero quae disponunt ad perfectionem ultimam, operatur
per suos ministros; sicut navifactor compaginat navem per seipsum, sed praeparat materiam per artifices
subministrantes. Et ideo conveniens fuit ut lex perfecta novi testamenti daretur immediate per ipsum Deum
hominem factum; lex autem vetus per ministros Dei, scilicet per Angelos, daretur hominibus.
Et per hunc modum apostolus, in principio ad Heb., probat eminentiam novae legis ad veterem, quia in novo
testamento locutus est nobis Deus in filio suo, in veteri autem testamento est sermo factus per Angelos.
RA1
Ad primum ergo dicendum quod, sicut Gregorius dicit, in principio Moral., Angelus qui Moysi apparuisse
describitur, modo Angelus, modo Dominus memoratur. Angelus videlicet, propter hoc quod exterius loquendo
serviebat; Dominus autem dicitur, quia interius praesidens loquendi efficaciam ministrabat.
Et inde est etiam quod quasi ex persona Domini Angelus loquebatur.
RA2
Ad secundum dicendum quod, sicut Augustinus dicit, XII super Gen. Ad litt., in exodo dicitur, locutus est
Dominus Moysi facie ad faciem; et Paulo post subditur, ostende mihi gloriam tuam.
Sentiebat ergo quid videbat; et quod non videbat, desiderabat.
Non ergo videbat ipsam Dei essentiam, et ita non immediate ab eo instruebatur.
Quod ergo dicitur quod loquebatur ei facie ad faciem, secundum opinionem populi loquitur Scriptura, qui
putabat Moysen ore ad os loqui cum Deo, cum per subiectam creaturam, idest per Angelum et nubem, ei
loqueretur et appareret.
Vel per visionem faciei intelligitur quaedam eminens contemplatio et familiaris, infra essentiae divinae
visionem.
RA3
Ad tertium dicendum quod solius principis est sua auctoritate legem instituere, sed quandoque legem institutam
per alios promulgat. Et ita Deus sua auctoritate instituit legem, sed per Angelos promulgavit.
|a4 Articulus 4
AG1
Ad quartum sic proceditur. Videtur quod lex vetus non debuerit dari soli populo Iudaeorum. Lex enim vetus
disponebat ad salutem quae futura erat per Christum, ut dictum est.
Sed salus illa non erat futura solum in Iudaeis, sed in omnibus gentibus; secundum illud Isaiae XLIX, parum est
ut sis mihi servus ad suscitandas tribus Iacob et faeces Israel convertendas, dedi te in lucem gentium, ut sis salus
mea usque ad extremum terrae.
Ergo lex vetus dari debuit omnibus gentibus, et non uni populo tantum.
AG2
Praeterea, sicut dicitur Act. X, non est personarum acceptor Deus, sed in omni gente qui timet Deum et facit
iustitiam, acceptus est illi.
Non ergo magis uni populo quam aliis viam salutis debuit aperire.
AG3
Praeterea, lex data est per Angelos, sicut iam dictum est.
Sed ministeria Angelorum Deus non solum Iudaeis, sed omnibus gentibus semper exhibuit, dicitur enim Eccli.
XVII, in unamquamque gentem praeposuit rectorem.
Omnibus etiam gentibus temporalia bona largitur, quae minus sunt curae Deo quam spiritualia bona.
Ergo etiam legem omnibus populis dare debuit.
SC
Sed contra est quod dicitur Rom. III, quid ergo amplius est Iudaeo? multum quidem per omnem modum.
Primum quidem, quia credita sunt illis eloquia Dei.
Et in Psalmo CXLVII dicitur, non fecit taliter omni nationi, et iudicia sua non manifestavit eis.
CO
Respondeo dicendum quod posset una ratio assignari quare potius populo Iudaeorum data sit lex quam aliis
populis, quia, aliis ad idololatriam declinantibus, solus populus Iudaeorum in cultu unius Dei remansit; et ideo
alii populi indigni erant legem recipere, ne sanctum canibus daretur. Sed ista ratio conveniens non videtur, quia
populus ille etiam post legem latam, ad idololatriam declinavit, quod gravius fuit, ut patet Exod. XXXII; et
Amos V, numquid hostias et sacrificium obtulistis mihi in deserto quadraginta annis, domus Israel? et portastis
tabernaculum moloch vestro, et imaginem idolorum vestrorum, sidus Dei vestri, quae fecistis vobis.

1051

