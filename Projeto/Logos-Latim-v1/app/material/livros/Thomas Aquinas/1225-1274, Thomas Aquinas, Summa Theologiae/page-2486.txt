AG3
Praeterea, quod iam factum est, iterum fieri non potest. Sed corpus Christi iam incoepit esse in hoc sacramento
per consecrationem panis. Ergo non potest esse quod denuo incipiat esse per consecrationem vini. Et ita sub
specie vini non continebitur corpus Christi; et per consequens nec totus Christus.
Non ergo sub utraque specie totus Christus continetur.
SC
Sed contra est quod, I Cor. XI, super illud, calicem, dicit Glossa quod sub utraque specie, scilicet panis et vini,
idem sumitur.
Et ita videtur quod sub utraque specie totus Christus sit.
CO
Respondeo dicendum certissime ex supra dictis tenendum esse quod sub utraque specie sacramenti totus est
Christus, aliter tamen et aliter. Nam sub speciebus panis est quidem corpus Christi ex VI sacramenti, sanguis
autem ex reali concomitantia, sicut supra dictum est de anima et divinitate Christi.
Sub speciebus vero vini est quidem sanguis Christi ex VI sacramenti, corpus autem Christi ex reali
concomitantia, sicut anima et divinitas, eo quod nunc sanguis Christi non est ab eius corpore separatus, sicut fuit
tempore passionis et mortis.
Unde, si tunc fuisset hoc sacramentum celebratum, sub speciebus panis fuisset corpus Christi sine sanguine, et
sub specie vini sanguis sine corpore, sicut erat in rei veritate.
RA1
Ad primum ergo dicendum quod, quamvis totus Christus sit sub utraque specie, non tamen frustra. Nam primo
quidem, hoc valet ad repraesentandam passionem Christi, in qua seorsum sanguis fuit a corpore. Unde et in
forma consecrationis sanguinis fit mentio de eius effusione. Secundo, hoc est conveniens usui huius sacramenti,
ut seorsum exhibeatur fidelibus corpus Christi in cibum, et sanguis in potum. Tertio, quantum ad effectum,
secundum quod supra dictum est quod corpus exhibetur pro salute corporis, sanguis pro salute animae.
RA2
Ad secundum dicendum quod in passione Christi, cuius hoc sacramentum est memoriale, non fuerunt aliae partes
corporis ab invicem separatae, sicut sanguis, sed corpus indissolutum permansit, secundum quod legitur Exod.
XII, os non comminuetis ex eo.
Et ideo in hoc sacramento seorsum consecratur sanguis a corpore, non autem alia pars ab alia.
RA3
Ad tertium dicendum quod, sicut dictum est, corpus Christi non est sub specie vini ex VI sacramenti, sed ex reali
concomitantia. Et ideo per consecrationem vini non fit ibi corpus Christi per se, sed concomitanter.
|a3 Articulus 3
AG1
Ad tertium sic proceditur. Videtur quod non sit totus Christus sub qualibet parte specierum panis vel vini.
Species enim illae dividi possunt in infinitum. Si ergo Christus totus est sub qualibet parte specierum
praedictarum, sequeretur quod infinities esset in hoc sacramento. Quod est inconveniens, nam infinitum non
solum repugnat naturae, sed etiam gratiae.
AG2
Praeterea, corpus Christi, cum sit organicum, habet partes determinate distantes, est enim de ratione organici
corporis determinata distantia singularum partium ad invicem, sicut oculi ab oculo, et oculi ab aure. Sed hoc non
posset esse si sub qualibet parte specierum esset totus Christus, oporteret enim quod sub qualibet parte esset
quaelibet pars; et ita, ubi esset una pars, esset et alia. Non ergo potest esse quod totus Christus sit sub qualibet
parte hostiae vel vini contenti in calice.
AG3
Praeterea, corpus Christi semper veram retinet corporis naturam, nec unquam mutatur in spiritum.
Sed de ratione corporis est ut sit quantitas positionem habens, ut patet in praedicamentis.
Sed ad rationem huius quantitatis pertinet quod diversae partes in diversis partibus loci existant. Non ergo potest
esse, ut videtur, quod totus Christus sit sub qualibet parte specierum.
SC
Sed contra est quod Augustinus dicit, in quodam sermone, singuli accipiunt Christum Dominum, et in singulis
portionibus totus est, nec per singulas minuitur, sed integrum se praebet in singulis.
CO
Respondeo dicendum quod, sicut ex supra dictis patet, quia in hoc sacramento substantia corporis Christi est ex
VI sacramenti, quantitas autem dimensiva ex VI realis concomitantiae, corpus Christi est in hoc sacramento per
modum substantiae, idest, per modum quo substantia est sub dimensionibus, non autem per modum
dimensionum, idest, non per illum modum quo quantitas dimensiva alicuius corporis est sub quantitate
dimensiva loci. Manifestum est autem quod natura substantiae tota est sub qualibet parte dimensionum sub
quibus continetur, sicut sub qualibet parte aeris est tota natura aeris, et sub qualibet parte panis est tota natura
2486

