prima parte habitum est, dicitur enim II ad Tim. II, firmum fundamentum Dei stat, habens signaculum hoc, novit
Dominus qui sunt eius.
Ergo sacramenta non imprimunt characterem in anima.
AG2
Praeterea, character signum est distinctivum. Signum autem, ut Augustinus dicit, in II de doct. Christ., est quod,
praeter speciem quam ingerit sensibus, facit aliquid aliud in cognitionem venire.
Nihil autem est in anima quod aliquam speciem sensibus ingerat. Ergo videtur quod in anima non imprimatur
aliquis character per sacramenta.
AG3
Praeterea, sicut per sacramenta novae legis distinguitur fidelis ab infideli, ita etiam per sacramenta veteris legis.
Sed sacramenta veteris legis non imprimebant aliquem characterem, unde et dicuntur iustitiae carnis, secundum
apostolum, ad Heb. IX.
Ergo videtur quod nec sacramenta novae legis.
SC
Sed contra est quod apostolus dicit, II Cor. I, qui unxit nos, Deus est, et qui signavit nos, et dedit pignus spiritus
in cordibus nostris.
Sed nihil aliud importat character quam quandam signationem.
Ergo videtur quod Deus per sacramenta nobis suum characterem imprimat.
CO
Respondeo dicendum quod, sicut ex praedictis patet, sacramenta novae legis ad duo ordinantur, videlicet ad
remedium contra peccata; et ad perficiendum animam in his quae pertinent ad cultum Dei secundum ritum
christianae vitae. Quicumque autem ad aliquid certum deputatur, consuevit ad illud consignari, sicut milites qui
adscribebantur ad militiam antiquitus solebant aliquibus characteribus corporalibus insigniri, eo quod
deputabantur ad aliquid corporale. Et ideo, cum homines per sacramenta deputentur ad aliquid spirituale
pertinens ad cultum Dei, consequens est quod per ea fideles aliquo spirituali charactere insigniantur. Unde
Augustinus dicit, in II contra parmenianum, si militiae characterem in corpore suo non militans pavidus
exhorruerit, et ad clementiam imperatoris confugerit, ac, prece fusa et venia impetrata, militare iam coeperit,
nunquid, homine liberato atque correcto, character ille repetitur, ac non potius agnitus approbatur? an forte
minus haerent sacramenta christiana quam corporalis haec nota?
RA1
Ad primum ergo dicendum quod fideles Christi ad praemium quidem futurae gloriae deputantur signaculo
praedestinationis divinae.
Sed ad actus convenientes praesenti ecclesiae deputantur quodam spirituali signaculo eis insignito, quod
character nuncupatur.
RA2
Ad secundum dicendum quod character animae impressus habet rationem signi inquantum per sensibile
sacramentum imprimitur, per hoc enim scitur aliquis baptismali charactere insignitus, quod est ablutus aqua
sensibili. Nihilominus tamen character, vel signaculum, dici potest per quandam similitudinem omne quod
figurat alicui, vel distinguit ab alio, etiam si non sit sensibile, sicut Christus dicitur figura vel character paternae
substantiae, secundum apostolum, Heb. I.
RA3
Ad tertium dicendum quod, sicut supra dictum est, sacramenta veteris legis non habebant in se spiritualem
virtutem ad aliquem spiritualem effectum operantem. Et ideo in illis sacramentis non requirebatur aliquis
spiritualis character, sed sufficiebat ibi corporalis circumcisio, quam apostolus signaculum nominat, Rom. IV.
|a2 Articulus 2
AG1
Ad secundum sic proceditur. Videtur quod character non sit spiritualis potestas. Character enim idem videtur
esse quod figura, unde ad Heb. I, ubi dicitur, figura substantiae eius, in Graeco habetur loco figurae character.
Sed figura est in quarta specie qualitatis, et ita differt a potestate, quae est in secunda specie qualitatis.
Character ergo non est spiritualis potestas.
AG2
Praeterea, dionysius dicit, II cap. Eccles. Hier., quod divina beatitudo accedentem ad beatitudinem in sui
participationem recipit, et proprio lumine, quasi quodam signo, ipsi tradit suam participationem.
Et sic videtur quod character sit quoddam lumen. Sed lumen pertinet magis ad tertiam speciem qualitatis. Non
ergo character est potestas, quae videtur ad secundam speciem qualitatis pertinere.
AG3
Praeterea, a quibusdam character sic definitur, character est signum sanctum communionis fidei et sanctae
ordinationis, datum a hierarcha.
Signum autem est in genere relationis, non autem in genere potestatis. Non ergo character est spiritualis potestas.
2387

