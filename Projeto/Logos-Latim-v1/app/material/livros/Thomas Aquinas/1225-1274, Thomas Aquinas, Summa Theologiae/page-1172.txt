Tertio modo, in operibus miraculosis invenitur aliquid praeter solitum et consuetum ordinem causandi effectum,
sicut cum aliquis infirmus sanitatem perfectam assequitur subito, praeter solitum cursum sanationis quae fit a
natura vel arte. Et quantum ad hoc, iustificatio impii quandoque est miraculosa, et quandoque non.
Est enim iste consuetus et communis cursus iustificationis, ut, Deo movente interius animam, homo convertatur
ad Deum, primo quidem conversione imperfecta, et postmodum ad perfectam deveniat, quia caritas inchoata
meretur augeri, ut aucta mereatur perfici, sicut Augustinus dicit.
Quandoque vero tam vehementer Deus animam movet ut statim quandam perfectionem iustitiae assequatur, sicut
fuit in conversione Pauli, adhibita etiam exterius miraculosa prostratione. Et ideo conversio Pauli, tanquam
miraculosa, in ecclesia commemoratur celebriter.
RA1
Ad primum ergo dicendum quod quaedam miraculosa opera, etsi sint minora quam iustificatio impii quantum ad
bonum quod fit, sunt tamen praeter consuetum ordinem talium effectuum.
Et ideo plus habent de ratione miraculi.
RA2
Ad secundum dicendum quod non quandocumque res naturalis movetur contra suam inclinationem, est opus
miraculosum, alioquin miraculosum esset quod aqua calefieret, vel quod lapis sursum proiiceretur, sed quando
hoc fit praeter ordinem propriae causae, quae nata est hoc facere. Iustificare autem impium nulla alia causa
potest nisi Deus, sicut nec aquam calefacere nisi ignis. Et ideo iustificatio impii a Deo, quantum ad hoc, non est
miraculosa.
RA3
Ad tertium dicendum quod sapientiam et scientiam homo natus est acquirere a Deo per proprium ingenium et
studium, et ideo quando praeter hunc modum homo sapiens vel sciens efficitur, est miraculosum. Sed gratiam
iustificantem non est homo natus acquirere per suam operationem, sed Deo operante.
Unde non est simile.
|q114 Quaestio 114
|a0 Prologus
Deinde considerandum est de merito, quod est effectus gratiae cooperantis. Et circa hoc quaeruntur decem.
Primo, utrum homo possit aliquid mereri a Deo. Secundo, utrum aliquis sine gratia possit mereri vitam aeternam.
Tertio, utrum aliquis per gratiam possit mereri vitam aeternam ex condigno. Quarto, utrum gratia sit principium
merendi mediante caritate principaliter. Quinto, utrum homo possit sibi mereri primam gratiam. Sexto, utrum
homo possit eam mereri alii. Septimo, utrum possit sibi aliquis mereri reparationem post lapsum. Octavo, utrum
possit sibi mereri augmentum gratiae vel caritatis. Nono, utrum possit sibi mereri finalem perseverantiam.
Decimo, utrum bona temporalia cadant sub merito.
|a1 Articulus 1
AG1
Ad primum sic proceditur. Videtur quod homo non possit aliquid mereri a Deo. Nullus enim videtur mercedem
mereri ex hoc quod reddit alteri quod debet. Sed per omnia bona quae facimus, non possumus sufficienter
recompensare Deo quod debemus, quin semper amplius debeamus; ut etiam Philosophus dicit, in VIII ethic..
Unde et Luc. XVII, dicitur, cum omnia quae praecepta sunt, feceritis, dicite, servi inutiles sumus, quod debuimus
facere, fecimus.
Ergo homo non potest aliquid mereri a Deo.
AG2
Praeterea, ex eo quod aliquis sibi proficit, nihil videtur mereri apud eum cui nihil proficit. Sed homo bene
operando sibi proficit, vel alteri homini, non autem Deo, dicitur enim iob XXXV, si iuste egeris, quid donabis ei,
aut quid de manu tua accipiet? ergo homo non potest aliquid a Deo mereri.
AG3
Praeterea, quicumque apud aliquem aliquid meretur, constituit eum sibi debitorem, debitum enim est ut aliquis
merendi mercedem rependat. Sed Deus nulli est debitor, unde dicitur Rom. XI, quis prior dedit ei, et retribuetur
ei? ergo nullus a Deo potest aliquid mereri.
SC
Sed contra est quod dicitur Ierem. XXXI, est merces operi tuo.
Sed merces dicitur quod pro merito redditur.
Ergo videtur quod homo possit a Deo mereri.
CO
Respondeo dicendum quod meritum et merces ad idem referuntur, id enim merces dicitur quod alicui
recompensatur pro retributione operis vel laboris, quasi quoddam pretium ipsius. Unde sicut reddere iustum

1172

