RA4
Ad quartum dicendum quod, sicut Augustinus dicit XIV de CIV. Dei, in illo statu nulla corruptione integritatis
infunderetur gremio maritus uxoris. Ita enim potuit utero coniugis, salva integritate feminei genitalis, virile
semen immitti, sicut nunc potest, eadem integritate salva, ex utero virginis fluxus menstrui cruoris emitti. Ut
enim ad pariendum non doloris gemitus, sed maturitatis impulsus feminea viscera relaxaret; sic ad concipiendum
non libidinis appetitus, sed voluntarius usus naturam utramque coniungeret.
|q99 Quaestio 99
|a0 Prologus
Deinde considerandum est de conditione prolis generandae.
Et primo, quantum ad corpus; secundo, quantum ad iustitiam; tertio, quantum ad scientiam. Circa primum
quaeruntur duo.
Primo, utrum in statu innocentiae pueri mox geniti habuissent perfectam virtutem corpoream. Secundo, utrum
omnes fuissent nati in sexu masculino.
|a1 Articulus 1
AG1
Ad primum sic proceditur. Videtur quod pueri in statu innocentiae, mox nati, virtutem perfectam habuissent ad
motum membrorum.
Dicit enim Augustinus, in libro de bapt. Parvul., quod infirmitati mentis congruit haec infirmitas corporis, quae
scilicet in pueris apparet. Sed in statu innocentiae nulla fuisset infirmitas mentis. Ergo neque talis infirmitas
corporis fuisset in parvulis.
AG2
Praeterea, quaedam animalia statim cum nascuntur, habent virtutem sufficientem ad usum membrorum. Sed
homo est nobilior aliis animalibus. Ergo multo magis est naturale homini quod statim natus virtutem habeat ad
usum membrorum.
Et ita videtur esse poena ex peccato consequens.
AG3
Praeterea, non posse consequi delectabile propositum, afflictionem inducit. Sed si pueri non habuissent virtutem
ad movendum membra, frequenter accidisset quod non possent consequi aliquod delectabile eis propositum.
Ergo fuisset in eis afflictio; quae non poterat esse ante peccatum. Non ergo in statu innocentiae defuisset pueris
virtus ad movendum membra.
AG4
Praeterea, defectus senectutis videtur correspondere defectui pueritiae. Sed in statu innocentiae non fuisset
defectus senectutis. Ergo neque etiam defectus pueritiae.
SC
Sed contra est quod omne generatum prius est imperfectum quam perficiatur. Sed pueri in statu innocentiae
fuissent per generationem producti. Ergo a principio imperfecti fuissent et quantitate et virtute corporis.
CO
Respondeo dicendum quod ea quae sunt supra naturam, sola fide tenemus; quod autem credimus, auctoritati
debemus. Unde in omnibus asserendis sequi debemus naturam rerum, praeter ea quae auctoritate divina
traduntur, quae sunt supra naturam. Manifestum est autem naturale hoc esse, utpote et principiis humanae
naturae competens, quod pueri mox nati non habeant sufficientem virtutem ad movendum membra. Quia homo
naturaliter habet cerebrum maius in quantitate, secundum proportionem sui corporis, quam cetera animalia. Unde
naturale est quod, propter maximam humiditatem cerebri in pueris, nervi, qui sunt instrumenta motus, non sunt
idonei ad movendum membra. Ex alia vero parte nulli catholico dubium est quin divina virtute fieri possit, ut
pueri mox nati perfectam virtutem habeant ad motum membrorum.
Constat autem per auctoritatem Scripturae, quod Deus fecit hominem rectum, et haec rectitudo consistit, ut
Augustinus dicit, in perfecta subiectione corporis ad animam. Sicut ergo in primo statu non poterat esse in
membris hominis aliquid quod repugnaret ordinatae hominis voluntati, ita membra hominis deficere non poterant
humanae voluntati.
Voluntas autem hominis ordinata est quae tendit in actus sibi convenientes. Non sunt autem iidem actus
convenientes homini secundum quamlibet aetatem. Dicendum est ergo quod pueri mox nati non habuissent
sufficientem virtutem ad movendum membra ad quoslibet actus; sed ad actus pueritiae convenientes, puta ad
sugendum ubera, et ad alia huiusmodi.
RA1
Ad primum ergo dicendum quod Augustinus loquitur de ista infirmitate quae nunc in pueris apparet etiam
quantum ad actus eorum pueritiae convenientes; ut patet per ea quae praemittit, quod iuxta se iacentibus
mammis, magis possunt esurientes flere quam sugere.
501

