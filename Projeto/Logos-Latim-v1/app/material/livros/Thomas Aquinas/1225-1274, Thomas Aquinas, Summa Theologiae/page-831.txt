humani corporis partes humores, prout disponuntur secundum naturam humanam, est habitus vel dispositio
sanitatis, si vero accipiantur partes similes ut nervi et ossa et carnes, earum dispositio in ordine ad naturam, est
fortitudo aut macies, si vero accipiantur membra, ut manus et pes et huiusmodi, earum dispositio naturae
conveniens, est pulchritudo.
Et sic sunt plures habitus vel dispositiones in eodem.
Si vero loquamur de habitibus qui sunt dispositiones ad opera, qui proprie pertinent ad potentias; sic etiam
contingit unius potentiae esse habitus plures. Cuius ratio est, quia subiectum habitus est potentia passiva, ut
supra dictum est, potentia enim activa tantum non est alicuius habitus subiectum, ut ex supradictis patet.
Potentia autem passiva comparatur ad actum determinatum unius speciei, sicut materia ad formam, eo quod,
sicut materia determinatur ad unam formam per unum agens, ita etiam potentia passiva a ratione unius obiecti
activi determinatur ad unum actum secundum speciem. Unde sicut plura obiecta possunt movere unam potentiam
passivam, ita una potentia passiva potest esse subiectum diversorum actuum vel perfectionum secundum
speciem. Habitus autem sunt quaedam qualitates aut formae inhaerentes potentiae, quibus inclinatur potentia ad
determinatos actus secundum speciem. Unde ad unam potentiam possunt plures habitus pertinere, sicut et plures
actus specie differentes.
RA1
Ad primum ergo dicendum quod, sicut in rebus naturalibus diversitas specierum est secundum formam,
diversitas autem generum est secundum materiam, ut dicitur in V metaphys. (ea enim sunt diversa genere,
quorum est materia diversa), ita etiam diversitas obiectorum secundum genus, facit distinctionem potentiarum
(unde Philosophus dicit, in VI ethic., quod ad ea quae sunt genere altera, sunt etiam animae particulae aliae);
diversitas vero obiectorum secundum speciem, facit diversitatem actuum secundum speciem, et per consequens
habituum. Quaecumque autem sunt diversa genere, sunt etiam specie diversa, sed non convertitur. Et ideo
diversarum potentiarum sunt diversi actus specie, et diversi habitus, non autem oportet quod diversi habitus sint
diversarum potentiarum, sed possunt esse plures unius. Et sicut sunt genera generum, et species specierum; ita
etiam contingit esse diversas species habituum et potentiarum.
RA2
Ad secundum dicendum quod potentia, etsi sit quidem simplex secundum essentiam, est tamen multiplex virtute,
secundum quod ad multos actus specie differentes se extendit. Et ideo nihil prohibet in una potentia esse multos
habitus specie differentes.
RA3
Ad tertium dicendum quod corpus formatur per figuram sicut per propriam terminationem, habitus autem non est
terminatio potentiae, sed est dispositio ad actum sicut ad ultimum terminum. Et ideo non possunt esse unius
potentiae simul plures actus, nisi forte secundum quod unus comprehenditur sub alio, sicut nec unius corporis
plures figurae, nisi secundum quod una est in alia, sicut trigonum in tetragono. Non enim potest intellectus simul
multa actu intelligere.
Potest tamen simul habitu multa scire.
|a2 Articulus 2
AG1
Ad secundum sic proceditur. Videtur quod habitus non distinguantur secundum obiecta. Contraria enim sunt
specie differentia. Sed idem habitus scientiae est contrariorum, sicut medicina sani et aegri. Non ergo secundum
obiecta specie differentia, habitus distinguuntur.
AG2
Praeterea, diversae scientiae sunt diversi habitus.
Sed idem scibile pertinet ad diversas scientias, sicut terram esse rotundam demonstrat et naturalis et astrologus,
ut dicitur in II physic..
Ergo habitus non distinguuntur secundum obiecta.
AG3
Praeterea, eiusdem actus est idem obiectum.
Sed idem actus potest pertinere ad diversos habitus virtutum, si ad diversos fines referatur, sicut dare pecuniam
alicui, si sit propter Deum, pertinet ad caritatem; si vero sit propter debitum solvendum, pertinet ad iustitiam.
Ergo etiam idem obiectum potest ad diversos habitus pertinere. Non ergo est diversitas habituum secundum
diversitatem obiectorum.
SC
Sed contra, actus differunt specie secundum diversitatem obiectorum, ut supra dictum est.
Sed habitus sunt dispositiones quaedam ad actus.
Ergo etiam habitus distinguuntur secundum diversa obiecta.
CO
Respondeo dicendum quod habitus et est forma quaedam, et est habitus. Potest ergo distinctio habituum
secundum speciem attendi aut secundum communem modum quo formae specie distinguuntur; aut secundum
831

