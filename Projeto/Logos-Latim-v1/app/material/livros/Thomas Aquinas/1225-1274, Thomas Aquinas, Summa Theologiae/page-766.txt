RA3
Ad tertium dicendum quod dolor exterior accidit ex laesione corporali, et ita magis habet transmutationem
corporalem adiunctam quam dolor interior, qui tamen est maior secundum illud quod est formale in dolore, quod
est ex parte animae.
Et ideo dolor corporalis magis impedit contemplationem, quae requirit omnimodam quietem, quam dolor
interior. Et tamen etiam dolor interior, si multum intendatur, ita trahit intentionem, ut non possit homo de novo
aliquid addiscere. Unde et Gregorius propter tristitiam intermisit ezechielis expositionem.
|a2 Articulus 2
AG1
Ad secundum sic proceditur. Videtur quod aggravatio animi non sit effectus tristitiae.
Dicit enim apostolus, II ad Cor. VII, ecce hoc ipsum, contristari vos secundum Deum, quantam in vobis operatur
sollicitudinem, sed defensionem, sed indignationem, etc..
Sed sollicitudo et indignatio ad quandam erectionem animi pertinent, quae aggravationi opponitur.
Non ergo aggravatio est effectus tristitiae.
AG2
Praeterea, tristitia delectationi opponitur. Sed effectus delectationis est dilatatio, cui non opponitur aggravatio,
sed constrictio. Ergo effectus tristitiae non debet poni aggravatio.
AG3
Praeterea, ad tristitiam pertinet absorbere, ut patet per illud quod apostolus dicit, II ad Cor. II, ne forte
abundantiori tristitia absorbeatur qui est eiusmodi.
Sed quod aggravatur, non absorbetur, quinimmo sub aliquo ponderoso deprimitur; quod autem absorbetur, intra
absorbens includitur. Ergo aggravatio non debet poni effectus tristitiae.
SC
Sed contra est quod Gregorius Nyssenus et Damascenus ponunt tristitiam aggravantem.
CO
Respondeo dicendum quod effectus passionum animae quandoque metaphorice nominantur, secundum
similitudinem sensibilium corporum, eo quod motus appetitus animalis sunt similes inclinationibus appetitus
naturalis. Et per hunc modum fervor attribuitur amori, dilatatio delectationi, et aggravatio tristitiae. Dicitur enim
homo aggravari, ex eo quod aliquo pondere impeditur a proprio motu.
Manifestum est autem ex praedictis quod tristitia contingit ex aliquo malo praesenti. Quod quidem, ex hoc ipso
quod repugnat motui voluntatis, aggravat animum, inquantum impedit ipsum ne fruatur eo quod vult. Et si
quidem non sit tanta vis mali contristantis ut auferat spem evadendi, licet animus aggravetur quantum ad hoc,
quod in praesenti non potitur eo quod vult; remanet tamen motus ad repellendum nocivum contristans. Si vero
superexcrescat vis mali intantum ut spem evasionis excludat, tunc simpliciter impeditur etiam interior motus
animi angustiati, ut neque hac neque illac divertere valeat. Et quandoque etiam impeditur exterior motus
corporis, ita quod remaneat homo stupidus in seipso.
RA1
Ad primum ergo dicendum quod illa erectio animi provenit ex tristitia quae est secundum Deum, propter spem
adiunctam de remissione peccati.
RA2
Ad secundum dicendum quod, quantum ad motum appetitivum pertinet, ad idem refertur constrictio et
aggravatio. Ex hoc enim quod aggravatur animus, ut ad exteriora libere progredi non possit, ad seipsum
retrahitur, quasi in seipso constrictus.
RA3
Ad tertium dicendum quod tristitia absorbere hominem dicitur, quando sic totaliter vis contristantis mali afficit
animam, ut omnem spem evasionis excludat. Et sic etiam eodem modo aggravat et absorbet. Quaedam enim se
consequuntur in his quae metaphorice dicuntur, quae sibi repugnare videntur, si secundum proprietatem
accipiantur.
|a3 Articulus 3
AG1
Ad tertium sic proceditur. Videtur quod tristitia non impediat omnem operationem. Sollicitudo enim ex tristitia
causatur, ut patet per auctoritatem apostoli inductam.
Sed sollicitudo adiuvat ad bene operandum, unde apostolus dicit, II ad Tim. II, sollicite cura teipsum exhibere
operarium inconfusibilem.
Ergo tristitia non impedit operationem, sed magis adiuvat ad bene operandum.
AG2
Praeterea, tristitia causat in multis concupiscentiam, ut dicitur in VII ethic..
Sed concupiscentia facit ad intensionem operationis. Ergo et tristitia.
766

