Ad tertium dicendum quod naturale est quod homo refugiat proprii corporis detrimentum, vel etiam damna
temporalium rerum, sed quod homo propter ista recedat a iustitia, est contra rationem naturalem.
Unde etiam Philosophus dicit, in III ethic., quod quaedam sunt, scilicet peccatorum opera, ad quae nullo timore
aliquis debet cogi, quia peius est huiusmodi peccata committere quam poenas quascumque pati.
|a4 Articulus 4
AG1
Ad quartum sic proceditur. Videtur quod timor servilis non sit bonus. Quia cuius usus est malus, ipsum quoque
malum est. Sed usus timoris servilis est malus, quia sicut Glossa dicit Rom. VIII, qui timore aliquid facit, etsi
bonum sit quod facit, non tamen bene facit.
Ergo timor servilis non est bonus.
AG2
Praeterea, illud quod ex radice peccati oritur non est bonum.
Sed timor servilis oritur ex radice peccati, quia super illud iob III, quare non in vulva mortuus sum? dicit
Gregorius, cum ex peccato praesens poena metuitur, et amissa Dei facies non amatur, timor ex tumore est, non
ex humilitate.
Ergo timor servilis est malus.
AG3
Praeterea, sicuti amori caritatis opponitur amor mercenarius, ita timori casto videtur opponi timor servilis. Sed
amor mercenarius semper est malus. Ergo et timor servilis.
SC
Sed contra, nullum malum est a spiritu sancto. Sed timor servilis est ex spiritu sancto, Rom. VIII, non accepistis
spiritum servitutis etc., dicit Glossa, unus spiritus est qui facit duos timores, scilicet servilem et castum.
Ergo timor servilis non est malus.
CO
Respondeo dicendum quod timor servilis ex parte servilitatis habet quod sit malus. Servitus enim libertati
opponitur. Unde, cum liber sit qui causa sui est, ut dicitur in principio metaphys.
Servus est qui non causa sui operatur, sed quasi ab extrinseco motus. Quicumque autem ex amore aliquid facit,
quasi ex seipso operatur, quia ex propria inclinatione movetur ad operandum.
Et ideo contra rationem servilitatis est quod aliquis ex amore operetur. Sic ergo timor servilis, inquantum servilis
est, caritati contrariatur. Si ergo servilitas esset de ratione timoris, oporteret quod timor servilis simpliciter esset
malus, sicut adulterium simpliciter est malum, quia id ex quo contrariatur caritati pertinet ad adulterii speciem.
Sed praedicta servilitas non pertinet ad speciem timoris servilis, sicut nec informitas ad speciem fidei informis.
Species enim moralis habitus vel actus ex obiecto accipitur. Obiectum autem timoris servilis est poena; cui
accidit quod bonum cui contrariatur poena ametur tanquam finis ultimus, et per consequens poena timeatur
tanquam principale malum, quod contingit in non habente caritatem; vel quod ordinetur in Deum sicut in finem,
et per consequens poena non timeatur tanquam principale malum, quod contingit in habente caritatem. Non enim
tollitur species habitus per hoc quod eius obiectum vel finis ordinatur ad ulteriorem finem. Et ideo timor servilis
secundum suam substantiam bonus est, sed servilitas eius mala est.
RA1
Ad primum ergo dicendum quod verbum illud Augustini intelligendum est de eo qui facit aliquid timore servili
inquantum est servilis, ut scilicet non amet iustitiam, sed solum timeat poenam.
RA2
Ad secundum dicendum quod timor servilis secundum suam substantiam non oritur ex tumore. Sed eius
servilitas ex tumore nascitur, inquantum scilicet homo affectum suum non vult subiicere iugo iustitiae per
amorem.
RA3
Ad tertium dicendum quod amor mercenarius dicitur qui Deum diligit propter bona temporalia. Quod secundum
se caritati contrariatur. Et ideo amor mercenarius semper est malus.
Sed timor servilis secundum suam substantiam non importat nisi timorem poenae, sive timeatur ut principale
malum, sive non timeatur ut malum principale.
|a5 Articulus 5
AG1
Ad quintum sic proceditur. Videtur quod timor servilis sit idem in substantia cum timore filiali. Ita enim videtur
se habere timor filialis ad servilem sicut fides formata ad informem, quorum unum est cum peccato mortali, aliud
vero non. Sed eadem secundum substantiam est fides formata et informis. Ergo etiam idem est secundum
substantiam timor servilis et filialis.
AG2

1268

