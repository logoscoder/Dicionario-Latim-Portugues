Sed quia solemnis baptismus, ad quem requiritur usus chrismatis, in vigilia Paschae celebratur, congrue
ordinatum est ut per biduum ante ab episcopo chrisma benedicatur, ut possit per dioecesim destinari. Dies etiam
ille satis congruit ad materias sacramentorum benedicendas, in quo fuit eucharistiae sacramentum institutum, ad
quod omnia alia sacramenta quodammodo ordinantur, sicut dictum est.
|q73 Quaestio 73
|a0 Prologus
Consequenter considerandum est de sacramento eucharistiae. Et primo, de ipso sacramento; secundo, de materia;
tertio, de forma; quarto, de effectu; quinto, de recipientibus hoc sacramentum; sexto, de ministro; septimo, de
ritu.
Circa primum quaeruntur sex. Primo, utrum eucharistia sit sacramentum. Secundo, utrum sit unum vel plura.
Tertio, utrum sit de necessitate salutis. Quarto, de nominibus eius. Quinto, de institutione ipsius. Sexto, de figuris
eius.
|a1 Articulus 1
AG1
Ad primum sic proceditur. Videtur quod eucharistia non sit sacramentum. Ad idem enim non debent ordinari duo
sacramenta, quia unumquodque sacramentum efficax est ad suum effectum producendum. Cum ergo ad
perfectionem ordinetur confirmatio et eucharistia, ut dionysius dicit, IV cap. Eccl. Hier., videtur eucharistia non
esse sacramentum, cum confirmatio sit sacramentum, ut prius habitum est.
AG2
Praeterea, in quolibet sacramento novae legis id quod visibiliter subiicitur sensui, efficit invisibilem effectum
sacramenti, sicut ablutio aquae causat et characterem baptismalem et ablutionem spiritualem, ut supra dictum est.
Sed species panis et vini, quae subiiciuntur sensui in hoc sacramento, non efficiunt neque ipsum corpus Christi
verum, quod est res et sacramentum, neque corpus mysticum, quod est res tantum in eucharistia. Ergo videtur
quod eucharistia non sit sacramentum novae legis.
AG3
Praeterea, sacramenta novae legis habentia materiam in usu materiae perficiuntur, sicut baptismus in ablutione,
et confirmatio in chrismatis consignatione. Si ergo eucharistia sit sacramentum, perficeretur in usu materiae, non
in consecratione ipsius materiae. Quod patet esse falsum, quia forma huius sacramenti sunt verba quae in
consecratione materiae dicuntur, ut infra patebit.
Ergo eucharistia non est sacramentum.
SC
Sed contra est quod in collecta dicitur, hoc tuum sacramentum non sit nobis reatus ad poenam.
CO
Respondeo dicendum quod sacramenta ecclesiae ordinantur ad subveniendum homini in vita spirituali. Vita
autem spiritualis vitae corporali conformatur, eo quod corporalia spiritualium similitudinem gerunt. Manifestum
est autem quod, sicut ad vitam corporalem requiritur generatio, per quam homo vitam accipit, et augmentum,
quo homo perducitur ad perfectionem vitae; ita etiam requiritur alimentum, quo homo conservatur in vita. Et
ideo, sicut ad vitam spiritualem oportuit esse baptismum, qui est spiritualis generatio, et confirmationem, quae
est spirituale augmentum; ita oportuit esse sacramentum eucharistiae, quod est spirituale alimentum.
RA1
Ad primum ergo dicendum quod duplex est perfectio. Una quae est in ipso homine, ad quam perducitur per
augmentum. Et talis perfectio competit confirmationi. Alia autem est perfectio quam homo consequitur ex
adiunctione cibi vel indumenti, vel alicuius huiusmodi. Et talis perfectio competit eucharistiae, quae est
spiritualis refectio.
RA2
Ad secundum dicendum quod aqua baptismi non causat aliquem spiritualem effectum propter ipsam aquam, sed
propter virtutem spiritus sancti in aqua existentem, unde chrysostomus dicit, super illud Ioan. V, Angelus
Domini secundum tempus etc., in baptizatis non simpliciter aqua operatur, sed, cum spiritus sancti susceperit
gratiam, tunc omnia solvit peccata.
Sicut autem se habet virtus spiritus sancti ad aquam baptismi, ita se habet corpus Christi verum ad species panis
et vini.
Unde species panis et vini non efficiunt aliquid nisi virtute corporis Christi veri.
RA3
Ad tertium dicendum quod sacramentum dicitur ex eo quod continet aliquid sacrum. Potest autem aliquid esse
sacrum dupliciter, scilicet absolute, et in ordine ad aliud. Haec est autem differentia inter eucharistiam et alia
sacramenta habentia materiam sensibilem, quod eucharistia continet aliquid sacrum absolute, scilicet ipsum

2463

