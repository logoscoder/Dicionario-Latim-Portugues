Sed constat quod gentiles legem non observabant.
Ergo absque observantia legis poterant aliqui salvari.
CO
Respondeo dicendum quod lex vetus manifestabat praecepta legis naturae, et superaddebat quaedam propria
praecepta.
Quantum igitur ad illa quae lex vetus continebat de lege naturae, omnes tenebantur ad observantiam veteris legis,
non quia erant de veteri lege, sed quia erant de lege naturae.
Sed quantum ad illa quae lex vetus superaddebat, non tenebantur aliqui ad observantiam veteris legis nisi solus
populus Iudaeorum. Cuius ratio est quia lex vetus, sicut dictum est, data est populo Iudaeorum ut quandam
praerogativam sanctitatis obtineret, propter reverentiam Christi, qui ex illo populo nasciturus erat. Quaecumque
autem statuuntur ad specialem aliquorum sanctificationem, non obligant nisi illos, sicut ad quaedam obligantur
clerici, qui mancipantur divino ministerio, ad quae laici non obligantur; similiter et religiosi ad quaedam
perfectionis opera obligantur ex sua professione, ad quae saeculares non obligantur. Et similiter ad quaedam
specialia obligabatur populus ille, ad quae alii populi non obligabantur.
Unde dicitur Deut. XVIII, perfectus eris, et absque macula, cum Domino Deo tuo.
Et propter hoc etiam quadam professione utebantur; ut patet Deut. XXVI, profiteor hodie coram Domino Deo
tuo etc..
RA1
Ad primum ergo dicendum quod quicumque subduntur regi, obligantur ad legem eius observandam quam
omnibus communiter proponit. Sed si instituat aliqua observanda a suis familiaribus ministris, ad haec ceteri non
obligantur.
RA2
Ad secundum dicendum quod homo quanto Deo magis coniungitur, tanto efficitur melioris conditionis. Et ideo
quanto populus Iudaeorum erat adstrictus magis ad divinum cultum, dignior aliis populis erat.
Unde dicitur Deut. IV, quae est alia gens sic inclyta, ut habeat caeremonias, iustaque iudicia, et universam
legem? et similiter etiam quantum ad hoc sunt melioris conditionis clerici quam laici, et religiosi quam
saeculares.
RA3
Ad tertium dicendum quod gentiles perfectius et securius salutem consequebantur sub observantiis legis quam
sub sola lege naturali, et ideo ad eas admittebantur.
Sicut etiam nunc laici transeunt ad clericatum, et saeculares ad religionem, quamvis absque hoc possint salvari.
|a6 Articulus 6
AG1
Ad sextum sic proceditur. Videtur quod lex vetus non convenienter fuerit data tempore Moysi.
Lex enim vetus disponebat ad salutem quae erat futura per Christum, sicut dictum est.
Sed statim homo post peccatum indiguit huiusmodi salutis remedio.
Ergo statim post peccatum lex vetus debuit dari.
AG2
Praeterea, lex vetus data est propter sanctificationem eorum ex quibus Christus nasciturus erat. Sed Abrahae
incoepit fieri promissio de semine, quod est Christus, ut habetur Gen. XII.
Ergo statim tempore Abrahae debuit lex dari.
AG3
Praeterea, sicut Christus non est natus ex aliis descendentibus ex Noe nisi ex Abraham, cui facta est promissio;
ita etiam non est natus ex aliis filiis Abrahae nisi ex David, cui est promissio renovata, secundum illud II Reg.
XXIII, dixit vir cui constitutum est de Christo Dei Iacob.
Ergo lex vetus debuit dari post David, sicut data est post Abraham.
SC
Sed contra est quod apostolus dicit, ad Gal. III, quod lex propter transgressionem posita est, donec veniret semen
cui promiserat, ordinata per Angelos in manu mediatoris, idest ordinabiliter data, ut Glossa dicit.
Ergo congruum fuit ut lex vetus illo temporis ordine traderetur.
CO
Respondeo dicendum quod convenientissime lex vetus data fuit tempore Moysi. Cuius ratio potest accipi ex
duobus, secundum quod quaelibet lex duobus generibus hominum imponitur. Imponitur enim quibusdam duris et
superbis, qui per legem compescuntur et domantur, imponitur etiam bonis, qui, per legem instructi, adiuvantur ad
implendum quod intendunt.
Conveniens igitur fuit tali tempore legem veterem dari, ad superbiam hominum convincendam. De duobus enim
homo superbiebat, scilicet de scientia, et de potentia. De scientia quidem, quasi ratio naturalis ei posset sufficere
ad salutem.

1053

