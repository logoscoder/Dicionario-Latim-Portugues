SC
Sed contra est quod per caritatem tota lex impletur, dicitur enim Rom. XIII, qui diligit proximum, legem
implevit.
Sed tota lex impleri non potest nisi per omnes virtutes morales, quia lex praecipit de omnibus actibus virtutum,
ut dicitur in V ethic..
Ergo qui habet caritatem, habet omnes virtutes morales.
Augustinus etiam dicit, in quadam epistola, quod caritas includit in se omnes virtutes cardinales.
CO
Respondeo dicendum quod cum caritate simul infunduntur omnes virtutes morales. Cuius ratio est quia Deus non
minus perfecte operatur in operibus gratiae, quam in operibus naturae. Sic autem videmus in operibus naturae,
quod non invenitur principium aliquorum operum in aliqua re, quin inveniantur in ea quae sunt necessaria ad
huiusmodi opera perficienda, sicut in animalibus inveniuntur organa quibus perfici possunt opera ad quae
peragenda anima habet potestatem. Manifestum est autem quod caritas, inquantum ordinat hominem ad finem
ultimum, est principium omnium bonorum operum quae in finem ultimum ordinari possunt. Unde oportet quod
cum caritate simul infundantur omnes virtutes morales, quibus homo perficit singula genera bonorum operum. Et
sic patet quod virtutes morales infusae non solum habent connexionem propter prudentiam; sed etiam propter
caritatem. Et quod qui amittit caritatem per peccatum mortale, amittit omnes virtutes morales infusas.
RA1
Ad primum ergo dicendum quod ad hoc quod actus inferioris potentiae sit perfectus, requiritur quod non solum
adsit perfectio in superiori potentia, sed etiam in inferiori, si enim principale agens debito modo se haberet, non
sequeretur actio perfecta, si instrumentum non esset bene dispositum. Unde oportet ad hoc quod homo bene
operetur in his quae sunt ad finem, quod non solum habeat virtutem qua bene se habeat circa finem, sed etiam
virtutes quibus bene se habeat circa ea quae sunt ad finem, nam virtus quae est circa finem, se habet ut
principalis et motiva respectu earum quae sunt ad finem. Et ideo cum caritate necesse est etiam habere alias
virtutes morales.
RA2
Ad secundum dicendum quod quandoque contingit quod aliquis habens habitum, patitur difficultatem in
operando, et per consequens non sentit delectationem et complacentiam in actu, propter aliquod impedimentum
extrinsecus superveniens, sicut ille qui habet habitum scientiae, patitur difficultatem in intelligendo, propter
somnolentiam vel aliquam infirmitatem.
Et similiter habitus Moralium virtutum infusarum patiuntur interdum difficultatem in operando, propter aliquas
dispositiones contrarias ex praecedentibus actibus relictas. Quae quidem difficultas non ita accidit in virtutibus
moralibus acquisitis, quia per exercitium actuum, quo acquiruntur, tolluntur etiam contrariae dispositiones.
RA3
Ad tertium dicendum quod aliqui sancti dicuntur aliquas virtutes non habere, inquantum patiuntur difficultatem
in actibus earum, ratione iam dicta; quamvis habitus omnium virtutum habeant.
|a4 Articulus 4
AG1
Ad quartum sic proceditur. Videtur quod fides et spes nunquam sint sine caritate. Cum enim sint virtutes
theologicae, digniores esse videntur virtutibus moralibus, etiam infusis. Sed virtutes morales infusae non possunt
esse sine caritate.
Ergo neque fides et spes.
AG2
Praeterea, nullus credit nisi volens, sed caritas est in voluntate ut Augustinus dicit, super Ioan..
Sicut perfectio eius, ut supra dictum est.
Ergo fides non potest esse sine caritate.
AG3
Praeterea, Augustinus dicit, in enchirid., quod spes sine amore esse non potest.
Amor autem est caritas, de hoc enim amore ibi loquitur.
Ergo spes non potest esse sine caritate.
SC
Sed contra est quod Matth. I, dicitur in Glossa quod fides generat spem, spes vero caritatem.
Sed generans est prius generato, et potest esse sine eo.
Ergo fides potest esse sine spe; et spes sine caritate.
CO
Respondeo dicendum quod fides et spes, sicut et virtutes morales, dupliciter considerari possunt. Uno modo,
secundum inchoationem quandam; alio modo, secundum perfectum esse virtutis. Cum enim virtus ordinetur ad
bonum opus agendum, virtus quidem perfecta dicitur ex hoc quod potest in opus perfecte bonum, quod quidem
est dum non solum bonum est quod fit, sed etiam bene fit. Alioquin, si bonum sit quod fit, non autem bene fiat,
881

