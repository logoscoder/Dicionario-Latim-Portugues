unumquodque intantum est perfectio alicuius potentiae, inquantum ad ipsum pertinet ratio proprii obiecti illius
potentiae. Proprium autem obiectum intellectus est verum. Quidquid ergo habet veritatem participatam,
contemplatum non facit intellectum perfectum ultima perfectione.
Cum autem eadem sit dispositio rerum in esse sicut in veritate, ut dicitur in II metaphys.; quaecumque sunt entia
per participationem, sunt vera per participationem. Angeli autem habent esse participatum, quia solius Dei suum
esse est sua essentia, ut in primo ostensum est.
Unde relinquitur quod solus Deus sit veritas per essentiam, et quod eius contemplatio faciat perfecte beatum.
Aliqualem autem beatitudinem imperfectam nihil prohibet attendi in contemplatione Angelorum; et etiam
altiorem quam in consideratione scientiarum speculativarum.
RA1
Ad primum ergo dicendum quod festis Angelorum intererimus non solum contemplantes Angelos, sed simul
cum ipsis, Deum.
RA2
Ad secundum dicendum quod, secundum illos qui ponunt animas humanas esse ab Angelis creatas, satis
conveniens videtur quod beatitudo hominis sit in contemplatione Angelorum, quasi in coniunctione ad suum
principium.
Sed hoc est erroneum, ut in primo dictum est.
Unde ultima perfectio intellectus humani est per coniunctionem ad Deum, qui est primum principium et
creationis animae et illuminationis eius. Angelus autem illuminat tanquam minister, ut in primo habitum est.
Unde suo ministerio adiuvat hominem ut ad beatitudinem perveniat, non autem est humanae beatitudinis
obiectum.
RA3
Ad tertium dicendum quod attingi superiorem naturam ab inferiori contingit dupliciter. Uno modo, secundum
gradum potentiae participantis, et sic ultima perfectio hominis erit in hoc quod homo attinget ad contemplandum
sicut Angeli contemplantur.
Alio modo, sicut obiectum attingitur a potentia, et hoc modo ultima perfectio cuiuslibet potentiae est ut attingat
ad id in quo plene invenitur ratio sui obiecti.
|a8 Articulus 8
AG1
Ad octavum sic proceditur. Videtur quod beatitudo hominis non sit in visione ipsius divinae essentiae.
Dicit enim dionysius, in I cap. Myst. Theol., quod per id quod est supremum intellectus, homo Deo coniungitur
sicut omnino ignoto.
Sed id quod videtur per essentiam, non est omnino ignotum.
Ergo ultima intellectus perfectio, seu beatitudo, non consistit in hoc quod Deus per essentiam videtur.
AG2
Praeterea, altioris naturae altior est perfectio. Sed haec est perfectio divini intellectus propria, ut suam essentiam
videat.
Ergo ultima perfectio intellectus humani ad hoc non pertingit, sed infra subsistit.
SC
Sed contra est quod dicitur I Ioan. III, cum apparuerit, similes ei erimus, et videbimus eum sicuti ipse est.
CO
Respondeo dicendum quod ultima et perfecta beatitudo non potest esse nisi in visione divinae essentiae. Ad
cuius evidentiam, duo consideranda sunt. Primo quidem, quod homo non est perfecte beatus, quandiu restat sibi
aliquid desiderandum et quaerendum. Secundum est, quod uniuscuiusque potentiae perfectio attenditur
secundum rationem sui obiecti.
Obiectum autem intellectus est quod quid est, idest essentia rei, ut dicitur in III de anima.
Unde intantum procedit perfectio intellectus, inquantum cognoscit essentiam alicuius rei. Si ergo intellectus
aliquis cognoscat essentiam alicuius effectus, per quam non possit cognosci essentia causae, ut scilicet sciatur de
causa quid est; non dicitur intellectus attingere ad causam simpliciter, quamvis per effectum cognoscere possit de
causa an sit. Et ideo remanet naturaliter homini desiderium, cum cognoscit effectum, et scit eum habere causam,
ut etiam sciat de causa quid est. Et illud desiderium est admirationis, et causat inquisitionem, ut dicitur in
principio metaphys..
Puta si aliquis cognoscens eclipsim solis, considerat quod ex aliqua causa procedit, de qua, quia nescit quid sit,
admiratur, et admirando inquirit. Nec ista inquisitio quiescit quousque perveniat ad cognoscendum essentiam
causae. Si igitur intellectus humanus, cognoscens essentiam alicuius effectus creati, non cognoscat de Deo nisi
an est; nondum perfectio eius attingit simpliciter ad causam primam, sed remanet ei adhuc naturale desiderium
inquirendi causam. Unde nondum est perfecte beatus. Ad perfectam igitur beatitudinem requiritur quod
intellectus pertingat ad ipsam essentiam primae causae. Et sic perfectionem suam habebit per unionem ad Deum
sicut ad obiectum, in quo solo beatitudo hominis consistit, ut supra dictum est.
609

