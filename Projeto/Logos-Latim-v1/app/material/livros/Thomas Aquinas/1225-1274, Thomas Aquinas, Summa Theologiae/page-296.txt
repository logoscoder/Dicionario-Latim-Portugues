RA1
Ad primum ergo dicendum quod vespere et mane non accipiuntur in cognitione angelica secundum
similitudinem ad admixtionem tenebrarum; sed secundum similitudinem principii et termini.
Vel dicendum quod nihil prohibet, ut dicit Augustinus IV super Gen. Ad litt., aliquid in comparatione ad unum
dici lux, et in comparatione ad aliud dici tenebra. Sicut vita fidelium et iustorum, in comparatione ad impios,
dicitur lux, secundum illud Ephes. V, fuistis aliquando tenebrae, nunc autem lux in Domino; quae tamen vita
fidelium, in comparatione ad vitam gloriae, tenebrosa dicitur, secundum illud II Petri I, habetis propheticum
sermonem, cui bene facitis attendentes quasi lucernae lucenti in caliginoso loco.
Sic igitur cognitio Angeli qua cognoscit res in propria natura, dies est per comparationem ad ignorantiam vel
errorem, sed obscura est per comparationem ad visionem verbi.
RA2
Ad secundum dicendum quod matutina et vespertina cognitio ad diem pertinet, idest ad Angelos illuminatos, qui
sunt distincti a tenebris, idest a malis Angelis. Angeli autem boni, cognoscentes creaturam, non in ea figuntur,
quod esset tenebrescere et noctem fieri; sed hoc ipsum referunt ad laudem Dei, in quo sicut in principio omnia
cognoscunt. Et ideo post vesperam non ponitur nox, sed mane, ita quod mane sit finis praecedentis diei et
principium sequentis, inquantum Angeli cognitionem praecedentis operis ad laudem Dei referunt. Meridies
autem sub nomine diei comprehenditur, quasi medium inter duo extrema.
Vel potest meridies referri ad cognitionem ipsius Dei, qui non habet principium nec finem.
RA3
Ad tertium dicendum quod etiam ipsi Angeli creaturae sunt.
Unde esse rerum in intelligentia angelica comprehenditur sub vespertina cognitione, sicut et esse rerum in
propria natura.
|a7 Articulus 7
AG1
Ad septimum sic proceditur. Videtur quod una sit cognitio vespertina et matutina.
Dicitur enim Gen. I, factum est vespere et mane dies unus.
Sed per diem intelligitur cognitio angelica, ut Augustinus dicit.
Ergo una et eadem est cognitio in Angelis matutina et vespertina.
AG2
Praeterea, impossibile est unam potentiam simul duas operationes habere. Sed Angeli semper sunt in actu
cognitionis matutinae, quia semper vident Deum et res in Deo, secundum illud Matth. XVIII, Angeli eorum
semper vident faciem patris mei etc..
Ergo, si cognitio vespertina esset alia a matutina, nullo modo Angelus posset esse in actu cognitionis
vespertinae.
AG3
Praeterea, apostolus dicit, I Cor. XIII, cum venerit quod perfectum est, evacuabitur quod ex parte est.
Sed si cognitio vespertina sit alia a matutina, comparatur ad ipsam sicut imperfectum ad perfectum. Ergo non
poterit simul vespertina cognitio esse cum matutina.
SC
In contrarium est quod dicit Augustinus, IV super Gen. Ad litt., quod multum interest inter cognitionem rei
cuiuscumque in verbo Dei, et cognitionem eius in natura eius, ut illud merito pertineat ad diem, hoc ad
vesperam.
CO
Respondeo dicendum quod, sicut dictum est, cognitio vespertina dicitur, qua Angeli cognoscunt res in propria
natura. Quod non potest ita intelligi quasi ex propria rerum natura cognitionem accipiant, ut haec praepositio in
indicet habitudinem principii, quia non accipiunt Angeli cognitionem a rebus, ut supra habitum est.
Relinquitur igitur quod hoc quod dicitur in propria natura, accipiatur secundum rationem cogniti, secundum quod
subest cognitioni; ut scilicet cognitio vespertina in Angelis dicatur secundum quod cognoscunt esse rerum quod
habent res in propria natura. Quod quidem per duplex medium cognoscunt, scilicet per species innatas, et per
rationes rerum in verbo existentes. Non enim, videndo verbum, cognoscunt solum illud esse rerum quod habent
in verbo; sed illud esse quod habent in propria natura; sicut Deus per hoc quod videt se, cognoscit esse rerum
quod habent in propria natura.
Si ergo dicatur cognitio vespertina secundum quod cognoscunt esse rerum quod habent in propria natura,
videndo verbum; sic una et eadem secundum essentiam est cognitio vespertina et matutina, differens solum
secundum cognita. Si vero cognitio vespertina dicatur secundum quod Angeli cognoscunt esse rerum quod
habent in propria natura, per formas innatas; sic alia est cognitio vespertina et matutina.
Et ita videtur intelligere Augustinus, cum unam ponat imperfectam respectu alterius.
RA1

296

