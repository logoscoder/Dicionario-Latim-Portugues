Distinctio ergo ordinum in Angelis est non solum secundum dona gratuita, sed etiam secundum dona naturalia.
CO
Respondeo dicendum quod ordo gubernationis, qui est ordo multitudinis sub principatu existentis, attenditur per
respectum ad finem. Finis autem Angelorum potest accipi dupliciter. Uno modo, secundum facultatem suae
naturae, ut scilicet cognoscant et ament Deum naturali cognitione et amore. Et secundum respectum ad hunc
finem, distinguuntur ordines Angelorum secundum naturalia dona.
Alio modo potest accipi finis angelicae multitudinis supra naturalem facultatem eorum, qui consistit in visione
divinae essentiae, et in immobili fruitione bonitatis ipsius; ad quem finem pertingere non possunt nisi per
gratiam. Unde secundum respectum ad hunc finem, ordines distinguuntur in Angelis completive quidem
secundum dona gratuita, dispositive autem secundum dona naturalia, quia Angelis data sunt dona gratuita
secundum capacitatem naturalium, quod non est in hominibus, ut supra dictum est.
Unde in hominibus distinguuntur ordines secundum dona gratuita tantum, et non secundum naturam.
RA
Et per hoc patet responsio ad obiecta.
|a5 Articulus 5
AG1
Ad quintum sic proceditur. Videtur quod ordines Angelorum non convenienter nominentur. Omnes enim
caelestes spiritus dicuntur et Angeli et virtutes caelestes. Sed nomina communia inconvenienter aliquibus
appropriantur. Ergo inconvenienter nominatur unus ordo Angelorum, et alius virtutum.
AG2
Praeterea, esse Dominum est proprium Dei; secundum illud Psal. Xcix scitote quoniam Dominus ipse est Deus.
Ergo inconvenienter unus ordo caelestium spirituum dominationes vocatur.
AG3
Praeterea, nomen dominationis ad gubernationem pertinere videtur.
Similiter autem et nomen principatuum, et potestatum.
Inconvenienter ergo tribus ordinibus haec tria nomina imponuntur.
AG4
Praeterea, Archangeli dicuntur quasi principes Angeli. Non ergo hoc nomen debet imponi alii ordini quam ordini
principatuum.
AG5
Praeterea, nomen seraphim imponitur ab ardore qui ad caritatem pertinet, nomen autem cherubim imponitur a
scientia.
Caritas autem et scientia sunt dona communia omnibus Angelis.
Non ergo debent esse nomina specialium ordinum.
AG6
Praeterea, throni dicuntur sedes. Sed ex hoc ipso Deus in creatura rationali sedere dicitur, quod ipsum cognoscit
et amat. Non ergo debet esse alius ordo thronorum ab ordine cherubim et seraphim.
Sic igitur videtur quod inconvenienter ordines Angelorum nominentur.
SC
Sed contra est auctoritas sacrae Scripturae, quae sic eos nominat.
Nomen enim seraphim ponitur Isaiae VI; nomen cherubim Ezech. I; nomen thronorum, Coloss. I; dominationes
autem et virtutes et potestates et principatus ponuntur Ephes. I; nomen autem Archangeli ponitur in canonica
Iudae, nomina autem Angelorum in pluribus Scripturae locis.
CO
Respondeo dicendum quod in nominatione angelicorum ordinum, considerare oportet quod propria nomina
singulorum ordinum proprietates eorum designant, ut dionysius dicit VII cap. Cael. Hier..
Ad videndum autem quae sit proprietas cuiuslibet ordinis, considerare oportet quod in rebus ordinatis tripliciter
aliquid esse contingit, scilicet per proprietatem, per excessum, et per participationem.
Per proprietatem autem dicitur esse aliquid in re aliqua, quod adaequatur et proportionatur naturae ipsius. Per
excessum autem, quando illud quod attribuitur alicui, est minus quam res cui attribuitur, sed tamen convenit illi
rei per quendam excessum; sicut dictum est de omnibus nominibus quae attribuuntur Deo.
Per participationem autem, quando illud quod attribuitur alicui, non plenarie invenitur in eo, sed deficienter;
sicut sancti homines participative dicuntur dii. Si ergo aliquid nominari debeat nomine designante proprietatem
ipsius, non debet nominari ab eo quod imperfecte participat, neque ab eo quod excedenter habet; sed ab eo quod
est sibi quasi coaequatum. Sicut si quis velit proprie nominare hominem, dicet eum substantiam rationalem, non
autem substantiam intellectualem, quod est proprium nomen Angeli, quia simplex intelligentia convenit Angelo
per proprietatem, homini vero per participationem; neque substantiam sensibilem, quod est nomen bruti
proprium, quia sensus est minus quam id quod est proprium homini, et convenit homini excedenter prae aliis
animalibus. Sic igitur considerandum est in ordinibus Angelorum, quod omnes spirituales perfectiones sunt
537

