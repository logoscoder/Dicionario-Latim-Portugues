Ad tertium dicendum quod illa obiectio procedit de universali secundum quod substat intentioni universalitatis,
sic enim non cadit sub apprehensione vel appetitu sensitivo.
|q30 Quaestio 30
|a0 Prologus
Deinde considerandum est de concupiscentia. Et circa hoc quaeruntur quatuor. Primo, utrum concupiscentia sit
in appetitu sensitivo tantum. Secundo, utrum concupiscentia sit passio specialis. Tertio, utrum sint aliquae
concupiscentiae naturales, et aliquae non naturales. Quarto, utrum concupiscentia sit infinita.
|a1 Articulus 1
AG1
Ad primum sic proceditur. Videtur quod concupiscentia non solum sit in appetitu sensitivo. Est enim quaedam
concupiscentia sapientiae, ut dicitur Sap. VI, concupiscentia sapientiae deducit ad regnum perpetuum.
Sed appetitus sensitivus non potest ferri in sapientiam.
Ergo concupiscentia non est in solo appetitu sensitivo.
AG2
Praeterea, desiderium mandatorum Dei non est in appetitu sensitivo, immo apostolus dicit, Rom. VII, non habitat
in me, hoc est in carne mea, bonum.
Sed desiderium mandatorum Dei sub concupiscentia cadit, secundum illud Psalmi CXVIII, concupivit anima
mea desiderare iustificationes tuas.
Ergo concupiscentia non est solum in appetitu sensitivo.
AG3
Praeterea, cuilibet potentiae est concupiscibile proprium bonum.
Ergo concupiscentia est in qualibet potentiae animae, et non solum in appetitu sensitivo.
SC
Sed contra est quod Damascenus dicit, quod irrationale obediens et persuasibile rationi, dividitur in
concupiscentiam et iram. Haec autem est irrationalis pars animae, passiva et appetitiva.
Ergo concupiscentia est in appetitu sensitivo.
CO
Respondeo dicendum quod, sicut Philosophus dicit in I rhetoric., concupiscentia est appetitus delectabilis.
Est autem duplex delectatio, ut infra dicetur, una quae est in bono intelligibili, quod est bonum rationis; alia quae
est in bono secundum sensum. Prima quidem delectatio videtur esse animae tantum. Secunda autem est animae
et corporis, quia sensus est virtus in organo corporeo; unde et bonum secundum sensum est bonum totius
coniuncti. Talis autem delectationis appetitus videtur esse concupiscentia, quae simul pertineat et ad animam et
ad corpus, ut ipsum nomen concupiscentiae sonat. Unde concupiscentia, proprie loquendo, est in appetitu
sensitivo; et in VI concupiscibili, quae ab ea denominatur.
RA1
Ad primum ergo dicendum quod appetitus sapientiae, vel aliorum spiritualium bonorum, interdum
concupiscentia nominatur, vel propter similitudinem quandam, vel propter intensionem appetitus superioris
partis, ex quo fit redundantia in inferiorem appetitum, ut simul etiam ipse inferior appetitus suo modo tendat in
spirituale bonum consequens appetitum superiorem, et etiam ipsum corpus spiritualibus deserviat; sicut in
Psalmo LXXXIII, dicitur, cor meum et caro mea exultaverunt in Deum vivum.
RA2
Ad secundum dicendum quod desiderium magis pertinere potest, proprie loquendo, non solum ad inferiorem
appetitum, sed etiam ad superiorem. Non enim importat aliquam consociationem in cupiendo, sicut
concupiscentia; sed simplicem motum in rem desideratam.
RA3
Ad tertium dicendum quod unicuique potentiae animae competit appetere proprium bonum appetitu naturali, qui
non sequitur apprehensionem. Sed appetere bonum appetitu animali, qui sequitur apprehensionem, pertinet
solum ad vim appetitivam. Appetere autem aliquid sub ratione boni delectabilis secundum sensum, quod proprie
est concupiscere, pertinet ad vim concupiscibilem.
|a2 Articulus 2
AG1
Ad secundum sic proceditur. Videtur quod concupiscentia non sit passio specialis potentiae concupiscibilis.
Passiones enim distinguuntur secundum obiecta. Sed obiectum concupiscibilis est delectabile secundum sensum;
quod etiam est obiectum concupiscentiae, secundum Philosophum, in I rhetoric..
Ergo concupiscentia non est passio specialis in concupiscibili.
AG2
730

