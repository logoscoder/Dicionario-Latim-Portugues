Sed David caritatem habebat. Ergo ex caritate magis sunt odiendi peccatores quam diligendi.
AG2
Praeterea, probatio dilectionis exhibitio est operis; ut Gregorius dicit, in homilia Pentecostes.
Sed peccatoribus iusti non exhibent opera dilectionis, sed magis opera quae videntur esse odii, secundum illud
psalm., in matutino interficiebam omnes peccatores terrae.
Et Dominus praecepit, Exod. XXII, maleficos non patieris vivere.
Ergo peccatores non sunt ex caritate diligendi.
AG3
Praeterea, ad amicitiam pertinet ut amicis velimus et optemus bona. Sed sancti ex caritate optant peccatoribus
mala, secundum illud psalm., convertantur peccatores in infernum.
Ergo peccatores non sunt ex caritate diligendi.
AG4
Praeterea, proprium amicorum est de eisdem gaudere et idem velle.
Sed caritas non facit velle quod peccatores volunt, neque facit gaudere de hoc de quo peccatores gaudent; sed
magis facit contrarium. Ergo peccatores non sunt ex caritate diligendi.
AG5
Praeterea, proprium est amicorum simul convivere, ut dicitur in VIII ethic..
Sed cum peccatoribus non est convivendum, secundum illud II ad Cor. VI, recedite de medio eorum.
Ergo peccatores non sunt ex caritate diligendi.
SC
Sed contra est quod Augustinus dicit, in I de doct. Christ., quod cum dicitur, diliges proximum tuum,
manifestum est omnem hominem proximum esse deputandum.
Sed peccatores non desinunt esse homines, quia peccatum non tollit naturam. Ergo peccatores sunt ex caritate
diligendi.
CO
Respondeo dicendum quod in peccatoribus duo possunt considerari, scilicet natura, et culpa. Secundum naturam
quidem, quam a Deo habent, capaces sunt beatitudinis, super cuius communicatione caritas fundatur, ut supra
dictum est.
Et ideo secundum naturam suam sunt ex caritate diligendi. Sed culpa eorum Deo contrariatur, et est beatitudinis
impedimentum. Unde secundum culpam, qua Deo adversantur, sunt odiendi quicumque peccatores, etiam pater
et mater et propinqui, ut habetur Luc. XIV.
Debemus enim in peccatoribus odire quod peccatores sunt, et diligere quod homines sunt beatitudinis capaces.
Et hoc est eos vere ex caritate diligere propter Deum.
RA1
Ad primum ergo dicendum quod iniquos propheta odio habuit inquantum iniqui sunt, habens odio iniquitatem
ipsorum, quod est ipsorum malum. Et hoc est perfectum odium, de quo ipse dicit, perfecto odio oderam illos.
Eiusdem autem rationis est odire malum alicuius et diligere bonum eius.
Unde etiam istud odium perfectum ad caritatem pertinet.
RA2
Ad secundum dicendum quod amicis peccantibus, sicut Philosophus dicit, in IX ethic., non sunt subtrahenda
amicitiae beneficia, quousque habeatur spes sanationis eorum, sed magis est eis auxiliandum ad recuperationem
virtutis quam ad recuperationem pecuniae, si eam amisissent, quanto virtus est magis amicitiae affinis quam
pecunia. Sed quando in maximam malitiam incidunt et insanabiles fiunt, tunc non est eis amicitiae familiaritas
exhibenda. Et ideo huiusmodi peccantes, de quibus magis praesumitur nocumentum aliorum quam eorum
emendatio, secundum legem divinam et humanam praecipiuntur occidi.
Et tamen hoc facit iudex non ex odio eorum, sed ex caritatis amore quo bonum publicum praefertur vitae
singularis personae.
Et tamen mors per iudicem inflicta peccatori prodest, sive convertatur, ad culpae expiationem; sive non
convertatur, ad culpae terminationem, quia per hoc tollitur ei potestas amplius peccandi.
RA3
Ad tertium dicendum quod huiusmodi imprecationes quae in sacra Scriptura inveniuntur, tripliciter possunt
intelligi.
Uno modo, per modum praenuntiationis, non per modum optationis, ut sit sensus, convertantur peccatores in
infernum, idest convertentur. Alio modo, per modum optationis, ut tamen desiderium optantis non referatur ad
poenam hominum, sed ad iustitiam punientis, secundum illud, laetabitur iustus cum viderit vindictam.
Quia nec ipse Deus puniens laetatur in perditione impiorum, ut dicitur Sap. I, sed in sua iustitia, quia iustus
Dominus, et iustitias dilexit. Tertio, ut desiderium referatur ad remotionem culpae, non ad ipsam poenam, ut
scilicet peccata destruantur et homines remaneant.
RA4

1306

