Ad primum ergo dicendum quod discretio luminis intelligibilis non potest a nobis cognosci nisi secundum quod
iudicatur per aliqua signa imaginaria vel sensibilia. Et ideo ex diversitate imaginatorum perpenditur diversitas
intellectualis luminis.
RA2
Ad secundum dicendum quod, sicut supra dictum est, prophetia non est per modum habitus immanentis, sed
magis per modum passionis transeuntis. Unde non est inconveniens quod uni et eidem prophetae fiat revelatio
prophetica diversis vicibus secundum diversos gradus.
RA3
Ad tertium dicendum quod dicta et facta de quibus ibi fit mentio, non pertinent ad revelationem prophetiae, sed
ad denuntiationem, quae fit secundum dispositionem eorum quibus denuntiatur id quod prophetae revelatum est;
et hoc fit quandoque per dicta, quandoque per facta. Denuntiatio autem et operatio miraculorum consequenter se
habent ad prophetiam, ut supra dictum est.
|a4 Articulus 4
AG1
Ad quartum sic proceditur. Videtur quod Moyses non fuerit excellentior omnibus prophetis.
Dicit enim Glossa, in principio Psalterii, quod David dicitur propheta per excellentiam.
Non ergo Moyses fuit excellentissimus omnium.
AG2
Praeterea, maiora miracula facta sunt per iosue, qui fecit stare solem et lunam, ut habetur iosue X, et per Isaiam,
qui fecit retrocedere solem, ut habetur Isaiae XXXVIII, quam per Moysen, qui divisit mare rubrum. Similiter
etiam per eliam, de quo dicitur, Eccli. XLVIII, quis poterit tibi similiter gloriari, qui sustulisti mortuum ab
inferis? non ergo Moyses fuit excellentissimus prophetarum.
AG3
Praeterea, Matth. XI dicitur quod inter natos mulierum non surrexit maior ioanne baptista.
Non ergo Moyses fuit excellentior omnibus prophetis.
SC
Sed contra est quod dicitur Deut. Ult., non surrexit propheta ultra in Israel sicut Moyses.
CO
Respondeo dicendum quod, licet quantum ad aliquid aliquis alius prophetarum fuerit maior Moyse, simpliciter
tamen Moyses fuit omnibus maior. In prophetia enim, sicut ex praedictis patet, consideratur et cognitio, tam
secundum visionem intellectualem quam secundum visionem imaginariam; et denuntiatio; et confirmatio per
miracula. Moyses ergo fuit aliis excellentior, primo quidem, quantum ad visionem intellectualem, eo quod vidit
ipsam Dei essentiam, sicut Paulus in raptu; sicut Augustinus dicit, XII super Gen. Ad litt.. Unde dicitur, Num.
XII, quod palam, non per aenigmata Deum videt.
Secundo, quantum ad imaginariam visionem, quam quasi ad nutum habebat, non solum audiens verba, sed etiam
videns loquentem, etiam in specie Dei, non solum in dormiendo, sed etiam in vigilando.
Unde dicitur Exod. XXXIII, quod loquebatur ei Dominus facie ad faciem, sicut homo solet loqui cum amico suo.
Tertio, quantum ad denuntiationem, quia loquebatur toti populo fidelium ex persona Dei quasi de novo legem
proponens; alii vero prophetae loquebantur ad populum in persona Dei quasi inducentes ad observantiam legis
Moysi, secundum illud Malach. IV, mementote legis Moysi, servi mei.
Quarto, quantum ad operationem miraculorum, quae fecit toti uni populo infidelium.
Unde dicitur Deut. Ult., non surrexit ultra propheta in Israel sicut Moyses, quem nosset Dominus facie ad
faciem, in omnibus signis atque portentis quae per eum misit ut faceret in terra Aegypti, Pharaoni et omnibus
servis eius, universaeque terrae illius.
RA1
Ad primum ergo dicendum quod prophetia David ex propinquo attingit visionem Moysi quantum ad visionem
intellectualem, quia uterque accepit revelationem intelligibilis et supernaturalis veritatis absque imaginaria
visione. Visio tamen Moysi fuit excellentior quantum ad cognitionem divinitatis, sed David plenius cognovit et
expressit mysteria incarnationis Christi.
RA2
Ad secundum dicendum quod illa signa illorum prophetarum fuerunt maiora secundum substantiam facti, sed
tamen miracula Moysi fuerunt maiora secundum modum faciendi, quia sunt facta toti populo.
RA3
Ad tertium dicendum quod ioannes pertinet ad novum testamentum, cuius ministri praeferuntur etiam ipsi
Moysi, quasi magis revelate speculantes, ut habetur II ad Cor. III.
|a5 Articulus 5
AG1

1945

