non omne signum est sensibile. Sufficit autem ad rationem sacramenti quod sit signum alicuius rei sacrae
inquantum homo per eam sanctificatur, ut supra dictum est.
Non ergo requiritur ad sacramentum quod sit aliqua res sensibilis.
AG2
Praeterea, sacramenta pertinent ad regnum Dei et cultum Dei. Sed res sensibiles non videntur pertinere ad cultum
Dei, dicitur enim Ioan. IV, spiritus est Deus, et eos qui adorant eum, in spiritu et veritate adorare oportet; et
Rom. XIV, non est regnum Dei esca et potus.
Ergo res sensibiles non requiruntur ad sacramenta.
AG3
Praeterea, Augustinus dicit, in libro de Lib. Arbit., quod res sensibiles sunt minima bona, sine quibus homo recte
vivere potest.
Sed sacramenta sunt de necessitate salutis humanae, ut infra patebit, et ita sine eis homo recte vivere non potest.
Non ergo res sensibiles requiruntur ad sacramenta.
SC
Sed contra est quod Augustinus dicit, super Ioan., accedit verbum ad elementum, et fit sacramentum.
Et loquitur ibi de elemento sensibili, quod est aqua.
Ergo res sensibiles requiruntur ad sacramenta.
CO
Respondeo dicendum quod divina sapientia unicuique rei providet secundum suum modum, et propter hoc
dicitur, Sap. VIII, quod suaviter disponit omnia.
Unde et Matth. XXV dicitur quod dividit unicuique secundum propriam virtutem.
Est autem homini connaturale ut per sensibilia perveniat in cognitionem intelligibilium. Signum autem est per
quod aliquis devenit in cognitionem alterius. Unde, cum res sacrae quae per sacramenta significantur, sint
quaedam spiritualia et intelligibilia bona quibus homo sanctificatur, consequens est ut per aliquas res sensibiles
significatio sacramenti impleatur, sicut etiam per similitudinem sensibilium rerum in divina Scriptura res
spirituales nobis describuntur.
Et inde est quod ad sacramenta requiruntur res sensibiles, ut etiam dionysius probat, in I cap. Caelestis
hierarchiae.
RA1
Ad primum ergo dicendum quod unumquodque praecipue denominatur et definitur secundum illud quod
convenit ei primo et per se, non autem per id quod convenit ei per aliud. Effectus autem sensibilis per se habet
quod ducat in cognitionem alterius, quasi primo et per se homini innotescens, quia omnis nostra cognitio a sensu
initium habet. Effectus autem intelligibiles non habent quod possint ducere in cognitionem alterius nisi
inquantum sunt per aliud manifestati, idest per aliqua sensibilia. Et inde est quod primo et principaliter dicuntur
signa quae sensibus offeruntur, sicut Augustinus dicit, in II de doct. Christ., quod signum est quod, praeter
speciem quam ingerit sensibus, facit aliquid aliud in cognitionem venire.
Effectus autem intelligibiles non habent rationem signi nisi secundum quod sunt manifestati per aliqua signa. Et
per hunc etiam modum quaedam quae non sunt sensibilia, dicuntur quodammodo sacramenta, inquantum sunt
significata per aliqua sensibilia, de quibus infra agetur.
RA2
Ad secundum dicendum, quod res sensibiles, prout in sua natura considerantur, non pertinent ad cultum vel
regnum Dei, sed solum secundum quod sunt signa spiritualium rerum, in quibus regnum Dei consistit.
RA3
Ad tertium dicendum quod Augustinus ibi loquitur de rebus sensibilibus secundum quod in sua natura
considerantur, non autem secundum quod assumuntur ad significandum spiritualia, quae sunt maxima bona.
|a5 Articulus 5
AG1
Ad quintum sic proceditur. Videtur quod non requirantur determinatae res ad sacramenta. Res enim sensibiles
requiruntur in sacramentis ad significandum, ut dictum est.
Sed nihil prohibet diversis rebus sensibilibus idem significari, sicut in sacra Scriptura Deus aliquando
metaphorice significatur per lapidem, quandoque per leonem, quandoque per solem, aut aliquid huiusmodi.
Ergo videtur quod diversae res possint congruere eidem sacramento. Non ergo determinatae res in sacramentis
requiruntur.
AG2
Praeterea, magis necessaria est salus animae quam salus corporis.
Sed in medicinis corporalibus, quae ad salutem corporis ordinantur, potest una res pro alia poni in eius defectu.
Ergo multo magis in sacramentis, quae sunt medicinae spirituales ad salutem animae ordinatae, poterit una res
assumi pro alia quando illa defuerit.
AG3
2373

