AG1
Ad primum sic proceditur. Videtur quod homines non fuissent cum iustitia nati.
Dicit enim Hugo de sancto victore quod primus homo ante peccatum generaret quidem filios sine peccato, sed
non paternae iustitiae haeredes.
AG2
Praeterea, iustitia est per gratiam, ut apostolus dicit ad Rom. V.
Sed gratia non transfunditur, quia sic esset naturalis; sed a solo Deo infunditur.
Ergo pueri cum iustitia nati non fuissent.
AG3
Praeterea, iustitia in anima est. Sed anima non est ex traduce.
Ergo nec iustitia traducta fuisset a parentibus in filios.
SC
Sed contra est quod Anselmus dicit, in libro de conceptu virg., quod simul cum rationalem haberent animam,
iusti essent quos generaret homo, si non peccaret.
CO
Respondeo dicendum quod naturaliter homo generat sibi simile secundum speciem. Unde quaecumque
accidentia consequuntur naturam speciei, in his necesse est quod filii parentibus similentur, nisi sit error in
operatione naturae, qui in statu innocentiae non fuisset. In accidentibus autem individualibus non est necesse
quod filii parentibus similentur. Iustitia autem originalis, in qua primus homo conditus fuit, fuit accidens naturae
speciei, non quasi ex principiis speciei causatum, sed sicut quoddam donum divinitus datum toti naturae. Et hoc
apparet, quia opposita sunt unius generis, peccatum autem originale, quod opponitur illi iustitiae, dicitur esse
peccatum naturae; unde traducitur a parente in posteros.
Et propter hoc etiam filii parentibus assimilati fuissent quantum ad originalem iustitiam.
RA1
Ad primum ergo dicendum quod verbum Hugonis est intelligendum non quantum ad habitum iustitiae, sed
quantum ad executionem actus.
RA2
Ad secundum dicendum quod quidam dicunt quod pueri non fuissent nati cum iustitia gratuita, quae est merendi
principium, sed cum iustitia originali.
Sed cum radix originalis iustitiae, in cuius rectitudine factus est homo, consistat in subiectione supernaturali
rationis ad Deum, quae est per gratiam gratum facientem, ut supra dictum est; necesse est dicere quod, si pueri
nati fuissent in originali iustitia, quod etiam nati fuissent cum gratia; sicut et de primo homine supra diximus
quod fuit cum gratia conditus. Non tamen fuisset propter hoc gratia naturalis, quia non fuisset transfusa per
virtutem seminis, sed fuisset collata homini statim cum habuisset animam rationalem. Sicut etiam statim cum
corpus est dispositum infunditur a Deo anima rationalis, quae tamen non est ex traduce.
RA3
Unde patet solutio ad tertium.
|a2 Articulus 2
AG1
Ad secundum sic proceditur. Videtur quod pueri in statu innocentiae nati fuissent in iustitia confirmati.
Dicit enim Gregorius, IV Moralium, super illud, somno meo requiescerem etc., si parentem primum nulla
putredo peccati corrumperet, nequaquam ex se filios Gehennae generaret; sed hi qui nunc per redemptorem
salvandi sunt, soli ab illo electi nascerentur.
Ergo nascerentur omnes in iustitia confirmati.
AG2
Praeterea, Anselmus dicit, in libro cur Deus homo, quod si primi parentes sic vixissent ut tentati non peccassent,
ita confirmarentur cum omni propagine sua, ut ultra peccare non possent.
Ergo pueri nascerentur in iustitia confirmati.
AG3
Praeterea, bonum est potentius quam malum. Sed propter peccatum primi hominis consecuta est necessitas
peccandi in his qui nascuntur ex eo. Ergo si primus homo in iustitia perstitisset, derivaretur ad posteros
necessitas observandi iustitiam.
AG4
Praeterea, Angelus adhaerens Deo aliis peccantibus, statim est in iustitia confirmatus, ut ulterius peccare non
posset. Ergo similiter et homo, si tentationi restitisset, confirmatus fuisset.
Sed qualis ipse fuit, tales alios generasset.
Ergo et eius filii confirmati in iustitia nascerentur.
SC

503

