vobiscum; et expectat assensum dicentium, amen. Et ideo in his quae secreto dicuntur, publice praemittit,
Dominus vobiscum, et subiungit, per omnia saecula saeculorum.
Vel secrete aliqua sacerdos dicit in signum quod, circa Christi passionem, discipuli non nisi occulte Christum
confitebantur.
RA7
Ad septimum dicendum quod efficacia verborum sacramentalium impediri potest per intentionem sacerdotis.
Nec tamen est inconveniens quod a Deo petamus id quod certissime scimus ipsum facturum, sicut Christus, Ioan.
XVII, petiit suam clarificationem. Non tamen ibi videtur sacerdos orare ut consecratio impleatur, sed ut nobis
fiat fructuosa, unde signanter dicit, ut nobis corpus et sanguis fiat.
Et hoc significant verba quae praemittit dicens, hanc oblationem facere digneris benedictam, secundum
Augustinum, idest, per quam benedicimur, scilicet per gratiam; adscriptam, idest, per quam in caelo adscribimur;
ratam, idest, per quam visceribus Christi censeamur; rationabilem, idest, per quam a bestiali sensu exuamur;
acceptabilem, idest, ut, qui nobis ipsis displicemus, per hanc acceptabiles eius unico filio simus.
RA8
Ad octavum dicendum quod, licet hoc sacrificium ex seipso praeferatur omnibus antiquis sacrificiis, tamen
sacrificia antiquorum fuerunt Deo acceptissima ex eorum devotione. Petit ergo sacerdos ut hoc sacrificium
acceptetur Deo ex devotione offerentium, sicut illa accepta fuerunt Deo.
RA9
Ad nonum dicendum quod sacerdos non petit quod species sacramentales deferantur in caelum; neque corpus
Christi verum, quod ibi esse non desinit. Sed petit hoc pro corpore mystico, quod scilicet in hoc sacramento
significatur, ut scilicet orationes et populi et sacerdotis Angelus assistens divinis mysteriis Deo repraesentet;
secundum illud Apoc. VIII, ascendit fumus incensorum de oblationibus sanctorum de manu Angeli.
Sublime autem altare Dei dicitur vel ipsa ecclesia triumphans, in quam transferri petimus, vel ipse Deus, cuius
participationem petimus; de hoc enim altari dicitur Exod. XX, non ascendes ad altare meum per gradus, idest, in
trinitate gradus non facies.
Vel per Angelum intelligitur ipse Christus, qui est magni consilii Angelus, qui corpus suum mysticum Deo patri
coniungit et ecclesiae triumphanti. Et propter hoc etiam Missa nominatur. Quia per Angelum sacerdos preces ad
Deum mittit, sicut populus per sacerdotem. Vel quia Christus est hostia nobis Missa. Unde et in fine Missae
diaconus in festis diebus populum licentiat, dicens, ite, Missa est, scilicet hostia ad Deum per Angelum, ut
scilicet sit Deo accepta.
|a5 Articulus 5
AG1
Ad quintum sic proceditur. Videtur quod ea quae in celebratione huius sacramenti aguntur, non sunt
convenientia. Hoc enim sacramentum ad novum testamentum pertinet, ut ex forma ipsius apparet. In novo autem
testamento non sunt observandae caeremoniae veteris testamenti. Ad quas pertinebat quod sacerdos et ministri
aqua lavabantur quando accedebant ad offerendum, legitur enim Exod. XXX, lavabunt Aaron et filii eius manus
suas ac pedes quando ingressuri sunt ad altare.
Non est ergo conveniens quod sacerdos lavet manus suas inter Missarum solemnia.
AG2
Praeterea, ibidem Dominus mandavit quod sacerdos adoleret incensum suave fragrans super altare quod erat ante
propitiatorium. Quod etiam pertinebat ad caeremoniam veteris testamenti.
Inconvenienter ergo sacerdos in Missa thurificatione utitur.
AG3
Praeterea, ea quae in sacramentis ecclesiae aguntur, non sunt iteranda. Inconvenienter ergo sacerdos iterat
crucesignationes super hoc sacramentum.
AG4
Praeterea, apostolus dicit, Heb. VII, sine ulla contradictione, quod minus est a maiori benedicitur.
Sed Christus, qui est in hoc sacramento post consecrationem, est multo maior sacerdote. Inconvenienter igitur
sacerdos post consecrationem benedicit hoc sacramentum cruce signando.
AG5
Praeterea, in sacramento ecclesiae nihil debet fieri quod ridiculosum videatur. Videtur autem ridiculosum
gesticulationes facere, ad quas pertinere videtur quod sacerdos quandoque brachia extendit, manus iungit, digitos
complicat, et seipsum incurvat. Ergo hoc non debet fieri in hoc sacramento.
AG6
Praeterea, ridiculosum etiam videtur quod sacerdos multoties se ad populum vertit, multoties etiam populum
salutat. Non ergo debent haec fieri in celebratione huius sacramenti.
AG7
Praeterea, apostolus, I Cor. I, pro inconvenienti habet quod Christus sit divisus.
Sed post consecrationem Christus est in hoc sacramento. Inconvenienter igitur hostia frangitur a sacerdote.
2551

