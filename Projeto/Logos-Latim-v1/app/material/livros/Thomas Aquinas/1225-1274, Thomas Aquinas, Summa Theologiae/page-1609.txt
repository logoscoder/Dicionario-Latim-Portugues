Ad primum ergo dicendum quod Hieronymus, super Matth., dicit, considera quod salvator non per Deum iurare
prohibuerit, sed per caelum et terram. Hanc enim per elementa iurandi pessimam consuetudinem habere Iudaei
noscuntur.
Se ista responsio non sufficit, quia Iacobus addit, neque per aliud quodcumque iuramentum.
Et ideo dicendum est quod, sicut Augustinus dicit, in libro de mendacio, quod apostolus, in epistolis suis iurans,
ostendit quomodo accipiendum esset quod dictum est, dico vobis non iurare omnino, ne scilicet iurando ad
facilitatem iurandi veniatur, ex facilitate iurandi ad consuetudinem, a consuetudine in periurium decidatur.
Et ideo non invenitur iurasse nisi scribens, ubi consideratio cautior non habet linguam praecipitem.
RA2
Ad secundum dicendum quod, sicut Augustinus dicit, in libro de serm. Dom. In monte, si iurare cogeris, scias de
necessitate venire infirmitatis eorum quibus aliquid suades, quae utique infirmitas malum est. Itaque non dixit,
quod amplius est malum est; tu enim non malum facis qui bene uteris iuratione, ut alteri persuadeas quod utiliter
persuades, sed, a malo est illius cuius infirmitate iurare cogeris.
RA3
Ad tertium dicendum quod ille qui iurat non tentat Deum, quia non implorat divinum auxilium absque utilitate et
necessitate; et praeterea non exponit se alicui periculo si Deus testimonium adhibere noluerit in praesenti.
Adhibebit autem pro certo testimonium in futuro, quando illuminabit abscondita tenebrarum et manifestabit
consilia cordium, ut dicitur I ad Cor. IV.
Et illud testimonium nulli iuranti deficiet, vel pro eo vel contra eum.
|a3 Articulus 3
AG1
Ad tertium sic proceditur. Videtur quod inconvenienter ponantur tres comites iuramenti iustitia, iudicium et
veritas. Ea enim quorum unum includitur in altero non sunt connumeranda tanquam diversa. Sed horum trium
unum includitur in altero, quia veritas pars iustitiae est, secundum tullium; iudicium autem est actus iustitiae, ut
supra habitum est.
Ergo inconvenienter numerantur tres comites iuramenti.
AG2
Praeterea, multa alia requiruntur ad iuramentum, scilicet devotio, et fides, per quam credamus Deum omnia scire
et mentiri non posse. Ergo videtur quod insufficienter enumerentur tres comites iuramenti.
AG3
Praeterea, haec tria in quolibet opere humano inquirenda sunt, nihil enim debet fieri contra iustitiam aut
veritatem, aut sine iudicio, secundum illud I ad Tim. V, nihil facias sine praeiudicio, idest sine praecedenti
iudicio. Ergo haec tria non magis debent associari iuramento quam aliis humanis actibus.
SC
Sed contra est quod dicitur Ierem. IV, iurabis, vivit Dominus, in veritate, in iudicio et in iustitia, quod exponens
Hieronymus dicit, animadvertendum est quod iusiurandum hos habet comites, scilicet veritatem, iudicium et
iustitiam.
CO
Respondeo dicendum quod, sicut supra dictum est, iuramentum non est bonum nisi ei qui bene utitur iuramento.
Ad bonum autem usum iuramenti duo requiruntur. Primo quidem, quod aliquis non leviter, sed ex necessaria
causa et discrete iuret. Et quantum ad hoc, requiritur iudicium, scilicet discretionis ex parte iurantis. Secundo,
quantum ad id quod per iuramentum confirmatur, ut scilicet neque sit falsum, neque sit aliquid illicitum. Et
quantum ad hoc, requiritur veritas, per quam aliquis iuramento confirmat quod verum est; et iustitia, per quam
confirmat quod licitum est.
Iudicio autem caret iuramentum incautum; veritate autem iuramentum mendax; iustitia autem iuramentum
iniquum sive illicitum.
RA1
Ad primum ergo dicendum quod iudicium non sumitur hic pro executione iustitiae, sed pro iudicio discretionis,
ut dictum est.
Neque etiam veritas hic accipitur secundum quod est pars iustitiae, sed secundum quod est quaedam conditio
locutionis.
RA2
Ad secundum dicendum quod et devotio et fides, et omnia huiusmodi quae exiguntur ad debitum modum
iurandi, intelliguntur in iudicio. Alia enim duo pertinent ad rem de qua iuratur, ut dictum est.
Quamvis posset dici quod iustitia pertinet ad causam pro qua iuratur.
RA3
Ad tertium dicendum quod in iuramento est magnum periculum, tum propter Dei magnitudinem, cuius
testimonium invocatur; tum etiam propter labilitatem linguae humanae, cuius verba iuramento confirmantur. Et
ideo huiusmodi magis requiruntur ad iuramentum quam ad alios humanos actus.
1609

