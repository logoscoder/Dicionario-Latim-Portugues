RA3
Per quod etiam patet responsio ad tertium.
Unitas autem huius oblationis figurabatur in lege per hoc quod semel in anno legalis pontifex cum solemni
oblatione sanguinis intrabat in sancta, ut dicitur Levit. XVI.
Sed deficiebat figura a veritate in hoc, quod illa hostia non habebat sempiternam virtutem, et ideo annuatim illae
hostiae reiterabantur.
|a6 Articulus 6
AG1
Ad sextum sic proceditur. Videtur quod sacerdotium Christi non fuerit secundum ordinem melchisedech.
Christus enim est fons totius sacerdotii tanquam principalis sacerdos. Sed illud quod est principale, non sequitur
ordinem aliorum, sed alia sequuntur ordinem ipsius. Ergo Christus non debet dici sacerdos secundum ordinem
melchisedech.
AG2
Praeterea, sacerdotium veteris legis propinquius fuit sacerdotio Christi quam sacerdotium quod fuit ante legem.
Sed sacramenta tanto expressius significabant Christum, quanto propinquiora fuerunt Christo, ut patet ex his
quae in secunda parte dicta sunt.
Ergo sacerdotium Christi magis debet denominari secundum sacerdotium legale quam secundum sacerdotium
melchisedech, quod fuit ante legem.
AG3
Praeterea, Heb. VII dicitur, quod est rex pacis; sine patre sine matre sine genealogia; neque initium dierum neque
finem vitae habens, quae quidem conveniunt soli filio Dei. Ergo non debet dici Christus sacerdos secundum
ordinem melchisedech tanquam cuiusdam alterius, sed secundum ordinem sui ipsius.
SC
Sed contra est quod dicitur in Psalmo, tu es sacerdos in aeternum secundum ordinem melchisedech.
CO
Respondeo dicendum quod sicut, supra dictum est, legale sacerdotium fuit figura sacerdotii Christi, non quidem
quasi adaequans veritatem, sed multum ab ea deficiens, tum quia sacerdotium legale non mundabat peccata; tum
etiam quia non erat aeternum, sicut sacerdotium Christi. Ipsa autem excellentia sacerdotii Christi ad sacerdotium
leviticum fuit figurata in sacerdotio melchisedech, qui ab Abraham decimas sumpsit, in cuius lumbis decimatus
est quodammodo ipse sacerdos legalis.
Et ideo sacerdotium Christi dicitur esse secundum ordinem melchisedech, propter excellentiam veri sacerdotii ad
figurale sacerdotium legis.
RA1
Ad primum ergo dicendum quod Christus non dicitur esse secundum ordinem melchisedech quasi principalioris
sacerdotis, sed quasi praefigurantis excellentiam sacerdotii Christi ad sacerdotium leviticum.
RA2
Ad secundum dicendum quod in sacerdotio Christi duo possunt considerari, scilicet ipsa oblatio Christi, et
participatio eius.
Quantum autem ad ipsam oblationem, expressius figurabat sacerdotium Christi sacerdotium legale per sanguinis
effusionem, quam sacerdotium melchisedech in quo sanguis non effundebatur. Sed quantum ad participationem
huius sacrificii et eius effectum, in quo praecipue attenditur excellentia sacerdotii Christi ad sacerdotium legale,
expressius praefigurabatur per sacerdotium melchisedech, qui offerebat panem et vinum, significantia, ut dicit
Augustinus ecclesiasticam unitatem, quam constituit participatio sacrificii Christi.
Unde etiam in nova lege verum Christi sacrificium communicatur fidelibus sub specie panis et vini.
RA3
Ad tertium dicendum quod melchisedech dictus est sine patre et sine matre et sine genealogia, et quod non habet
initium dierum neque finem non quia ista non habuit, sed quia in Scriptura sacra ista de eo non leguntur.
Et per hoc ipsum, ut apostolus ibidem dicit, assimilatus est filio Dei, qui in terris est sine patre, et in caelis sine
matre et sine genealogia, secundum illud Isaiae LIII, generationem eius quis enarrabit? et secundum divinitatem
neque principium neque finem habet dierum.
|q23 Quaestio 23
|a0 Prologus
Deinde considerandum est an adoptio Christo conveniat. Et circa hoc quaeruntur quatuor. Primo, utrum Deo
conveniat filios adoptare. Secundo, utrum hoc conveniat soli Deo patri. Tertio, utrum sit proprium hominum
adoptari in filios Dei. Quarto, utrum Christus possit dici filius adoptivus.
|a1 Articulus 1
2176

