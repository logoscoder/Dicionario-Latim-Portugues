Et ideo sapientia et intellectu et aliis huiusmodi nullus male utitur, secundum quod sunt dona spiritus sancti. Sed
ad hoc quod a caritatis perfectione non recedant, unum ab altero adiuvatur.
Et hoc est quod Gregorius dicere intendit.
|q69 Quaestio 69
|a0 Prologus
Deinde considerandum est de beatitudinibus. Et circa hoc quaeruntur quatuor. Primo, utrum beatitudines a donis
et virtutibus distinguantur. Secundo, de praemiis beatitudinum, utrum pertineant ad hanc vitam. Tertio, de
numero beatitudinum.
Quarto, de convenientia praemiorum quae eis attribuuntur.
|a1 Articulus 1
AG1
Ad primum sic proceditur. Videtur quod beatitudines a virtutibus et donis non distinguantur.
Augustinus enim, in libro de serm. Dom. In monte, attribuit beatitudines in matthaeo enumeratas, donis spiritus
sancti, Ambrosius autem, super Lucam, attribuit beatitudines ibi enumeratas quatuor virtutibus cardinalibus.
Ergo beatitudines non distinguuntur a virtutibus et donis.
AG2
Praeterea, humanae voluntatis non est nisi duplex regula, scilicet ratio, et lex aeterna, ut supra habitum est.
Sed virtutes perficiunt hominem in ordine ad rationem; dona autem in ordine ad legem aeternam spiritus sancti,
ut ex dictis patet.
Ergo non potest esse aliquid aliud pertinens ad rectitudinem voluntatis humanae, praeter virtutes et dona.
Non ergo beatitudines ab eis distinguuntur.
AG3
Praeterea, in enumeratione beatitudinum ponitur mititas, et iustitia, et misericordia; quae dicuntur esse quaedam
virtutes.
Ergo beatitudines non distinguuntur a virtutibus et donis.
SC
Sed contra est quod quaedam enumerantur inter beatitudines, quae nec sunt virtutes nec dona; sicut paupertas, et
luctus, et pax.
Differunt ergo beatitudines et a virtutibus et a donis.
CO
Respondeo dicendum quod, sicut supra dictum est, beatitudo est ultimus finis humanae vitae. Dicitur autem
aliquis iam finem habere, propter spem finis obtinendi, unde et Philosophus dicit, in I ethic., quod pueri dicuntur
beati propter spem; et apostolus dicit, Rom. VIII, spe salvi facti sumus.
Spes autem de fine consequendo insurgit ex hoc quod aliquis convenienter movetur ad finem, et appropinquat ad
ipsum, quod quidem fit per aliquam actionem. Ad finem autem beatitudinis movetur aliquis et appropinquat per
operationes virtutum; et praecipue per operationes donorum, si loquamur de beatitudine aeterna, ad quam ratio
non sufficit, sed in eam inducit spiritus sanctus, ad cuius obedientiam et sequelam per dona perficimur.
Et ideo beatitudines distinguuntur quidem a virtutibus et donis, non sicut habitus ab eis distincti, sed sicut actus
distinguuntur ab habitibus.
RA1
Ad primum ergo dicendum quod Augustinus et Ambrosius attribuunt beatitudines donis et virtutibus, sicut actus
attribuuntur habitibus. Dona autem sunt eminentiora virtutibus cardinalibus, ut supra dictum est.
Et ideo Ambrosius, exponens beatitudines turbis propositas, attribuit eas virtutibus cardinalibus; Augustinus
autem, exponens beatitudines discipulis propositas in monte, tanquam perfectioribus, attribuit eas donis spiritus
sancti.
RA2
Ad secundum dicendum quod ratio illa probat quod non sunt alii habitus rectificantes humanam vitam, praeter
virtutes et dona.
RA3
Ad tertium dicendum quod mititas accipitur pro actu mansuetudinis, et similiter dicendum est de iustitia et de
misericordia. Et quamvis haec videantur esse virtutes, attribuuntur tamen donis, quia etiam dona perficiunt
hominem circa omnia circa quae perficiunt virtutes, ut dictum est.
|a2 Articulus 2
AG1
Ad secundum sic proceditur. Videtur quod praemia quae attribuuntur beatitudinibus, non pertineant ad hanc
vitam. Dicuntur enim aliqui beati propter spem praemiorum, ut dictum est.
904

