CO
Respondeo dicendum quod omnes causae irae reducuntur ad parvipensionem. Sunt enim tres species
parvipensionis, ut dicitur in II rhetoric., scilicet despectus, epereasmus, idest impedimentum voluntatis
implendae, et contumeliatio, et ad haec tria omnia motiva irae reducuntur.
Cuius ratio potest accipi duplex. Prima est, quia ira appetit nocumentum alterius, inquantum habet rationem iusti
vindicativi, et ideo intantum quaerit vindictam, inquantum videtur esse iusta.
Iusta autem vindicta non fit nisi de eo quod est iniuste factum, et ideo provocativum ad iram semper est aliquid
sub ratione iniusti.
Unde dicit Philosophus, in II rhetoric., quod si homines putaverint eos qui laeserunt, esse iuste passos, non
irascuntur, non enim fit ira ad iustum.
Contingit autem tripliciter nocumentum alicui inferri, scilicet ex ignorantia, ex passione, et ex electione. Tunc
autem aliquis maxime iniustum facit, quando ex electione vel industria, vel ex certa malitia nocumentum infert,
ut dicitur in V ethic..
Et ideo maxime irascimur contra illos quos putamus ex industria nobis nocuisse. Si enim putemus aliquos vel per
ignorantiam, vel ex passione nobis intulisse iniuriam, vel non irascimur contra eos, vel multo minus, agere enim
aliquid ex ignorantia vel ex passione, diminuit rationem iniuriae, et est quodammodo provocativum
misericordiae et veniae. Illi autem qui ex industria nocumentum inferunt, ex contemptu peccare videntur, et ideo
contra eos maxime irascimur.
Unde Philosophus dicit, in II rhetoric., quod his qui propter iram aliquid fecerunt, aut non irascimur, aut minus
irascimur, non enim propter parvipensionem videntur egisse.
Secunda ratio est, quia parvipensio excellentiae hominis opponitur, quae enim homines putant nullo digna esse,
parvipendunt, ut dicitur in II rhetoric..
Ex omnibus autem bonis nostris aliquam excellentiam quaerimus. Et ideo quodcumque nocumentum nobis
inferatur, inquantum excellentiae derogat, videtur ad parvipensionem pertinere.
RA1
Ad primum ergo dicendum quod ex quacumque alia causa aliquis iniuriam patiatur quam ex contemptu, illa
causa minuit rationem iniuriae. Sed solus contemptus, vel parvipensio, rationem irae auget. Et ideo est per se
causa irascendi.
RA2
Ad secundum dicendum quod, licet animal brutum non appetat honorem sub ratione honoris, appetit tamen
naturaliter quandam excellentiam, et irascitur contra ea quae illi excellentiae derogant.
RA3
Ad tertium dicendum quod omnes illae causae ad quandam parvipensionem reducuntur. Oblivio enim
parvipensionis est evidens signum, ea enim quae magna aestimamus, magis memoriae infigimus. Similiter ex
quadam parvipensione est quod aliquis non vereatur contristare aliquem, denuntiando sibi aliqua tristia.
Qui etiam in infortuniis alicuius hilaritatis signa ostendit, videtur parum curare de bono vel malo eius. Similiter
etiam qui impedit aliquem a sui propositi assecutione, non propter aliquam utilitatem sibi inde provenientem,
non videtur multum curare de amicitia eius. Et ideo omnia talia, inquantum sunt signa contemptus, sunt
provocativa irae.
|a3 Articulus 3
AG1
Ad tertium sic proceditur. Videtur quod excellentia alicuius non sit causa quod facilius irascatur.
Dicit enim Philosophus, in II rhetoric., quod maxime aliqui irascuntur cum tristantur, ut infirmi, et egentes, et qui
non habent id quod concupiscunt.
Sed omnia ista ad defectum pertinere videntur.
Ergo magis facit pronum ad iram defectus quam excellentia.
AG2
Praeterea, Philosophus dicit ibidem quod tunc aliqui maxime irascuntur, quando in eis despicitur id de quo potest
esse suspicio quod vel non insit eis, vel quod insit eis debiliter, sed cum putant se multum excellere in illis in
quibus despiciuntur, non curant.
Sed praedicta suspicio ex defectu provenit. Ergo defectus est magis causa quod aliquis irascatur, quam
excellentia.
AG3
Praeterea, ea quae ad excellentiam pertinent, maxime faciunt homines iucundos et bonae spei esse.
Sed Philosophus dicit, in II rhetoric., quod in ludo, in risu, in festo, in prosperitate, in consummatione operum, in
delectatione non turpi, et in spe optima, homines non irascuntur.
Ergo excellentia non est causa irae.
SC
Sed contra est quod Philosophus, in eodem libro, dicit quod homines propter excellentiam indignantur.
804

