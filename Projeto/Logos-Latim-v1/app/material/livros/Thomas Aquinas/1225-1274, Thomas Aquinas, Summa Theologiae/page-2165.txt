mystice una persona. Et exinde est quod meritum Christi se extendit ad alios, inquantum sunt membra eius, sicut
etiam in uno homine actio capitis aliqualiter pertinet ad omnia membra eius, quia non solum sibi sentit, sed
omnibus membris.
RA1
Ad primum ergo dicendum quod peccatum singularis personae non nocet nisi sibi ipsi. Sed peccatum Adae, qui
constitutus est a Deo principium totius naturae, ad alios per carnis propagationem derivatur. Et similiter meritum
Christi, qui est a Deo constitutus caput omnium hominum quantum ad gratiam, se extendit ad omnia eius
membra.
RA2
Ad secundum dicendum quod alii de plenitudine Christi accipiunt, non quidem fontem gratiae, sed quandam
particularem gratiam.
Et ideo non oportet quod alii homines possint aliis mereri, sicut Christus.
RA3
Ad tertium dicendum quod, sicut peccatum Adae non derivatur ad alios nisi per carnalem generationem, ita
meritum Christi non derivatur ad alios nisi per regenerationem spiritualem, quae fit in baptismo, per quam
Christo incorporamur, secundum illud Galat. III, omnes quotquot in Christo baptizati estis, Christum induistis.
Et hoc ipsum est gratiae, quod homini conceditur regenerari in Christo. Et sic salus hominis est ex gratia.
|q20 Quaestio 20
|a0 Prologus
Deinde considerandum est de his quae conveniunt Christo per comparationem ad patrem. Quorum quaedam
dicuntur de ipso secundum habitudinem ipsius ad patrem, puta quod est ei subiectus; quod ipsum oravit; quod ei
in sacerdotio ministravit.
Quaedam vero dicuntur, vel dici possunt, secundum habitudinem patris ad ipsum, puta, si pater eum adoptasset;
et quod eum praedestinavit. Primo igitur considerandum est de subiectione Christi ad patrem; secundo, de eius
oratione; tertio, de ipsius sacerdotio; quarto, de adoptione, an ei conveniat; quinto, de eius praedestinatione.
Circa primum quaeruntur duo. Primo, utrum Christus sit subiectus patri. Secundo, utrum sit subiectus sibi ipsi.
|a1 Articulus 1
AG1
Ad primum sic proceditur. Videtur quod non sit dicendum Christum esse subiectum patri. Omne enim quod
subiicitur Deo patri, est creatura, quia, ut dicitur in libro de ecclesiast. Dogmat., in trinitate nihil est serviens
neque subiectum.
Sed non est simpliciter dicendum quod Christus sit creatura, ut supra dictum est.
Ergo etiam non est simpliciter dicendum quod Christus sit Deo patri subiectus.
AG2
Praeterea, ex hoc dicitur aliquid Deo subiectum, quod est eius dominio serviens. Sed humanae naturae in Christo
non potest attribui servitus, dicit enim Damascenus, in III libro, sciendum quod neque servam ipsam, humanam
scilicet naturam Christi, dicere possumus. Servitutis enim et dominationis nomen non naturae sunt cognitiones,
sed eorum quae ad aliquid, quemadmodum paternitatis et filiationis.
Ergo Christus secundum humanam naturam non est subiectus Deo patri.
AG3
Praeterea, I Cor. XV dicitur, cum autem subiecta fuerint illi omnia, tunc ipse filius subiectus erit illi qui sibi
subiecit omnia.
Sed, sicut dicitur Heb. II, nunc necdum videmus ei subiecta omnia.
Ergo nondum ipse est subiectus patri, qui ei subiecit omnia.
SC
Sed contra est quod dicitur Ioan. XIV, pater maior me est.
Et Augustinus dicit, in I de Trin., non immerito Scriptura utrumque dicit, aequalem patri filium; et patrem
maiorem filio. Illud enim propter formam Dei, hoc autem propter formam servi, sine ulla confusione intelligitur.
Sed minor est subiectus maiori. Ergo Christus, secundum formam servi, est patri subiectus.
CO
Respondeo dicendum quod cuilibet habenti aliquam naturam conveniunt ea quae sunt propria illius naturae.
Natura autem humana ex sui conditione habet triplicem subiectionem ad Deum.
Unam quidem secundum gradum bonitatis, prout scilicet natura divina est ipsa essentia bonitatis, ut patet per
dionysium, I cap. De div. Nom.; natura autem creata habet quandam participationem divinae bonitatis, quasi
radiis illius bonitatis subiecta. Secundo, humana natura subiicitur Deo quantum ad Dei potestatem, prout scilicet
humana natura, sicut et quaelibet creatura, subiacet operationi divinae dispositionis.

2165

