AG2
Praeterea, virtutes theologicae dicuntur quasi virtutes divinae.
Sed virtutes divinae sunt exemplares, ut dictum est, quae quidem non sunt in nobis, sed in Deo.
Ergo virtutes theologicae non sunt virtutes hominis.
AG3
Praeterea, virtutes theologicae dicuntur quibus ordinamur in Deum, qui est primum principium et ultimus finis
rerum.
Sed homo ex ipsa natura rationis et voluntatis, habet ordinem ad primum principium et ultimum finem. Non ergo
requiruntur aliqui habitus virtutum theologicarum, quibus ratio et voluntas ordinetur in Deum.
SC
Sed contra est quod praecepta legis sunt de actibus virtutum.
Sed de actibus fidei, spei et caritatis dantur praecepta in lege divina, dicitur enim Eccli. II, qui timetis Deum,
credite illi; item, sperate in illum; item, diligite illum.
Ergo fides, spes et caritas sunt virtutes in Deum ordinantes.
Sunt ergo theologicae.
CO
Respondeo dicendum quod per virtutem perficitur homo ad actus quibus in beatitudinem ordinatur, ut ex
supradictis patet.
Est autem duplex hominis beatitudo sive felicitas, ut supra dictum est.
Una quidem proportionata humanae naturae, ad quam scilicet homo pervenire potest per principia suae naturae.
Alia autem est beatitudo naturam hominis excedens, ad quam homo sola divina virtute pervenire potest,
secundum quandam divinitatis participationem; secundum quod dicitur II Petr. I, quod per Christum facti sumus
consortes divinae naturae.
Et quia huiusmodi beatitudo proportionem humanae naturae excedit, principia naturalia hominis, ex quibus
procedit ad bene agendum secundum suam proportionem, non sufficiunt ad ordinandum hominem in
beatitudinem praedictam. Unde oportet quod superaddantur homini divinitus aliqua principia, per quae ita
ordinetur ad beatitudinem supernaturalem, sicut per principia naturalia ordinatur ad finem connaturalem, non
tamen absque adiutorio divino. Et huiusmodi principia virtutes dicuntur theologicae, tum quia habent Deum pro
obiecto, inquantum per eas recte ordinamur in Deum; tum quia a solo Deo nobis infunduntur; tum quia sola
divina revelatione, in sacra Scriptura, huiusmodi virtutes traduntur.
RA1
Ad primum ergo dicendum quod aliqua natura potest attribui alicui rei dupliciter. Uno modo, essentialiter, et sic
huiusmodi virtutes theologicae excedunt hominis naturam.
Alio modo, participative, sicut lignum ignitum participat naturam ignis, et sic quodammodo fit homo particeps
divinae naturae, ut dictum est.
Et sic istae virtutes conveniunt homini secundum naturam participatam.
RA2
Ad secundum dicendum quod istae virtutes non dicuntur divinae, sicut quibus Deus sit virtuosus, sed sicut
quibus nos efficimur virtuosi a Deo, et in ordine ad Deum.
Unde non sunt exemplares, sed exemplatae.
RA3
Ad tertium dicendum quod ad Deum naturaliter ratio et voluntas ordinatur prout est naturae principium et finis,
secundum tamen proportionem naturae. Sed ad ipsum secundum quod est obiectum beatitudinis supernaturalis,
ratio et voluntas secundum suam naturam non ordinantur sufficienter.
|a2 Articulus 2
AG1
Ad secundum sic proceditur. Videtur quod virtutes theologicae non distinguantur a moralibus et intellectualibus.
Virtutes enim theologicae, si sunt in anima humana, oportet quod perficiant ipsam vel secundum partem
intellectivam vel secundum partem appetitivam. Sed virtutes quae perficiunt partem intellectivam, dicuntur
intellectuales, virtutes autem quae perficiunt partem appetitivam, sunt morales. Ergo virtutes theologicae non
distinguuntur a virtutibus moralibus et intellectualibus.
AG2
Praeterea, virtutes theologicae dicuntur quae ordinant nos ad Deum. Sed inter intellectuales virtutes est aliqua
quae ordinat nos ad Deum, scilicet sapientia, quae est de divinis, utpote causam altissimam considerans. Ergo
virtutes theologicae ab intellectualibus virtutibus non distinguuntur.
AG3
Praeterea, Augustinus, in libro de moribus eccles., manifestat in quatuor virtutibus cardinalibus quod sunt ordo
amoris.
Sed amor est caritas, quae ponitur virtus theologica.
868

