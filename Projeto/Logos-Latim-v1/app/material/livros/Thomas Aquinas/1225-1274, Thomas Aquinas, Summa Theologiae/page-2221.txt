RA1
Ad primum ergo dicendum quod corpus Christi, quia non est consubstantiale spiritui sancto, non proprie potest
dici de spiritu sancto conceptum, sed magis ex spiritu sancto, sicut Ambrosius dicit, in libro de spiritu sancto,
quod ex aliquo est, aut ex substantia aut ex potestate eius est, ex substantia, sicut filius, qui a patre est; ex
potestate, sicut ex Deo omnia, quo modo et in utero habuit maria ex spiritu sancto.
RA2
Ad secundum dicendum quod super hoc videtur esse quaedam diversitas Hieronymi ad quosdam alios doctores,
qui asserunt spiritum sanctum in conceptione fuisse pro semine.
Dicit enim chrysostomus, super Matth., unigenito Dei in virginem ingressuro praecessit spiritus sanctus, ut,
praecedente spiritu sancto, in sanctificationem nascatur Christus secundum corpus, divinitate ingrediente pro
semine.
Et Damascenus dicit, in III libro, obumbravit super ipsam Dei sapientia et virtus, velut divinum semen.
Sed hoc de facili solvitur. Quia secundum quod in semine intelligitur virtus activa, sic chrysostomus et
Damascenus comparant semini spiritum sanctum, vel etiam filium, qui est virtus altissimi. Secundum autem
quod in semine intelligitur substantia corporalis quae in conceptione transmutatur, negat Hieronymus spiritum
sanctum fuisse pro semine.
RA3
Ad tertium dicendum quod, sicut dicit Augustinus, in enchirid., non eodem modo dicitur Christus conceptus aut
natus de spiritu sancto, et de maria virgine, nam de maria virgine materialiter, de spiritu sancto effective.
Et ideo non habuit hic locum commixtio.
|a3 Articulus 3
AG1
Ad tertium sic proceditur. Videtur quod spiritus sanctus debeat dici pater Christi secundum humanitatem.
Quia secundum Philosophum, in libro de generat. Animal., pater dat principium activum in generatione, mater
vero ministrat materiam.
Sed beata virgo dicitur mater Christi propter materiam quam in conceptione eius ministravit. Ergo videtur quod
etiam spiritus sanctus possit dici pater eius, propter hoc quod fuit principium activum in conceptione ipsius.
AG2
Praeterea, sicut mentes aliorum sanctorum formantur per spiritum sanctum, ita etiam corpus Christi est per
spiritum sanctum formatum. Sed alii sancti, propter praedictam formationem, dicuntur filii totius trinitatis, et per
consequens spiritus sancti.
Videtur ergo quod Christus debeat dici filius spiritus sancti, inquantum corpus eius est spiritu sancto formatum.
AG3
Praeterea, Deus dicitur pater noster secundum hoc quod nos fecit, secundum illud Deut. XXXII, nonne ipse est
pater tuus, qui possedit et fecit et creavit te? sed spiritus sanctus fecit corpus Christi, ut dictum est.
Ergo spiritus sanctus debet dici pater Christi secundum corpus ab ipso formatum.
SC
Sed contra est quod Augustinus dicit, in enchirid., natus est Christus de spiritu sancto non sicut filius, et de maria
virgine sicut filius.
CO
Respondeo dicendum quod nomina paternitatis et maternitatis et filiationis generationem consequuntur, non
tamen quamlibet, sed proprie generationem viventium, et praecipue animalium. Non enim dicimus quod ignis
generatus sit filius ignis generantis, nisi forte secundum metaphoram, sed hoc solum dicimus in animalibus
quorum generatio est magis perfecta. Nec tamen omne quod in animalibus generatur, filiationis accepit nomen,
sed solum illud quod generatur in similitudine generantis. Unde, sicut Augustinus dicit, non dicimus quod
capillus qui nascitur ex homine, sit filius hominis; nec etiam dicimus quod homo qui nascitur sit filius seminis,
quia nec capillus habet similitudinem hominis; nec homo qui nascitur habet similitudinem seminis, sed hominis
generantis.
Et si quidem perfecta sit similitudo, erit perfecta filiatio, tam in divinis quam in humanis. Si autem sit similitudo
imperfecta, est etiam filiatio imperfecta. Sicut in homine est quaedam similitudo Dei imperfecta, et inquantum
creatus est ad imaginem Dei, et inquantum creatus est secundum similitudinem gratiae. Et ideo utroque modo
potest homo dici filius eius, et quia, scilicet, est creatus ad imaginem eius; et quia est ei assimilatus per gratiam.
Est autem considerandum quod illud quod de aliquo dicitur secundum perfectam rationem, non est dicendum de
eo secundum rationem imperfectam, sicut, quia socrates dicitur naturaliter homo secundum propriam rationem
hominis, nunquam dicitur homo secundum illam significationem qua pictura hominis dicitur homo, licet forte
ipse assimiletur alteri homini. Christus autem est filius Dei secundum perfectam rationem filiationis.
Unde, quamvis secundum humanam naturam sit creatus et iustificatus non tamen debet dici filius Dei neque
ratione creationis, neque ratione iustificationis, sed solum ratione generationis aeternae, secundum quam est
filius patris solius. Et ideo nullo modo debet dici Christus filius spiritus sancti, nec etiam totius trinitatis.
2221

