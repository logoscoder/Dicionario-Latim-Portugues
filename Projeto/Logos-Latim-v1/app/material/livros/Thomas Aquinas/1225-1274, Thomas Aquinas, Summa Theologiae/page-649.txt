CO
Respondeo dicendum quod frui importat comparationem quandam voluntatis ad ultimum finem, secundum quod
voluntas habet aliquid pro ultimo fine. Habetur autem finis dupliciter, uno modo, perfecte; et alio modo,
imperfecte. Perfecte quidem, quando habetur non solum in intentione, sed etiam in re, imperfecte autem, quando
habetur in intentione tantum. Est ergo perfecta fruitio finis iam habiti realiter. Sed imperfecta est etiam finis non
habiti realiter, sed in intentione tantum.
RA1
Ad primum ergo dicendum quod Augustinus loquitur de fruitione perfecta.
RA2
Ad secundum dicendum quod quies voluntatis dupliciter impeditur, uno modo, ex parte obiecti, quia scilicet non
est ultimus finis, sed ad aliud ordinatur; alio modo, ex parte appetentis finem qui nondum adipiscitur finem.
Obiectum autem est quod dat speciem actui, sed ab agente dependet modus agendi, ut sit perfectus vel
imperfectus, secundum conditionem agentis. Et ideo eius quod non est ultimus finis, fruitio est impropria, quasi
deficiens a specie fruitionis. Finis autem ultimi non habiti, est fruitio propria quidem, sed imperfecta, propter
imperfectum modum habendi ultimum finem.
RA3
Ad tertium dicendum quod finem accipere vel habere dicitur aliquis, non solum secundum rem, sed etiam
secundum intentionem, ut dictum est.
|q12 Quaestio 12
|a0 Prologus
Deinde considerandum est de intentione. Et circa hoc quaeruntur quinque. Primo, utrum intentio sit actus
intellectus, vel voluntatis secundo, utrum sit tantum finis ultimi. Tertio, utrum aliquis possit simul duo intendere.
Quarto, utrum intentio finis sit idem actus cum voluntate eius quod est ad finem.
Quinto, utrum intentio conveniat brutis animalibus.
|a1 Articulus 1
AG1
Ad primum sic proceditur. Videtur quod intentio sit actus intellectus, et non voluntatis.
Dicitur enim Matth. VI, si oculus tuus fuerit simplex, totum corpus tuum lucidum erit, ubi per oculum
significatur intentio, ut dicit Augustinus in libro de serm. Dom. In mont..
Sed oculus, cum sit instrumentum visus, significat apprehensivam potentiam. Ergo intentio non est actus
appetitivae potentiae, sed apprehensivae.
AG2
Praeterea, ibidem Augustinus dicit quod intentio lumen vocatur a Domino, ubi dicit, si lumen quod in te est,
tenebrae sunt, etc..
Sed lumen ad cognitionem pertinet. Ergo et intentio.
AG3
Praeterea, intentio designat ordinationem quandam in finem.
Sed ordinare est rationis. Ergo intentio non pertinet ad voluntatem, sed ad rationem.
AG4
Praeterea, actus voluntatis non est nisi vel finis, vel eorum quae sunt ad finem. Sed actus voluntatis respectu
finis, vocatur voluntas seu fruitio, respectu autem eorum quae sunt ad finem, est electio, a quibus differt intentio.
Ergo intentio non est actus voluntatis.
SC
Sed contra est quod Augustinus dicit, in XI de Trin., quod voluntatis intentio copulat corpus visum visui, et
similiter speciem in memoria existentem ad aciem animi interius cogitantis.
Est igitur intentio actus voluntatis.
CO
Respondeo dicendum quod intentio, sicut ipsum nomen sonat, significat in aliquid tendere. In aliquid autem
tendit et actio moventis, et motus mobilis. Sed hoc quod motus mobilis in aliquid tendit, ab actione moventis
procedit. Unde intentio primo et principaliter pertinet ad id quod movet ad finem, unde dicimus architectorem, et
omnem praecipientem, movere suo imperio alios ad id quod ipse intendit. Voluntas autem movet omnes alias
vires animae ad finem, ut supra habitum est.
Unde manifestum est quod intentio proprie est actus voluntatis.
RA1
Ad primum ergo dicendum quod intentio nominatur oculus metaphorice, non quia ad cognitionem pertineat; sed
quia cognitionem praesupponit, per quam proponitur voluntati finis ad quem movet; sicut oculo praevidemus
quo tendere corporaliter debeamus.
649

