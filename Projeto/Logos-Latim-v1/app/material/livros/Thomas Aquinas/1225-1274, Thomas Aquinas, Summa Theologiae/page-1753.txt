peccati. Quando vero appetitus timendo refugit id quod est secundum rationem fugiendum, tunc appetitus non
est inordinatus, nec peccatum.
RA1
Ad primum ergo dicendum quod timor communiter dictus secundum suam rationem importat universaliter
fugam, unde quantum ad hoc non importat rationem boni vel mali. Et similiter est de qualibet alia passione.
Et ideo Philosophus dicit quod passiones non sunt laudabiles neque vituperabiles, quia scilicet non laudantur
neque vituperantur qui irascuntur vel timent, sed qui circa hoc aut ordinate aut inordinate se habent.
RA2
Ad secundum dicendum quod timor ille ad quem inducit apostolus, est conveniens rationi, ut scilicet servus
timeat ne deficiat ab obsequiis quae Domino debet impendere.
RA3
Ad tertium dicendum quod mala quibus homo resistere non potest, et ex quorum sustinentia nihil boni provenit
homini, ratio dictat esse fugienda. Et ideo timor talium non est peccatum.
|a2 Articulus 2
AG1
Ad secundum sic proceditur. Videtur quod peccatum timoris non opponatur fortitudini.
Fortitudo enim est circa pericula mortis, ut supra habitum est.
Sed peccatum timoris non semper pertinet ad pericula mortis.
Quia super illud Psalmi, beati omnes qui timent Dominum, dicit Glossa quod humanus timor est quo timemus
pati pericula carnis, vel perdere mundi bona.
Et super illud Matth. XXVI, oravit tertio eundem sermonem etc., dicit Glossa quod triplex est malus timor,
scilicet timor mortis, timor vilitatis, et timor doloris.
Non ergo peccatum timoris opponitur fortitudini.
AG2
Praeterea, praecipuum quod commendatur in fortitudine est quod exponit se periculis mortis. Sed quandoque
aliquis ex timore servitutis vel ignominiae exponit se morti, sicut Augustinus, in I de CIV. Dei, narrat de catone,
qui, ut non incurreret caesaris servitutem, morti se tradidit.
Ergo peccatum timoris non opponitur fortitudini, sed magis habet similitudinem cum ipsa.
AG3
Praeterea, omnis desperatio ex aliquo timore procedit. Sed desperatio non opponitur fortitudini, sed magis spei,
ut supra habitum est.
Ergo neque timoris peccatum opponitur fortitudini.
SC
Sed contra est quod Philosophus, in II et III ethic., timiditatem ponit fortitudini oppositam.
CO
Respondeo dicendum quod, sicut supra habitum est, omnis timor ex amore procedit, nullus enim timet nisi
contrarium eius quod amat. Amor autem non determinatur ad aliquod genus virtutis vel vitii, sed amor ordinatus
includitur in qualibet virtute, quilibet enim virtuosus amat proprium bonum virtutis; amor autem inordinatus
includitur in quolibet peccato, ex amore enim inordinato procedit inordinata cupiditas. Unde similiter inordinatus
timor includitur in quolibet peccato, sicut avarus timet amissionem pecuniae, intemperatus amissionem
voluptatis, et sic de aliis. Sed timor praecipuus est periculorum mortis, ut probatur in III ethic.
Et ideo talis timoris inordinatio opponitur fortitudini, quae est circa pericula mortis. Et propter hoc
antonomastice dicitur timiditas fortitudini opponi.
RA1
Ad primum ergo dicendum quod auctoritates illae loquuntur de timore inordinato communiter sumpto, qui
diversis virtutibus opponi potest.
RA2
Ad secundum dicendum quod actus humani praecipue diiudicantur ex fine, ut ex supra dictis patet.
Ad fortem autem pertinet ut se exponat periculis mortis propter bonum, sed ille qui se periculis mortis exponit ut
fugiat servitutem vel aliquid laboriosum, a timore vincitur, quod est fortitudini contrarium.
Unde Philosophus dicit, in III ethic., quod mori fugientem inopiam vel cupidinem vel aliquid triste, non est
fortis, sed magis timidi, mollities enim est fugere laboriosa.
RA3
Ad tertium dicendum quod, sicut supra dictum est, sicut spes est principium audaciae, ita timor est principium
desperationis. Unde sicut ad fortem, qui utitur audacia moderate, praeexigitur spes, ita e converso desperatio ex
aliquo timore procedit. Non autem oportet quod quaelibet desperatio procedat ex quolibet timore, sed ex eo qui
est sui generis.
Desperatio autem quae opponitur spei, ad aliud genus refertur, scilicet ad res divinas, quam timor qui opponitur
fortitudini, qui pertinet ad pericula mortis. Unde ratio non sequitur.
1753

