RA7
Ad septimum dicendum quod, sicut dictum est, sanguis seorsum consecratus a corpore expressius repraesentat
passionem Christi. Et ideo in consecratione sanguinis fit mentio de passione Christi et fructu ipsius, potius quam
in consecratione corporis.
RA8
Ad octavum dicendum quod sanguis passionis Christi non solum habet efficaciam in Iudaeis electis, quibus
exhibitus est sanguis veteris testamenti, sed etiam in gentilibus; nec solum in sacerdotibus, qui hoc efficiunt
sacramentum, vel aliis qui sumunt, sed etiam in illis pro quibus offertur.
Et ideo signanter dicit, pro vobis Iudaeis, et pro multis, scilicet gentilibus, vel, pro vobis manducantibus, et pro
multis pro quibus offertur.
RA9
Ad nonum dicendum quod evangelistae non intendebant tradere formas sacramentorum, quas in primitiva
ecclesia oportebat esse occultas, ut dicit dionysius, in fine ecclesiasticae hierarchiae.
Sed intenderunt historiam de Christo texere. Et tamen omnia haec verba fere ex diversis Scripturae locis accipi
possunt.
Nam quod dicitur, hic est calix, habetur Luc. XXII et I Cor. XI.
Matthaei autem XXVI dicitur, hic est sanguis meus novi testamenti, qui pro multis effundetur in remissionem
peccatorum.
Quod autem additur, aeterni, et iterum, mysterium fidei, ex traditione Domini habetur, quae ad ecclesiam per
apostolos pervenit, secundum illud I Cor. XI, ego accepi a Domino quod et tradidi vobis.
|a4 Articulus 4
AG1
Ad quartum sic proceditur. Videtur quod praedictis verbis formarum non insit aliqua vis creata effectiva
consecrationis.
Dicit enim Damascenus, in IV libro, sola virtute spiritus sancti fit conversio panis in corpus Christi.
Sed virtus spiritus sancti est virtus increata. Ergo nulla virtute creata horum verborum conficitur sacramentum
hoc.
AG2
Praeterea, opera miraculosa non fiunt aliqua virtute creata, sed sola virtute divina, ut in prima parte habitum est.
Sed conversio panis et vini in corpus et sanguinem Christi est opus non minus miraculosum quam creatio rerum,
vel etiam formatio corporis Christi in utero virginali, quae quidem nulla virtute creata fieri potuerunt. Ergo neque
hoc sacramentum consecratur virtute creata aliqua dictorum verborum.
AG3
Praeterea, praedicta verba non sunt simplicia, sed ex multis composita; nec simul, sed successive proferuntur.
Conversio autem praedicta, ut supra dictum est, fit in instanti, unde oportet quod fiat per simplicem virtutem.
Non ergo fit per virtutem horum verborum.
SC
Sed contra est quod Ambrosius dicit, in libro de sacramentis, si tanta est vis in sermone Domini Iesu ut inciperet
esse quod non erat, quanto magis operativus est ut sint quae erant, et in aliud commutentur? et sic quod erat
panis ante consecrationem, iam corpus Christi est post consecrationem, quia sermo Christi creaturam mutat.
CO
Respondeo dicendum quod quidam dixerunt nullam virtutem creatam esse nec in praedictis verbis ad
transubstantiationem faciendam, nec etiam in aliis sacramentorum formis, vel etiam in ipsis sacramentis ad
inducendos sacramentorum effectus.
Quod, sicut supra dictum est, et dictis sanctorum repugnat, et derogat dignitati sacramentorum novae legis.
Unde, cum hoc sacramentum sit prae ceteris dignius, sicut supra dictum est, consequens est quod in verbis
formalibus huius sacramenti sit quaedam virtus creata ad conversionem huius sacramenti faciendam,
instrumentalis tamen, sicut et in aliis sacramentis, sicut supra dictum est.
Cum enim haec verba ex persona Christi proferantur, ex eius mandato consequuntur virtutem instrumentalem a
Christo, sicut et cetera eius facta vel dicta habent instrumentaliter salutiferam virtutem, ut supra habitum est.
RA1
Ad primum ergo dicendum quod, cum dicitur sola virtute spiritus sancti panem in corpus Christi converti, non
excluditur virtus instrumentalis quae est in forma huius sacramenti, sicut, cum dicitur quod solus faber facit
cultellum, non excluditur virtus martelli.
RA2
Ad secundum dicendum quod opera miraculosa nulla creatura potest facere quasi agens principale, potest tamen
ea facere instrumentaliter, sicut ipse tactus manus Christi sanavit leprosum. Et per hunc modum verba eius
convertunt panem in corpus Christi. Quod quidem non potuit in conceptione corporis Christi, qua corpus Christi
formabatur, ut aliquid a corpore Christi procedens haberet instrumentalem virtutem ad ipsius corporis
2506

