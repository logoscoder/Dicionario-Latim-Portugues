potest esse sine caritate, formaliter autem eleemosynas dare, idest propter Deum, delectabiliter et prompte et
omni eo modo quo debet, non est sine caritate.
RA2
Ad secundum dicendum quod nihil prohibet actum qui est proprie unius virtutis elicitive, attribui alteri virtuti
sicut imperanti et ordinanti ad suum finem. Et hoc modo dare eleemosynam ponitur inter opera satisfactoria,
inquantum miseratio in defectum patientis ordinatur ad satisfaciendum pro culpa.
Secundum autem quod ordinatur ad placandum Deum, habet rationem sacrificii, et sic imperatur a latria.
RA3
Unde patet responsio ad tertium.
RA4
Ad quartum dicendum quod dare eleemosynam pertinet ad liberalitatem inquantum liberalitas aufert
impedimentum huius actus, quod esse posset ex superfluo amore divitiarum, propter quem aliquis efficitur nimis
retentivus earum.
|a2 Articulus 2
AG1
Ad secundum sic proceditur. Videtur quod inconvenienter eleemosynarum genera distinguantur. Ponuntur enim
septem eleemosynae corporales, scilicet pascere esurientem, potare sitientem, vestire nudum, recolligere
hospitem, visitare infirmum, redimere captivum, et sepelire mortuum; quae in hoc versu continentur, visito, poto,
cibo, redimo, tego, colligo, condo.
Ponuntur etiam aliae septem eleemosynae spirituales, scilicet docere ignorantem, consulere dubitanti, consolari
tristem, corrigere peccantem, remittere offendenti, portare onerosos et graves, et pro omnibus orare; quae etiam
in hoc versu continentur, consule, castiga, solare, remitte, fer, ora; ita tamen quod sub eodem intelligatur
consilium et doctrina.
Videtur autem quod inconvenienter huiusmodi eleemosynae distinguantur. Eleemosyna enim ordinatur ad
subveniendum proximo.
Sed per hoc quod proximus sepelitur, in nullo ei subvenitur, alioquin non esset verum quod Dominus dicit,
Matth. X, nolite timere eos qui occidunt corpus, et post hoc non habent amplius quid faciant.
Unde et Dominus, Matth. XXV, commemorans misericordiae opera, de sepultura mortuorum mentionem non
facit. Ergo videtur quod inconvenienter huiusmodi eleemosynae distinguantur.
AG2
Praeterea, eleemosyna datur ad subveniendum necessitatibus proximi, sicut dictum est.
Sed multae aliae sunt necessitates humanae vitae quam praedictae, sicut quod caecus indiget ductore, claudus
sustentatione, pauper divitiis.
Ergo inconvenienter praedictae eleemosynae enumerantur.
AG3
Praeterea, dare eleemosynam est actus misericordiae. Sed corrigere delinquentem magis videtur ad severitatem
pertinere quam ad misericordiam.
Ergo non debet computari inter eleemosynas spirituales.
AG4
Praeterea, eleemosyna ordinatur ad subveniendum defectui.
Sed nullus est homo qui defectum ignorantiae non patiatur in aliquibus. Ergo videtur quod quilibet debeat
quemlibet docere, si ignoret id quod ipse scit.
SC
Sed contra est quod Gregorius dicit, in quadam homilia, habens intellectum curet omnino ne taceat; habens
rerum affluentiam vigilet ne a misericordiae largitate torpescat; habens artem qua regitur magnopere studeat ut
usum atque utilitatem illius cum proximo partiatur; habens loquendi locum apud divitem damnationem pro
retento talento timeat si, cum valet, non apud eum pro pauperibus intercedat.
Ergo praedictae eleemosynae convenienter distinguuntur secundum ea in quibus homines abundant et deficiunt.
CO
Respondeo dicendum quod praedicta eleemosynarum distinctio convenienter sumitur secundum diversos
defectus proximorum.
Quorum quidam sunt ex parte animae, ad quos ordinantur spirituales eleemosynae; quidam vero ex parte
corporis, ad quos ordinantur eleemosynae corporales. Defectus enim corporalis aut est in vita, aut est post vitam.
Si quidem est in vita, aut est communis defectus respectu eorum quibus omnes indigent; aut est specialis propter
aliquod accidens superveniens.
Si primo modo, aut defectus est interior, aut exterior. Interior quidem est duplex, unus quidem cui subvenitur per
alimentum siccum, scilicet fames, et secundum hoc ponitur pascere esurientem; alius autem est cui subvenitur
per alimentum humidum, scilicet sitis, et secundum hoc dicitur potare sitientem. Defectus autem communis

1344

