Fuit etiam inter eos alia diversitas, nam magi fuerunt sapientes et potentes, pastores autem simplices et viles.
Manifestatus est etiam iustis, simeoni et Annae, et peccatoribus, scilicet magis; manifestatus est etiam et viris et
mulieribus, scilicet Annae; ut per hoc ostenderetur nullam conditionem hominum excludi a Christi salute.
RA1
Ad primum ergo dicendum quod illa manifestatio nativitatis Christi fuit quaedam praelibatio plenae
manifestationis quae erat futura. Et sicut in secunda manifestatione primo annuntiata est gratia Christi per
Christum et eius apostolos Iudaeis, et postea gentilibus; ita ad Christum primo pervenerunt pastores, qui erant
primitiae Iudaeorum, tanquam prope existentes; et postea venerunt magi a remotis, qui fuerunt primitiae
gentium, ut Augustinus dicit.
RA2
Ad secundum dicendum quod, sicut Augustinus dicit, in sermone de epiphania, sicut praevalet imperitia in
rusticitate pastorum, ita praevalet impietas in sacrilegiis magorum. Utrosque tamen sibi ille lapis angularis
attribuit, quippe qui venit stulta eligere ut confunderet sapientes, et non vocare iustos, sed peccatores; ut nullus
magnus superbiret, nullus infirmus desperaret.
Quidam tamen dicunt quod isti magi non fuerunt malefici, sed sapientes astrologi, qui apud Persas vel chaldaeos
magi vocantur.
RA3
Ad tertium dicendum quod, sicut chrysostomus dicit, ab oriente venerunt magi, quia, unde dies nascitur, inde
initium fidei processit, quia fides lumen est animarum. Vel, quia omnes qui ad Christum veniunt, ab ipso et per
ipsum veniunt, unde dicitur Zach. VI, ecce vir, oriens nomen eius.
Dicuntur autem ab oriente, ad litteram, venisse, vel quia de ultimis orientis partibus venerunt, secundum
quosdam, vel quia de aliquibus vicinis partibus Iudaeae venerunt, quae tamen sunt regioni Iudaeorum ad
orientem. Credibile tamen est etiam in aliis partibus mundi aliqua indicia nativitatis Christi apparuisse, sicut
Romae fluxit oleum; et in Hispania apparuerunt tres soles paulatim in unum coeuntes.
RA4
Ad quartum dicendum quod, sicut chrysostomus dicit, Angelus manifestans Christi nativitatem non ivit
ierosolymam, non requisivit Scribas et Pharisaeos, erant enim corrupti, et prae invidia cruciabantur. Sed pastores
erant sinceri, antiquam conversationem patriarcharum et Moysen colentes.
Per hos etiam pastores significabantur doctores ecclesiae, quibus Christi mysteria revelantur, quae latebant
Iudaeos.
RA5
Ad quintum dicendum quod, sicut Ambrosius dicit, generatio Domini non solum a pastoribus, sed etiam a
senioribus et iustis accipere debuit testimonium, quorum etiam testimonio, propter iustitiam, magis credebatur.
|a4 Articulus 4
AG1
Ad quartum sic proceditur. Videtur quod Christus per seipsum suam nativitatem manifestare debuerit.
Causa enim quae est per se, semper est potior ea quae est per aliud, ut dicitur in VIII physic..
Sed Christus suam nativitatem manifestavit per alios, puta pastoribus per Angelos et, magis per stellam. Ergo
multo magis per seipsum debuit suam nativitatem manifestare.
AG2
Praeterea, Eccli. XX dicitur, sapientia abscondita, et thesaurus invisus, quae utilitas in utrisque? sed Christus a
principio conceptionis suae plene habuit sapientiae et gratiae thesaurum. Nisi ergo hanc plenitudinem
manifestasset per opera et verba, fuisset frustra ei data sapientia et gratia. Quod est inconveniens, quia Deus et
natura nihil frustra facit, ut dicitur in I de caelo.
AG3
Praeterea, in libro de infantia salvatoris legitur quod Christus in sua pueritia multa miracula fecit.
Et ita videtur quod suam nativitatem per seipsum manifestaverit.
SC
Sed contra est quod leo Papa dicit, quod magi invenerunt puerum Iesum nulla ab infantiae humanae generalitate
discretum.
Sed alii infantes non manifestant seipsos. Ergo neque decuit quod Christus per seipsum suam nativitatem
manifestaret.
CO
Respondeo dicendum quod nativitas Christi ad humanam salutem ordinabatur, quae quidem est per fidem. Fides
autem salutaris divinitatem et humanitatem Christi confitetur. Oportebat igitur ita manifestari nativitatem Christi
ut demonstratio divinitatis eius fidei humanitatis ipsius non praeiudicaret. Hoc autem factum est dum Christus in
seipso similitudinem infirmitatis humanae exhibuit, et tamen per Dei creaturas divinitatis virtutem in se
monstravit.
Et ideo Christus non per seipsum suam nativitatem manifestavit, sed per quasdam alias creaturas.
2240

