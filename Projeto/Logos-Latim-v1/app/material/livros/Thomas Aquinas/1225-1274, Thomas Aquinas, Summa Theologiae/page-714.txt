Respondeo dicendum quod hae quatuor passiones communiter principales esse dicuntur. Quarum duae, scilicet
gaudium et tristitia, principales dicuntur, quia sunt completivae et finales simpliciter respectu omnium
passionum, unde ad omnes passiones consequuntur, ut dicitur in II ethic..
Timor autem et spes sunt principales, non quidem quasi completivae simpliciter, sed quia sunt completivae in
genere motus appetitivi ad aliquid, nam respectu boni, incipit motus in amore, et procedit in desiderium, et
terminatur in spe; respectu vero mali, incipit in odio, et procedit ad fugam, et terminatur in timore. Et ideo solet
harum quatuor passionum numerus accipi secundum differentiam praesentis et futuri, motus enim respicit
futurum, sed quies est in aliquo praesenti. De bono igitur praesenti est gaudium; de malo praesenti est tristitia; de
bono vero futuro est spes; de malo futuro est timor. Omnes autem aliae passiones, quae sunt de bono vel de malo
praesenti vel futuro, ad has completive reducuntur. Unde etiam a quibusdam dicuntur principales hae praedictae
quatuor passiones, quia sunt generales. Quod quidem verum est, si spes et timor designant motum appetitus
communiter tendentem in aliquid appetendum vel fugiendum.
RA1
Ad primum ergo dicendum quod Augustinus ponit desiderium vel cupiditatem loco spei, inquantum ad idem
pertinere videntur, scilicet ad bonum futurum.
RA2
Ad secundum dicendum quod passiones istae dicuntur principales, secundum ordinem intentionis et
complementi. Et quamvis timor et spes non sint ultimae passiones simpliciter, tamen sunt ultimae in genere
passionum tendentium in aliud quasi in futurum. Nec potest esse instantia nisi de ira. Quae tamen non potest
poni principalis passio, quia est quidam effectus audaciae, quae non potest esse passio principalis, ut infra
dicetur.
RA3
Ad tertium dicendum quod desperatio importat recessum a bono, quod est quasi per accidens, et audacia importat
accessum ad malum, quod etiam est per accidens. Et ideo hae passiones non possunt esse principales, quia quod
est per accidens, non potest dici principale. Et sic etiam nec ira potest dici passio principalis, quae consequitur
audaciam.
|q26 Quaestio 26
|a0 Prologus
Consequenter considerandum est de passionibus animae in speciali.
Et primo, de passionibus concupiscibilis; secundo, de passionibus irascibilis. Prima consideratio erit tripartita,
nam primo considerabimus de amore et odio; secundo, de concupiscentia et fuga tertio, de delectatione et
tristitia. Circa amorem consideranda sunt tria, primo, de ipso amore; secundo, de causa amoris; tertio, de
effectibus eius. Circa primum quaeruntur quatuor.
Primo, utrum amor sit in concupiscibili. Secundo, utrum amor sit passio. Tertio, utrum amor sit idem quod
dilectio. Quarto, utrum amor convenienter dividatur in amorem amicitiae et amorem concupiscentiae.
|a1 Articulus 1
AG1
Ad primum sic proceditur. Videtur quod amor non sit in concupiscibili.
Dicitur enim Sap. VIII, hanc, scilicet sapientiam, amavi et exquisivi a iuventute mea.
Sed concupiscibilis, cum sit pars appetitus sensitivi, non potest tendere in sapientiam, quae non comprehenditur
sensu. Ergo amor non est in concupiscibili.
AG2
Praeterea, amor videtur esse idem cuilibet passioni, dicit enim Augustinus, in XIV de CIV. Dei, amor inhians
habere quod amatur, cupiditas est; id autem habens, eoque fruens, laetitia; fugiens quod ei adversatur, timor est;
idque si acciderit sentiens, tristitia est.
Sed non omnis passio est in concupiscibili; sed timor, etiam hic enumeratus, est in irascibili. Ergo non est
simpliciter dicendum quod amor sit in concupiscibili.
AG3
Praeterea, dionysius, in IV cap. De div. Nom., ponit quendam amorem naturalem.
Sed amor naturalis magis videtur pertinere ad vires naturales, quae sunt animae vegetabilis.
Ergo amor non simpliciter est in concupiscibili.
SC
Sed contra est quod Philosophus dicit, in II topic., quod amor est in concupiscibili.
CO
Respondeo dicendum quod amor est aliquid ad appetitum pertinens, cum utriusque obiectum sit bonum. Unde
secundum differentiam appetitus est differentia amoris. Est enim quidam appetitus non consequens
apprehensionem ipsius appetentis, sed alterius, et huiusmodi dicitur appetitus naturalis. Res enim naturales
714

