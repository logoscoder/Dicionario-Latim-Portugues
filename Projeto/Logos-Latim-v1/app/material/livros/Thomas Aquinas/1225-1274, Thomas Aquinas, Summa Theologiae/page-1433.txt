SC
Sed contra est quod eubulia est rectitudo consilii, ut Philosophus dicit, in VI ethic.. Sed recta ratio perficit
rationem virtutis. Ergo eubulia est virtus.
CO
Respondeo dicendum quod, sicut supra dictum est, de ratione virtutis humanae est quod faciat actum hominis
bonum.
Inter ceteros autem actus hominis proprium est ei consiliari, quia hoc importat quandam rationis inquisitionem
circa agenda, in quibus consistit vita humana; nam vita speculativa est supra hominem, ut dicitur in X ethic..
Eubulia autem importat bonitatem consilii, dicitur enim ab eu, quod est bonum, et boule, quod est consilium,
quasi bona consiliatio, vel potius bene consiliativa.
Unde manifestum est quod eubulia est virtus humana.
RA1
Ad primum ergo dicendum quod non est bonum consilium sive aliquis malum finem sibi in consiliando
praestituat, sive etiam ad bonum finem malas vias adinveniat. Sicut etiam in speculativis non est bona
ratiocinatio sive aliquis falsum concludat, sive etiam concludat verum ex falsis, quia non utitur convenienti
medio. Et ideo utrumque praedictorum est contra rationem eubuliae, ut Philosophus dicit, in VI ethic..
RA2
Ad secundum dicendum quod etsi virtus sit essentialiter perfectio quaedam, non tamen oportet quod omne illud
quod est materia virtutis perfectionem importet. Oportet enim circa omnia humana perfici per virtutes, et non
solum circa actus rationis, inter quos est consilium; sed etiam circa passiones appetitus sensitivi, quae adhuc sunt
multo imperfectiores. Vel potest dici quod virtus humana est perfectio secundum modum hominis, qui non potest
per certitudinem comprehendere veritatem rerum simplici intuitu; et praecipue in agibilibus, quae sunt
contingentia.
RA3
Ad tertium dicendum quod in nullo peccatore, inquantum huiusmodi, invenitur eubulia. Omne enim peccatum
est contra bonam consiliationem. Requiritur enim ad bene consiliandum non solum adinventio vel excogitatio
eorum quae sunt opportuna ad finem, sed etiam aliae circumstantiae, scilicet tempus congruum, ut nec nimis
tardus nec nimis velox sit in consiliis; et modus consiliandi, ut scilicet sit firmus in suo consilio; et aliae
huiusmodi debitae circumstantiae, quae peccator peccando non observat. Quilibet autem virtuosus est bene
consiliativus in his quae ordinantur ad finem virtutis, licet forte in aliquibus particularibus negotiis non sit bene
consiliativus, puta in mercationibus vel in rebus bellicis vel in aliquo huiusmodi.
|a2 Articulus 2
AG1
Ad secundum sic proceditur. Videtur quod eubulia non sit virtus distincta a prudentia. Quia ut Philosophus dicit,
in VI ethic., videtur prudentis esse bene consiliari.
Sed hoc pertinet ad eubuliam, ut dictum est.
Ergo eubulia non distinguitur a prudentia.
AG2
Praeterea, humani actus, ad quos ordinantur humanae virtutes, praecipue specificantur ex fine, ut supra habitum
est.
Sed ad eundem finem ordinantur eubulia et prudentia, ut dicitur VI ethic., idest non ad quendam particularem
finem, sed ad communem finem totius vitae.
Ergo eubulia non est virtus distincta a prudentia.
AG3
Praeterea, in scientiis speculativis ad eandem scientiam pertinet inquirere et determinare. Ergo pari ratione in
operativis hoc pertinet ad eandem virtutem. Sed inquirere pertinet ad eubuliam, determinare autem ad
prudentiam.
Ergo eubulia non est alia virtus a prudentia.
SC
Sed contra, prudentia est praeceptiva, ut dicitur in VI ethic..
Hoc autem non convenit eubuliae.
Ergo eubulia est alia virtus a prudentia.
CO
Respondeo dicendum quod, sicut dictum est supra, virtus proprie ordinatur ad actum, quem reddit bonum. Et
ideo oportet secundum differentiam actuum esse diversas virtutes, et maxime quando non est eadem ratio
bonitatis in actibus.
Si enim esset eadem ratio bonitatis in eis, tunc ad eandem virtutem pertinerent diversi actus, sicut ex eodem
dependet bonitas amoris, desiderii et gaudii, et ideo omnia ista pertinent ad eandem virtutem caritatis. Actus
autem rationis ordinati ad opus sunt diversi, nec habent eandem rationem bonitatis, ex alia enim efficitur homo
1433

