SC
Sed contra, nullum factum est increatum. Sed beatitudo hominis est aliquid factum, quia secundum Augustinum,
I de doctr. Christ., illis rebus fruendum est, quae nos beatos faciunt.
Ergo beatitudo non est aliquid increatum.
CO
Respondeo dicendum quod, sicut supra dictum est, finis dicitur dupliciter. Uno modo, ipsa res quam cupimus
adipisci, sicut avaro est finis pecunia. Alio modo, ipsa adeptio vel possessio, seu usus aut fruitio eius rei quae
desideratur, sicut si dicatur quod possessio pecuniae est finis avari, et frui re voluptuosa est finis intemperati.
Primo ergo modo, ultimus hominis finis est bonum increatum, scilicet Deus, qui solus sua infinita bonitate potest
voluntatem hominis perfecte implere.
Secundo autem modo, ultimus finis hominis est aliquid creatum in ipso existens, quod nihil est aliud quam
adeptio vel fruitio finis ultimi. Ultimus autem finis vocatur beatitudo. Si ergo beatitudo hominis consideretur
quantum ad causam vel obiectum, sic est aliquid increatum, si autem consideretur quantum ad ipsam essentiam
beatitudinis, sic est aliquid creatum.
RA1
Ad primum ergo dicendum quod Deus est beatitudo per essentiam suam, non enim per adeptionem aut
participationem alicuius alterius beatus est, sed per essentiam suam.
Homines autem sunt beati, sicut ibidem dicit boetius, per participationem; sicut et dii per participationem
dicuntur.
Ipsa autem participatio beatitudinis secundum quam homo dicitur beatus, aliquid creatum est.
RA2
Ad secundum dicendum quod beatitudo dicitur esse summum hominis bonum, quia est adeptio vel fruitio summi
boni.
RA3
Ad tertium dicendum quod beatitudo dicitur ultimus finis, per modum quo adeptio finis dicitur finis.
|a2 Articulus 2
AG1
Ad secundum sic proceditur. Videtur quod beatitudo non sit operatio.
Dicit enim apostolus, Rom. VI, habetis fructum vestrum in sanctificationem, finem vero vitam aeternam.
Sed vita non est operatio, sed ipsum esse viventium.
Ergo ultimus finis, qui est beatitudo, non est operatio.
AG2
Praeterea, boetius dicit, in III de consol., quod beatitudo est status omnium bonorum aggregatione perfectus.
Sed status non nominat operationem.
Ergo beatitudo non est operatio.
AG3
Praeterea, beatitudo significat aliquid in beato existens, cum sit ultima perfectio hominis. Sed operatio non
significat ut aliquid existens in operante, sed magis ut ab ipso procedens.
Ergo beatitudo non est operatio.
AG4
Praeterea, beatitudo permanet in beato. Operatio autem non permanet, sed transit. Ergo beatitudo non est
operatio.
AG5
Praeterea, unius hominis est una beatitudo. Operationes autem sunt multae. Ergo beatitudo non est operatio.
AG6
Praeterea, beatitudo inest beato absque interruptione. Sed operatio humana frequenter interrumpitur puta somno,
vel aliqua alia occupatione, vel quiete. Ergo beatitudo non est operatio.
SC
Sed contra est quod Philosophus dicit, in I ethic., quod felicitas est operatio secundum virtutem perfectam.
CO
Respondeo dicendum quod, secundum quod beatitudo hominis est aliquid creatum in ipso existens necesse est
dicere quod beatitudo hominis sit operatio. Est enim beatitudo ultima hominis perfectio. Unumquodque autem
intantum perfectum est, inquantum est actu, nam potentia sine actu imperfecta est. Oportet ergo beatitudinem in
ultimo actu hominis consistere. Manifestum est autem quod operatio est ultimus actus operantis; unde et actus
secundus a Philosopho nominatur, in II de anima, nam habens formam potest esse in potentia operans, sicut
sciens est in potentia considerans. Et inde est quod in aliis quoque rebus res unaquaeque dicitur esse propter
suam operationem, ut dicitur in II de caelo.
Necesse est ergo beatitudinem hominis operationem esse.
RA1
603

