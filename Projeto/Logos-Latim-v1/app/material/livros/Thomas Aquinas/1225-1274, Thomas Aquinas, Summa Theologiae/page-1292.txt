Ad secundum dicendum quod sicut Deus secundum se est maxime cognoscibilis, non tamen nobis, propter
defectum nostrae cognitionis, quae dependet a rebus sensibilibus; ita etiam Deus in se est maxime diligibilis
inquantum est obiectum beatitudinis, sed hoc modo non est maxime diligibilis a nobis, propter inclinationem
affectus nostri ad visibilia bona. Unde oportet quod ad Deum hoc modo maxime diligendum nostris cordibus
caritas infundatur.
RA3
Ad tertium dicendum quod cum caritas dicitur in nobis procedere ex corde bono et conscientia pura et fide non
ficta, hoc referendum est ad actum caritatis, qui ex praemissis excitatur. Vel etiam hoc dicitur quia huiusmodi
actus disponunt hominem ad recipiendum caritatis infusionem. Et similiter etiam dicendum est de eo quod
Augustinus dicit, quod timor introducit caritatem, et de hoc quod dicitur in Glossa Matth. I, quod fides generat
spem, et spes caritatem.
|a3 Articulus 3
AG1
Ad tertium sic proceditur. Videtur quod caritas infundatur secundum quantitatem naturalium.
Dicitur enim Matth. XXV quod dedit unicuique secundum propriam virtutem.
Sed caritatem nulla virtus praecedit in homine nisi naturalis, quia sine caritate nulla est virtus, ut dictum est.
Ergo secundum capacitatem virtutis naturalis infunditur homini caritas a Deo.
AG2
Praeterea, omnium ordinatorum ad invicem secundum proportionatur primo, sicut videmus quod in rebus
materialibus forma proportionatur materiae, et in donis gratuitis gloria proportionatur gratiae. Sed caritas, cum sit
perfectio naturae, comparatur ad capacitatem naturalem sicut secundum ad primum.
Ergo videtur quod caritas infundatur secundum naturalium capacitatem.
AG3
Praeterea, homines et Angeli secundum eandem rationem caritatem participant, quia in utrisque est similis
beatitudinis ratio, ut habetur Matth. XXII, et Luc. XX.
Sed in Angelis caritas et alia dona gratuita sunt data secundum capacitatem naturalium; ut magister dicit, III dist.
II Lib. Sent..
Ergo idem etiam videtur esse in hominibus.
SC
Sed contra est quod dicitur Ioan. III, spiritus ubi vult spirat; et I ad Cor. XII, haec omnia operatur unus et idem
spiritus, dividens singulis prout vult.
Ergo caritas datur non secundum capacitatem naturalium, sed secundum voluntatem spiritus sua dona
distribuentis.
CO
Respondeo dicendum quod uniuscuiusque quantitas dependet a propria causa rei, quia universalior causa
effectum maiorem producit. Caritas autem, cum superexcedat proportionem naturae humanae, ut dictum est, non
dependet ex aliqua naturali virtute, sed ex sola gratia spiritus sancti eam infundentis. Et ideo quantitas caritatis
non dependet ex conditione naturae vel ex capacitate naturalis virtutis, sed solum ex voluntate spiritus sancti
distribuentis sua dona prout vult.
Unde et apostolus dicit, ad Ephes. IV, unicuique nostrum data est gratia secundum mensuram donationis Christi.
RA1
Ad primum ergo dicendum quod illa virtus secundum quam sua dona Deus dat unicuique, est dispositio vel
praeparatio praecedens, sive conatus gratiam accipientis. Sed hanc etiam dispositionem vel conatum praevenit
spiritus sanctus, movens mentem hominis vel plus vel minus secundum suam voluntatem.
Unde et apostolus dicit, ad Coloss. I, qui dignos nos fecit in partem sortis sanctorum in lumine.
RA2
Ad secundum dicendum quod forma non excedit proportionem materiae, sed sunt eiusdem generis. Similiter
etiam gratia et gloria ad idem genus referuntur, quia gratia nihil est aliud quam quaedam inchoatio gloriae in
nobis. Sed caritas et natura non pertinent ad idem genus. Et ideo non est similis ratio.
RA3
Ad tertium dicendum quod Angelus est naturae intellectualis, et secundum suam conditionem competit ei ut
totaliter feratur in omne id in quod fertur, ut in primo habitum est.
Et ideo in superioribus Angelis fuit maior conatus et ad bonum in perseverantibus et ad malum in cadentibus. Et
ideo superiorum Angelorum persistentes facti sunt meliores et cadentes facti sunt peiores aliis. Sed homo est
rationalis naturae, cui competit esse quandoque in potentia et quandoque in actu. Et ideo non oportet quod feratur
totaliter in id in quod fertur; sed eius qui habet meliora naturalia potest esse minor conatus, et e converso. Et ideo
non est simile.
|a4 Articulus 4
1292

