agit. Sed in his quae non subduntur dominio voluntatis, sicut sunt naturalia et spiritualia bona, est gravius
peccatum nocumentum sibi ipsi inferre, gravius enim peccat qui occidit seipsum, quam qui occidit alterum. Sed
quia res propinquorum nostrorum non subduntur voluntatis nostrae dominio, non procedit ratio quantum ad
nocumenta rebus illorum illata, quod circa ea minus peccetur; nisi forte velint, vel ratum habeant.
RA3
Ad tertium dicendum quod non est acceptio personarum si Deus gravius punit peccantem contra excellentiores
personas, hoc enim fit propter hoc quod hoc redundat in plurium nocumentum.
|a10 Articulus 10
AG1
Ad decimum sic proceditur. Videtur quod magnitudo personae peccantis non aggravet peccatum. Homo enim
maxime redditur magnus ex hoc quod Deo adhaeret, secundum illud Eccli. XXV, quam magnus est qui invenit
sapientiam et scientiam.
Sed non est super timentem Deum.
Sed quanto aliquis magis Deo adhaeret, tanto minus imputatur ei aliquid ad peccatum, dicitur enim II Paralip.
XXX, Dominus bonus propitiabitur cunctis qui in toto corde requirunt Dominum Deum patrum suorum, et non
imputabitur eis quod minus sanctificati sunt.
Ergo peccatum non aggravatur ex magnitudine personae peccantis.
AG2
Praeterea, non est personarum acceptio apud Deum, ut dicitur Rom. II.
Ergo non magis punit pro uno et eodem peccato, unum quam alium.
Non ergo aggravatur ex magnitudine personae peccantis.
AG3
Praeterea, nullus debet ex bono incommodum reportare. Reportaret autem, si id quod agit, magis ei imputaretur
ad culpam. Ergo propter magnitudinem personae peccantis non aggravatur peccatum.
SC
Sed contra est quod Isidorus dicit, in II de summo bono, tanto maius cognoscitur peccatum esse, quanto maior
qui peccat habetur.
CO
Respondeo dicendum quod duplex est peccatum. Quoddam ex subreptione proveniens, propter infirmitatem
humanae naturae.
Et tale peccatum minus imputatur ei qui est maior in virtute, eo quod minus negligit huiusmodi peccata
reprimere, quae tamen omnino subterfugere infirmitas humana non sinit. Alia vero peccata sunt ex deliberatione
procedentia. Et ista peccata tanto magis alicui imputantur, quanto maior est. Et hoc potest esse propter quatuor.
Primo quidem, quia facilius possunt resistere peccato maiores, puta qui excedunt in scientia et virtute.
Unde Dominus dicit, Luc. XII, quod servus sciens voluntatem Domini sui, et non faciens, plagis vapulabit
multis.
Secundo, propter ingratitudinem, quia omne bonum quo quis magnificatur, est Dei beneficium, cui homo fit
ingratus peccando.
Et quantum ad hoc, quaelibet maioritas, etiam in temporalibus bonis peccatum aggravat, secundum illud Sap. VI,
potentes potenter tormenta patientur.
Tertio, propter specialem repugnantiam actus peccati ad magnitudinem personae, sicut si princeps iustitiam
violet, qui ponitur iustitiae custos; et si sacerdos fornicetur, qui castitatem vovit. Quarto, propter exemplum, sive
scandalum, quia, ut Gregorius dicit in pastorali, in exemplum culpa vehementer extenditur, quando pro
reverentia gradus peccator honoratur.
Ad plurium etiam notitiam perveniunt peccata magnorum; et magis homines ea indigne ferunt.
RA1
Ad primum ergo dicendum quod auctoritas illa loquitur de his quae per subreptionem infirmitatis humanae
negligenter aguntur.
RA2
Ad secundum dicendum quod Deus non accipit personas, si maiores plus punit, quia ipsorum maioritas facit ad
gravitatem peccati, ut dictum est.
RA3
Ad tertium dicendum quod homo magnus non reportat incommodum ex bono quod habet, sed ex malo usu illius.
|q74 Quaestio 74
|a0 Prologus
Deinde considerandum est de subiecto vitiorum, sive peccatorum.

936

