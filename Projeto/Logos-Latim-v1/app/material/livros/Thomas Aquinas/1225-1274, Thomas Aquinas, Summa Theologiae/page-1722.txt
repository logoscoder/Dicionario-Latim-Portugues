SC
Sed contra est quod adulterium est gravius peccatum quam furtum, ut habetur Prov. VI.
Furtum autem pertinet ad avaritiam. Ergo avaritia non est gravissimum peccatorum.
CO
Respondeo dicendum quod omne peccatum, ex hoc ipso quod est malum, consistit in quadam corruptione seu
privatione alicuius boni, inquantum autem est voluntarium, consistit in appetitu alicuius boni. Dupliciter ergo
ordo peccatorum potest attendi. Uno modo, ex parte boni quod per peccatum contemnitur vel corrumpitur, quod
quanto maius est, tanto peccatum gravius est. Et secundum hoc, peccatum quod est contra Deum est
gravissimum; et sub hoc est peccatum quod est contra personam hominis; sub quo est peccatum quod est contra
res exteriores quae sunt ad usum hominis deputatae, quod videtur ad avaritiam pertinere. Alio modo potest
attendi gradus peccatorum ex parte boni cui inordinate subditur appetitus humanus, quod quanto minus est, tanto
peccatum est deformius; turpius enim est subesse inferiori bono quam superiori. Bonum autem exteriorum rerum
est infimum inter humana bona, est enim minus quam bonum corporis; quod etiam est minus quam bonum
animae; quod etiam exceditur a bono divino.
Et secundum hoc, peccatum avaritiae, quo appetitus humanus subiicitur etiam exterioribus rebus, habet
quodammodo deformitatem maiorem. Quia tamen corruptio vel privatio boni formaliter se habet in peccato,
conversio autem ad bonum commutabile materialiter; magis est iudicanda gravitas peccati ex parte boni quod
corrumpitur quam ex parte boni cui subiicitur appetitus. Et ideo dicendum est quod avaritia non est simpliciter
maximum peccatorum.
RA1
Ad primum ergo dicendum quod auctoritates illae loquuntur de avaritia ex parte boni cui subditur appetitus.
Unde et in ecclesiastico pro ratione subditur, quia avarus animam suam habet venalem, quia videlicet animam
suam, idest vitam, exponit periculis pro pecunia, et ideo subdit, quoniam in vita sua proiecit, idest contempsit,
intima sua, ut scilicet pecuniam lucraretur.
Tullius etiam addit hoc esse angusti animi, ut scilicet velit pecuniae subiici.
RA2
Ad secundum dicendum quod Augustinus ibi accipit cupiditatem generaliter cuiuscumque temporalis boni, non
secundum quod specialiter pro avaritia accipitur. Cupiditas enim cuiuscumque temporalis boni est venenum
caritatis, inquantum scilicet homo spernit bonum divinum propter hoc quod inhaeret bono temporali.
RA3
Ad tertium dicendum quod aliter est insanabile peccatum in spiritum sanctum, et aliter avaritia. Nam peccatum
in spiritum sanctum est insanabile ex parte contemptus, puta quia homo contemnit vel misericordiam vel
iustitiam divinam, aut aliquid horum per quae hominis peccata sanantur. Et ideo talis insanabilitas pertinet ad
maiorem gravitatem peccati. Avaritia vero habet insanabilitatem ex parte defectus humani, in quem scilicet
semper procedit humana natura, quia quo aliquis est magis deficiens, eo magis indiget adminiculo exteriorum
rerum, et ideo magis in avaritiam labitur. Unde per talem insanabilitatem non ostenditur peccatum esse gravius,
sed quodammodo per hoc est periculosius.
RA4
Ad quartum dicendum quod avaritia comparatur idololatriae per quandam similitudinem quam habet ad ipsam,
quia sicut idololatra subiicit se creaturae exteriori, ita etiam et avarus. Non tamen eodem modo, sed idololatra
quidem subiicit se creaturae exteriori ut exhibeat ei cultum divinum; avarus autem subiicit se creaturae exteriori
immoderate ipsam concupiscendo ad usum, non ad cultum. Et ideo non oportet quod avaritia habeat tantam
gravitatem quantam habet idololatria.
|a6 Articulus 6
AG1
Ad sextum sic proceditur. Videtur quod avaritia non sit peccatum spirituale. Vitia enim spiritualia videntur esse
circa spiritualia bona. Sed materia avaritiae sunt bona corporalia, scilicet exteriores divitiae.
Ergo avaritia non est peccatum spirituale.
AG2
Praeterea, peccatum spirituale contra carnale dividitur. Sed avaritia videtur esse peccatum carnale, sequitur enim
corruptionem carnis; ut patet in senibus, qui propter naturae carnalis defectum in avaritiam incidunt.
AG3
Praeterea, peccatum carnale est per quod etiam corpus hominis deordinatur, secundum illud apostoli, I ad Cor.
VI, qui fornicatur in corpus suum peccat. Sed avaritia etiam hominem corporaliter vexat, unde et chrysostomus,
Marc. V, comparat avarum daemoniaco, qui in corpore vexatur. Ergo avaritia non videtur esse peccatum
spirituale.
SC
Sed contra est quod Gregorius, XXXI Moral., computat avaritiam vitiis spiritualibus.
CO
1722

