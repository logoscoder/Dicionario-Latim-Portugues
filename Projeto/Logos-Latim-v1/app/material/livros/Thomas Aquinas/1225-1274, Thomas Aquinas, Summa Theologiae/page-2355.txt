RA4
Ad quartum dicendum quod in iustificatione animarum duo concurrunt, scilicet remissio culpae, et novitas vitae
per gratiam.
Quantum ergo ad efficaciam, quae est per virtutem divinam, tam passio Christi quam resurrectio est causa
iustificationis quoad utrumque. Sed quantum ad exemplaritatem, proprie passio et mors Christi est causa
remissionis culpae, per quam morimur peccato, resurrectio autem est causa novitatis vitae, quae est per gratiam
sive iustitiam. Et ideo apostolus dicit, Rom. IV, quod traditus est, scilicet in mortem, propter delicta nostra,
scilicet tollenda, et resurrexit propter iustificationem nostram.
Sed passio Christi est etiam causa meritoria, ut dictum est.
|q57 Quaestio 57
|a0 Prologus
Deinde considerandum est de ascensione Christi. Et circa hoc quaeruntur sex. Primo, utrum fuerit conveniens
Christum ascendere.
Secundo, secundum quam naturam conveniat sibi ascensio. Tertio, utrum propria virtute ascenderit. Quarto,
utrum ascenderit super omnes caelos corporeos. Quinto, utrum ascenderit super omnes spirituales creaturas.
Sexto, de effectu ascensionis.
|a1 Articulus 1
AG1
Ad primum sic proceditur. Videtur quod non fuerit conveniens Christum ascendere.
Dicit enim Philosophus, in II de caelo, quod illa quae optimo modo se habent, possident suum bonum sine motu.
Sed Christus optime se habuit, quia et secundum naturam divinam est summum bonum; et secundum humanam
naturam est summe glorificatus. Ergo suum bonum habet sine motu. Sed ascensio est quidam motus. Ergo non
fuit conveniens quod Christus ascenderet.
AG2
Praeterea, omne quod movetur, movetur propter aliquid melius. Sed Christo non fuit melius esse in caelo quam
in terra, nihil enim accrevit sibi per hoc quod fuit in caelo, neque quantum ad animam neque quantum ad corpus.
Ergo videtur quod Christus non debuit in caelum ascendere.
AG3
Praeterea, filius Dei humanam naturam assumpsit ad nostram salutem. Sed magis fuisset salutare hominibus
quod semper conversaretur nobiscum in terris, ut ipse dixit discipulis suis, Luc. XVII, venient dies quando
desideretis videre unum diem filii hominis, et non videbitis.
Videtur ergo quod non fuerit conveniens Christum ascendere in caelum.
AG4
Praeterea, sicut Gregorius dicit, in XIV Moral., corpus Christi in nullo mutatum fuit post resurrectionem.
Sed non immediate post resurrectionem ascendit in caelum, quia ipse dicit post resurrectionem, Ioan. XX,
nondum ascendi ad patrem meum.
Ergo videtur quod nec post quadraginta dies ascendere debuerit.
SC
Sed contra est quod Dominus dicit, Ioan. XX, ascendo ad patrem meum et patrem vestrum.
CO
Respondeo dicendum quod locus debet esse proportionatus locato.
Christus autem per resurrectionem vitam immortalem et incorruptibilem inchoavit. Locus autem in quo nos
habitamus, est locus generationis et corruptionis, sed locus caelestis est locus incorruptionis. Et ideo non fuit
conveniens quod Christus post resurrectionem remaneret in terris, sed conveniens fuit quod ascenderet in
caelum.
RA1
Ad primum ergo dicendum quod illud optime se habens quod sine motu possidet suum bonum, est Deus, qui est
omnino immutabilis, secundum illud Malach. III, ego Dominus, et non mutor.
Quaelibet autem creatura est aliquo modo mutabilis, ut patet per Augustinum, VIII super Gen. Ad litt..
Et quia natura assumpta a filio Dei remansit creata, ut patet ex his quae supra dicta sunt, non est inconveniens si
ei aliquis motus attribuatur.
RA2
Ad secundum dicendum quod per hoc quod Christus ascendit in caelum, nihil ei accrevit quantum ad ea quae
sunt de essentia gloriae, sive secundum corpus sive secundum animam, tamen accrevit ei aliquid quantum ad loci
decentiam, quod est ad bene esse gloriae. Non quod corpori eius aliquid aut perfectionis aut conservationis
acquireretur ex corpore caelesti, sed solummodo propter quandam decentiam. Hoc autem aliquo modo pertinebat

2355

