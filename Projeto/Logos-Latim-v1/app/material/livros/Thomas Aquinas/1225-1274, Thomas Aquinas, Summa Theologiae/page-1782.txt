Sed scientia magis convenit cum prudentia quam cum fortitudine.
Ergo magnificentia non debet poni pars fortitudinis.
SC
Sed contra est quod tullius et Macrobius et Andronicus magnificentiam partem fortitudinis ponunt.
CO
Respondeo dicendum quod magnificentia, secundum quod est specialis virtus, non potest poni pars subiectiva
fortitudinis, quia non convenit cum ea in materia, sed ponitur pars eius inquantum adiungitur ei sicut virtus
secundaria principali.
Ad hoc autem quod aliqua virtus adiungatur alicui principali, duo requiruntur, ut supra dictum est, quorum unum
est ut secundaria conveniat cum principali; aliud autem est ut in aliquo excedatur ab ea. Magnificentia autem
convenit cum fortitudine in hoc quod, sicut fortitudo tendit in aliquod arduum et difficile, ita etiam et
magnificentia, unde etiam videtur esse in irascibili, sicut et fortitudo. Sed magnificentia deficit a fortitudine in
hoc quod illud arduum in quod tendit fortitudo, habet difficultatem propter periculum quod imminet personae,
arduum autem in quod tendit magnificentia, habet difficultatem propter dispendium rerum; quod est multo minus
quam periculum personae.
Et ideo magnificentia ponitur pars fortitudinis.
RA1
Ad primum ergo dicendum quod iustitia respicit operationes secundum se, prout in eis consideratur ratio debiti.
Sed liberalitas et magnificentia considerant operationes sumptuum secundum quod comparantur ad passiones
animae, diversimode tamen. Nam liberalitas respicit sumptus per comparationem ad amorem et concupiscentiam
pecuniarum, quae sunt passiones concupiscibilis, quibus non impeditur liberalis a dationibus et sumptibus
faciendis, unde est in concupiscibili. Sed magnificentia respicit sumptus per comparationem ad spem, attingendo
ad aliquid arduum, non simpliciter, sicut magnanimitas, sed in determinata materia, scilicet in sumptibus.
Unde magnificentia videtur esse in irascibili, sicut et magnanimitas.
RA2
Ad secundum dicendum quod magnificentia, etsi non conveniat cum fortitudine in materia, convenit tamen cum
ea in conditione materiae, inquantum scilicet tendit in aliquid arduum circa sumptus, sicut fortitudo in aliquid
arduum circa timores.
RA3
Ad tertium dicendum quod magnificentia ordinat usum artis ad aliquid magnum, ut dictum est.
Ars autem est in ratione. Et ideo ad magnificum pertinet bene uti ratione in attendendo proportionem sumptus ad
opus quod faciendum est. Et hoc praecipue necessarium est propter magnitudinem utriusque, quia nisi diligens
consideratio adhiberetur, immineret periculum magni damni.
|q135 Quaestio 135
|a0 Prologus
Deinde considerandum est de vitiis oppositis magnificentiae.
Et circa hoc quaeruntur duo. Primo, utrum parvificentia sit vitium.
Secundo, de vitio ei opposito.
|a1 Articulus 1
AG1
Ad primum sic proceditur. Videtur quod parvificentia non sit vitium. Virtus enim, sicut est moderativa
magnorum, ita etiam est moderativa parvorum, unde et liberales et magnifici aliqua parva faciunt. Sed
magnificentia est virtus.
Ergo similiter parvificentia magis est virtus quam vitium.
AG2
Praeterea, Philosophus dicit, in IV ethic., quod diligentia ratiocinii est parvifica.
Sed diligentia ratiocinii videtur esse laudabilis, quia bonum hominis est secundum rationem esse, ut dionysius
dicit, IV cap. De div. Nom..
Ergo parvificentia non est vitium.
AG3
Parvificus consumit pecuniam tristatus.
Sed hoc pertinet ad avaritiam, sive ad illiberalitatem.
Ergo parvificentia non est vitium ab aliis distinctum.
SC
Sed contra est quod Philosophus, in II et IV ethic., ponit parvificentiam speciale vitium magnificentiae
oppositum.
CO
1782

