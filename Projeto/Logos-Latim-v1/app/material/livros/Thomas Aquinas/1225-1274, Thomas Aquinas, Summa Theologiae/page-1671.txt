CO
Respondeo dicendum quod sicut actiones rerum naturalium procedunt ex potentiis naturalibus, ita etiam
operationes humanae procedunt ex humana voluntate. Oportuit autem in rebus naturalibus ut superiora moverent
inferiora ad suas actiones, per excellentiam naturalis virtutis collatae divinitus. Unde etiam oportet in rebus
humanis quod superiores moveant inferiores per suam voluntatem, ex VI auctoritatis divinitus ordinatae. Movere
autem per rationem et voluntatem est praecipere.
Et ideo, sicut ex ipso ordine naturali divinitus instituto inferiora in rebus naturalibus necesse habent subdi
motioni superiorum, ita etiam in rebus humanis, ex ordine iuris naturalis et divini, tenentur inferiores suis
superioribus obedire.
RA1
Ad primum ergo dicendum quod Deus reliquit hominem in manu consilii sui, non quia liceat ei facere omne
quod velit, sed quia ad id quod faciendum est non cogitur necessitate naturae, sicut creaturae irrationales, sed
libera electione ex proprio consilio procedente. Et sicut ad alia facienda debet procedere proprio consilio, ita
etiam ad hoc quod obediat suis superioribus, dicit enim Gregorius, ult. Moral., quod dum alienae voci humiliter
subdimur, nosmetipsos in corde superamus.
RA2
Ad secundum dicendum quod divina voluntas est prima regula, qua regulantur omnes rationales voluntates, cui
una magis appropinquat quam alia, secundum ordinem divinitus institutum.
Et ideo voluntas unius hominis praecipientis potest esse quasi secunda regula voluntatis alterius obedientis.
RA3
Ad tertium dicendum quod aliquid potest iudicari gratuitum dupliciter. Uno modo, ex parte ipsius operis, quia
scilicet ad id homo non obligatur. Alio modo, ex parte operantis, quia scilicet libera voluntate hoc facit. Opus
autem redditur virtuosum et laudabile et meritorium praecipue secundum quod ex voluntate procedit. Et ideo,
quamvis obedire sit debitum, si prompta voluntate aliquis obediat, non propter hoc minuitur eius meritum,
maxime apud Deum, qui non solum exteriora opera, verum etiam interiorem voluntatem videt.
|a2 Articulus 2
AG1
Ad secundum sic proceditur. Videtur quod obedientia non sit specialis virtus. Obedientiae enim inobedientia
opponitur.
Sed inobedientia est generale peccatum, dicit enim Ambrosius quod peccatum est inobedientia legis divinae.
Ergo obedientia non est specialis virtus, sed generalis.
AG2
Praeterea, omnis virtus specialis aut est theologica, aut moralis.
Sed obedientia non est virtus theologica, quia neque continetur sub fide, neque sub spe, neque sub caritate.
Similiter etiam non est virtus moralis, quia non est in medio superflui et diminuti; quanto enim aliquis est magis
obediens, tanto magis laudatur.
Ergo obedientia non est specialis virtus.
AG3
Praeterea, Gregorius dicit, ult. Moral., quod obedientia tanto magis est meritoria et laudabilis quanto minus habet
de suo.
Sed quaelibet specialis virtus tanto magis laudatur quanto magis habet de suo, eo quod ad virtutem requiritur ut
sit volens et eligens, sicut dicitur in II ethic..
Ergo obedientia non est specialis virtus.
AG4
Praeterea, virtutes differunt specie secundum obiecta. Obiectum autem obedientiae esse videtur superioris
praeceptum, quod multipliciter diversificari videtur, secundum diversos superioritatis gradus.
Ergo obedientia est virtus generalis sub se multas virtutes speciales comprehendens.
SC
Sed contra est quod obedientia a quibusdam ponitur pars iustitiae, ut supra dictum est.
CO
Respondeo dicendum quod ad omnia opera bona quae specialem laudis rationem habent, specialis virtus
determinatur, hoc enim proprie competit virtuti, ut opus bonum reddat. Obedire autem superiori debitum est
secundum divinum ordinem rebus inditum, ut ostensum est, et per consequens est bonum, cum bonum consistat
in modo, specie et ordine, ut Augustinus dicit, in libro de Nat. Boni.
Habet autem hic actus specialem rationem laudis ex speciali obiecto. Cum enim inferiores suis superioribus
multa debeant exhibere, inter cetera hoc est unum speciale, quod tenentur eius praeceptis obedire. Unde
obedientia est specialis virtus, et eius speciale obiectum est praeceptum tacitum vel expressum. Voluntas enim
superioris, quocumque modo innotescat, est quoddam tacitum praeceptum, et tanto videtur obedientia promptior
quanto praeceptum expressum obediendo praevenit, voluntate superioris intellecta.
1671

