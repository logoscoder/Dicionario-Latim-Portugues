Ad primum ergo dicendum quod hoc quod dicitur, non poterat ibi ullam virtutem facere, non est referendum ad
potentiam absolutam, sed ad id quod potest fieri congruenter, non enim congruum erat ut inter incredulos
operaretur miracula.
Unde subditur, et mirabatur propter incredulitatem eorum.
Secundum quem modum dicitur Gen. XVIII, non celare potero Abraham quae gesturus sum; et XIX, non potero
facere quidquam donec ingrediaris illuc.
RA2
Ad secundum dicendum quod, sicut chrysostomus dicit, super illud Matth. XIV, acceptis quinque panibus et
duobus piscibus aspiciens in caelum benedixit et fregit, oportebat, inquit, credi de Christo quoniam a patre est, et
quoniam ei aequalis est. Et ideo, ut utrumque ostendat, nunc quidem cum potestate, nunc autem orans miracula
facit. Et in minoribus quidem respicit in caelum, puta in multiplicatione panum, in maioribus autem, quae sunt
solius Dei, cum potestate agit, puta quando peccata dimisit, mortuos suscitavit.
Quod autem dicitur Ioan. XI, quod in suscitatione Lazari oculos sursum levavit, non propter necessitatem
suffragii, sed propter exemplum hoc fecit. Unde dicit, propter populum qui circumstat dixi, ut credant quia tu me
misisti.
RA3
Ad tertium dicendum quod Christus alio modo expellebat Daemones quam virtute Daemonum expellantur. Nam
virtute superiorum Daemonum ita Daemones a corporibus expelluntur quod tamen remanet dominium eorum
quantum ad animam, non enim contra regnum suum diabolus agit. Sed Christus Daemones expellebat non solum
a corpore, sed multo magis ab anima. Et ideo Dominus blasphemiam Iudaeorum dicentium eum in virtute
Daemonum Daemonia eiicere, reprobavit, primo quidem, per hoc quod Satanas contra seipsum non dividitur.
Secundo, exemplo aliorum, qui Daemonia eiiciebant per spiritum Dei. Tertio, quia Daemonium expellere non
posset nisi ipsum vicisset virtute divina. Quarto, quia nulla convenientia in operibus nec in effectu erat sibi et
Satanae, cum Satanas dispergere cuperet quos Christus colligebat.
|a3 Articulus 3
AG1
Ad tertium sic proceditur. Videtur quod Christus non incoeperit miracula facere in nuptiis, mutando aquam in
vinum.
Legitur enim in libro de infantia salvatoris, quod Christus in sua pueritia multa miracula fecit.
Sed miraculum de conversione aquae in vinum fecit in nuptiis trigesimo vel trigesimoprimo anno suae aetatis.
Ergo videtur quod non incoeperit tunc miracula facere.
AG2
Praeterea, Christus faciebat miracula secundum virtutem divinam.
Sed virtus divina fuit in eo a principio suae conceptionis, ex tunc enim fuit Deus et homo. Ergo videtur quod a
principio miracula fecerit.
AG3
Praeterea, Christus post baptismum et tentationem coepit discipulos congregare, ut legitur Matth. IV et Ioan. I.
Sed discipuli praecipue congregati sunt ad ipsum propter miracula, sicut dicitur Luc. V, quod Petrum vocavit
obstupescentem propter miraculum quod fecerat in captura piscium. Ergo videtur quod ante miraculum quod
fecit in nuptiis, fecerit alia miracula.
SC
Sed contra est quod dicitur Ioan. II, hoc fecit initium signorum Iesus in cana Galilaeae.
CO
Respondeo dicendum quod miracula facta sunt a Christo propter confirmationem eius doctrinae, et ad
ostendendum virtutem divinam in ipso. Et ideo, quantum ad primum, non debuit ante miracula facere quam
docere inciperet. Non autem debuit incipere docere ante perfectam aetatem, ut supra habitum est, cum de
baptismo eius ageretur.
Quantum autem ad secundum, sic debuit per miracula divinitatem ostendere ut crederetur veritas humanitatis
ipsius.
Et ideo, sicut dicit chrysostomus, super Ioan., decenter non incoepit signa facere ex prima aetate, existimassent
enim phantasiam esse incarnationem, et ante opportunum tempus cruci eum tradidissent.
RA1
Ad primum ergo dicendum quod, sicut chrysostomus dicit, super Ioan., ex verbo ioannis baptistae dicentis, ut
manifestetur in Israel, propterea veni ego in aqua baptizans, manifestum est quod illa signa quae quidam dicunt
in pueritia a Christo facta, mendacia et fictiones sunt. Si enim a prima aetate miracula fecisset Christus,
nequaquam neque ioannes eum ignorasset, neque reliqua multitudo indiguisset magistro ad manifestandum eum.
RA2

2278

