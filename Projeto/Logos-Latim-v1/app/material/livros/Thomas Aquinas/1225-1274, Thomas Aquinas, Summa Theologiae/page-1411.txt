Quorum duorum consilium magis proprie pertinet ad prudentiam, dicit enim Philosophus, in VI ethic., quod
prudens est bene consiliativus.
Sed quia electio praesupponit consilium, est enim appetitus praeconsiliati, ut dicitur in III ethic.; ideo etiam
eligere potest attribui prudentiae consequenter, inquantum scilicet electionem per consilium dirigit.
RA3
Ad tertium dicendum quod laus prudentiae non consistit in sola consideratione, sed in applicatione ad opus, quod
est finis practicae rationis. Et ideo si in hoc defectus accidat, maxime est contrarium prudentiae, quia sicut finis
est potissimus in unoquoque, ita et defectus qui est circa finem est pessimus.
Unde ibidem Philosophus subdit quod prudentia non est solum cum ratione, sicut ars, habet enim, ut dictum est,
applicationem ad opus, quod fit per voluntatem.
|a2 Articulus 2
AG1
Ad secundum sic proceditur. Videtur quod prudentia non solum pertineat ad rationem practicam, sed etiam ad
speculativam.
Dicitur enim Prov. X, sapientia est viro prudentia.
Sed sapientia principalius consistit in contemplatione.
Ergo et prudentia.
AG2
Praeterea, Ambrosius dicit, in I de officiis, prudentia in veri investigatione versatur, et scientiae plenioris infundit
cupiditatem.
Sed hoc pertinet ad rationem speculativam.
Ergo prudentia consistit etiam in ratione speculativa.
AG3
Praeterea, in eadem parte animae ponitur a Philosopho ars et prudentia; ut patet in VI ethic..
Sed ars non solum invenitur practica, sed etiam speculativa, ut patet in artibus liberalibus.
Ergo etiam prudentia invenitur et practica et speculativa.
SC
Sed contra est quod Philosophus dicit, in VI ethic., quod prudentia est recta ratio agibilium.
Sed hoc non pertinet nisi ad rationem practicam.
Ergo prudentia non est nisi in ratione practica.
CO
Respondeo dicendum quod, sicut Philosophus dicit, in VI ethic., prudentis est bene posse consiliari.
Consilium autem est de his quae sunt per nos agenda in ordine ad finem aliquem. Ratio autem eorum quae sunt
agenda propter finem est ratio practica. Unde manifestum est quod prudentia non consistit nisi in ratione
practica.
RA1
Ad primum ergo dicendum quod, sicut supra dictum est, sapientia considerat causam altissimam simpliciter.
Unde consideratio causae altissimae in quolibet genere pertinet ad sapientiam in illo genere. In genere autem
humanorum actuum causa altissima est finis communis toti vitae humanae. Et hunc finem intendit prudentia,
dicit enim Philosophus, in VI ethic., quod sicut ille qui ratiocinatur bene ad aliquem finem particularem, puta ad
victoriam, dicitur esse prudens non simpliciter, sed in hoc genere, scilicet in rebus bellicis; ita ille qui bene
ratiocinatur ad totum bene vivere dicitur prudens simpliciter.
Unde manifestum est quod prudentia est sapientia in rebus humanis, non autem sapientia simpliciter, quia non
est circa causam altissimam simpliciter; est enim circa bonum humanum, homo autem non est optimum eorum
quae sunt.
Et ideo signanter dicitur quod prudentia est sapientia viro, non autem sapientia simpliciter.
RA2
Ad secundum dicendum quod Ambrosius et etiam tullius nomen prudentiae largius sumunt pro qualibet
cognitione humana tam speculativa quam practica.
Quamvis dici possit quod ipse actus speculativae rationis, secundum quod est voluntarius, cadit sub electione et
consilio quantum ad suum exercitium, et per consequens cadit sub ordinatione prudentiae. Sed quantum ad suam
speciem, prout comparatur ad obiectum, quod est verum necessarium, non cadit sub consilio nec sub prudentia.
RA3
Ad tertium dicendum quod omnis applicatio rationis rectae ad aliquid factibile pertinet ad artem. Sed ad
prudentiam non pertinet nisi applicatio rationis rectae ad ea de quibus est consilium.
Et huiusmodi sunt in quibus non sunt viae determinatae perveniendi ad finem; ut dicitur in III ethic..
Quia igitur ratio speculativa quaedam facit, puta syllogismum, propositionem et alia huiusmodi, in quibus
proceditur secundum certas et determinatas vias; inde est quod respectu horum potest salvari ratio artis, non
autem ratio prudentiae. Et ideo invenitur aliqua ars speculativa, non autem aliqua prudentia.
1411

