Et ideo nullo modo potest multiplicatio materiae intelligi, eadem materia manente absque additione, nisi per hoc
quod maiores dimensiones accipiat. Hoc autem est rarefieri, scilicet materiam eandem accipere maiores
dimensiones, ut Philosophus dicit in IV physic..
Dicere ergo materiam multiplicari absque rarefactione, est ponere contradictoria simul, scilicet definitionem
absque definito. Unde, cum non appareat rarefactio in talibus multiplicationibus, necesse est ponere additionem
materiae, vel per creationem; vel, quod probabilius est, per conversionem.
Unde Augustinus dicit, super Ioan., quod hoc modo Christus ex quinque panibus satiavit quinque millia
hominum, quomodo ex paucis granis producit multitudinem segetum; quod fit per conversionem alimenti.
Dicitur tamen vel ex quinque panibus turbas pavisse, vel ex costa mulierem formasse, quia additio facta est ad
materiam praeexistentem costae vel panum.
RA2
Ad secundum dicendum quod costa illa fuit de perfectione Adae, non prout erat individuum quoddam, sed prout
erat principium speciei, sicut semen est de perfectione generantis, quod operatione naturali cum delectatione
resolvitur. Unde multo magis virtute divina corpus mulieris potuit de costa viri formari absque dolore.
RA3
Et per hoc patet solutio ad tertium.
|a4 Articulus 4
AG1
Ad quartum sic proceditur. Videtur quod mulier non fuerit immediate formata a Deo. Nullum enim individuum
ex simili secundum speciem productum, fit immediate a Deo. Sed mulier facta est de viro, qui est eiusdem
speciei cum ipsa.
Ergo non est facta immediate a Deo.
AG2
Praeterea, Augustinus dicit, III de Trin., quod corporalia dispensantur a Deo per Angelos.
Sed corpus mulieris ex materia corporali est formatum. Ergo est factum per ministerium Angelorum, et non
immediate a Deo.
AG3
Praeterea, ea quae praeextiterunt in creaturis secundum rationes causales, producuntur virtute alicuius creaturae,
et non immediate a Deo. Sed secundum causales rationes corpus mulieris in primis operibus productum fuit, ut
Augustinus dicit IX super Gen. Ad litt..
Ergo non fuit producta mulier immediate a Deo.
SC
Sed contra est quod Augustinus dicit, in eodem libro, formare vel aedificare costam ut mulier esset, non potuit
nisi Deus, a quo universa natura subsistit.
CO
Respondeo dicendum quod, sicut supra dictum est, uniuscuiusque speciei generatio naturalis est ex determinata
materia. Materia autem ex qua naturaliter generatur homo, est semen humanum viri vel feminae. Unde ex alia
quacumque materia individuum humanae speciei generari non potest naturaliter.
Solus autem Deus, qui est naturae institutor, potest praeter naturae ordinem res in esse producere. Et ideo solus
Deus potuit vel virum de limo terrae, vel mulierem de costa viri formare.
RA1
Ad primum ergo dicendum quod ratio illa procedit, quando individuum generatur ex simili secundum speciem,
generatione naturali.
RA2
Ad secundum dicendum quod, sicut Augustinus dicit IX super Gen. Ad litt., an ministerium Angeli exhibuerint
Deo in formatione mulieris, nescimus, certum tamen est quod, sicut corpus viri de limo non fuit formatum per
Angelos, ita nec corpus mulieris de costa viri.
RA3
Ad tertium dicendum quod, sicut Augustinus in eodem libro dicit, non habuit prima rerum conditio ut femina
omnino sic fieret; sed tantum hoc habuit, ut sic fieri posset.
Et ideo secundum causales rationes praeextitit corpus mulieris in primis operibus, non secundum potentiam
activam, sed secundum potentiam passivam tantum, in ordine ad potentiam activam creatoris.
|q93 Quaestio 93
|a0 Prologus
Deinde considerandum est de fine sive termino productionis hominis, prout dicitur factus ad imaginem et
similitudinem Dei.

473

