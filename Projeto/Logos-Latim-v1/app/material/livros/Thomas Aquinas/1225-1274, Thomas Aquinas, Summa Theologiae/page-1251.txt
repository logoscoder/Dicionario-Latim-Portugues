RA1
Ad primum ergo dicendum quod tam in bono quam in malo, ut in pluribus, proceditur ab imperfecto ad
perfectum, prout homo proficit vel in bono vel in malo. Et tamen in utroque unus potest incipere a maiori quam
alius. Et ita illud a quo aliquis incipit, potest esse perfectum in bono vel in malo secundum genus suum; licet sit
imperfectum secundum seriem processus hominis in melius vel in peius proficientis.
RA2
Ad secundum dicendum quod ratio illa procedit de peccato ex malitia quando est ex inclinatione habitus.
RA3
Ad tertium dicendum quod, si accipiatur impoenitentia secundum intentionem Augustini, secundum quod
importat permanentiam in peccato usque in finem, sic planum est quod impoenitentia praesupponit peccata, sicut
et poenitentia.
Sed si loquamur de impoenitentia habituali, secundum quod ponitur species peccati in spiritum sanctum, sic
manifestum est quod impoenitentia potest esse etiam ante peccata, potest enim ille qui nunquam peccavit habere
propositum vel poenitendi vel non poenitendi, si contingeret eum peccare.
|q15 Quaestio 15
|a0 Prologus
Deinde considerandum est de vitiis oppositis scientiae et intellectui. Et quia de ignorantia, quae opponitur
scientiae, dictum est supra, cum de causis peccatorum ageretur; quaerendum est nunc de caecitate mentis et
hebetudine sensus, quae opponuntur dono intellectus. Et circa hoc quaeruntur tria.
Primo, utrum caecitas mentis sit peccatum. Secundo, utrum hebetudo sensus sit aliud peccatum a caecitate
mentis.
Tertio, utrum haec vitia a peccatis carnalibus oriantur.
|a1 Articulus 1
AG1
Ad primum sic proceditur. Videtur quod caecitas mentis non sit peccatum. Illud enim quod excusat a peccato
non videtur esse peccatum. Sed caecitas excusat a peccato, dicitur enim Ioan. IX, si caeci essetis, non haberetis
peccatum.
Ergo caecitas mentis non est peccatum.
AG2
Praeterea, poena differt a culpa. Sed caecitas mentis est quaedam poena, ut patet per illud quod habetur Isaiae
VI, excaeca cor populi huius; non enim esset a Deo, cum sit malum, nisi poena esset.
AG3
Praeterea, omne peccatum est voluntarium, ut Augustinus dicit.
Sed caecitas mentis non est voluntaria, quia ut Augustinus dicit, X confess., cognoscere veritatem lucentem
omnes amant; et Eccle. XI dicitur, dulce lumen, et delectabile oculis videre solem.
Ergo caecitas mentis non est peccatum.
SC
Sed contra est quod Gregorius, XXXI Moral., caecitatem mentis ponit inter vitia quae causantur ex luxuria.
CO
Respondeo dicendum quod sicut caecitas corporalis est privatio eius quod est principium corporalis visionis, ita
etiam caecitas mentis est privatio eius quod est principium mentalis sive intellectualis visionis. Cuius quidem
principium est triplex.
Unum quidem est lumen naturalis rationis. Et hoc lumen, cum pertineat ad speciem animae rationalis, nunquam
privatur ab anima. Impeditur tamen quandoque a proprio actu per impedimenta virium inferiorum, quibus indiget
intellectus humanus ad intelligendum, sicut patet in amentibus et furiosis, ut in primo dictum est.
Aliud autem principium intellectualis visionis est aliquod lumen habituale naturali lumini rationis superadditum.
Et hoc quidem lumen interdum privatur ab anima. Et talis privatio est caecitas quae est poena, secundum quod
privatio luminis gratiae quaedam poena ponitur.
Unde dicitur de quibusdam, Sap. II, excaecavit illos malitia eorum.
Tertium principium visionis intellectualis est aliquod intelligibile principium per quod homo intelligit alia. Cui
quidem principio intelligibili mens hominis potest intendere vel non intendere. Et quod ei non intendat contingit
dupliciter.
Quandoque quidem ex hoc quod habet voluntatem spontanee se avertentem a consideratione talis principii,
secundum illud psalm., noluit intelligere ut bene ageret.
Alio modo, per occupationem mentis circa alia quae magis diligit, quibus ab inspectione huius principii mens
avertitur, secundum illud psalm., supercecidit ignis, scilicet concupiscentiae, et non viderunt solem.
Et utroque modo caecitas mentis est peccatum.
1251

