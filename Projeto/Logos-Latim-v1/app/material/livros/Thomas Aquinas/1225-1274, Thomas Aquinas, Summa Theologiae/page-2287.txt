RA3
Ad tertium dicendum quod Christus etiam in aqua et in aere fecit miracula quae sibi conveniebant, quando
scilicet, ut legitur Matth. VIII, imperavit ventis et mari, et facta est tranquillitas magna.
Non autem conveniebat ei qui omnia in statum pacis et tranquillitatis revocare venerat, ut vel turbationem aeris,
vel divisionem aquarum faceret.
Unde apostolus dicit, Heb. XII, non accessistis ad tractabilem et accessibilem ignem, et turbinem et caliginem et
procellam.
Circa passionem tamen, divisum est velum, ad ostendendum reserationem mysteriorum legis; aperta sunt
monumenta, ad ostendendum quod per eius mortem mortuis vita daretur; terra mota est et petrae scissae, ad
ostendendum quod lapidea hominum corda per eius passionem emollirentur, et quod totus mundus virtute
passionis eius erat in melius commutandus.
RA4
Ad quartum dicendum quod multiplicatio panum non est facta per modum creationis, sed per additionem
extraneae materiae in panes conversae.
Unde Augustinus dicit, super Ioan., unde multiplicat de paucis granis segetes, inde in manibus suis multiplicavit
quinque panes.
Manifestum est autem quod per conversionem grana multiplicantur in segetes.
|q45 Quaestio 45
|a0 Prologus
Deinde considerandum est de transfiguratione Christi. Et circa hoc quaeruntur quatuor. Primo, utrum conveniens
fuerit Christum transfigurari. Secundo, utrum claritas transfigurationis fuerit claritas gloriosa. Tertio, de testibus
transfigurationis.
Quarto, de testimonio paternae vocis.
|a1 Articulus 1
AG1
Ad primum sic proceditur. Videtur quod non fuerit conveniens Christum transfigurari. Non enim competit vero
corpori ut in diversas figuras mutetur, sed corpori phantastico. Corpus autem Christi non fuit phantasticum, sed
verum, ut supra habitum est.
Ergo videtur quod transfigurari non debuit.
AG2
Praeterea, figura est in quarta specie qualitatis, claritas autem est in tertia, cum sit sensibilis qualitas. Assumptio
ergo claritatis a Christo transfiguratio dici non debet.
AG3
Praeterea, corporis gloriosi sunt quatuor dotes, ut infra dicetur, scilicet impassibilitas, agilitas, subtilitas et
claritas. Non ergo magis debuit transfigurari secundum assumptionem claritatis, quam secundum assumptionem
aliarum dotium.
SC
Sed contra est quod dicitur Matth. XVII, quod Iesus transfiguratus est ante tres discipulorum suorum.
CO
Respondeo dicendum quod Dominus discipulos suos, praenuntiata sua passione, induxerat eos ad suae passionis
sequelam. Oportet autem ad hoc quod aliquis directe procedat in via, quod finem aliqualiter praecognoscat, sicut
sagittator non recte iaciet sagittam nisi prius signum prospexerit in quod iaciendum est. Unde et thomas dixit,
Ioan. XIV, Domine, nescimus quo vadis, et quomodo possumus viam scire? et hoc praecipue necessarium est
quando via est difficilis et aspera, et iter laboriosum, finis vero iucundus. Christus autem per passionem ad hoc
pervenit ut gloriam obtineret, non solum animae, quam habuit a principio suae conceptionis, sed etiam corporis,
secundum illud Luc. Ult., haec oportuit Christum pati, et ita intrare in gloriam suam.
Ad quam etiam perducit eos qui vestigia suae passionis sequuntur, secundum illud Act. XIV, per multas
tribulationes oportet nos intrare in regnum caelorum.
Et ideo conveniens fuit ut discipulis suis gloriam suae claritatis ostenderet (quod est ipsum transfigurari), cui
suos configurabit, secundum illud philipp. III, reformabit corpus humilitatis nostrae, configuratum corpori
claritatis suae.
Unde beda dicit, super marcum, pia provisione factum est ut, contemplatione semper manentis gaudii ad breve
tempus delibata fortius adversa tolerarent.
RA1
Ad primum ergo dicendum quod, sicut Hieronymus dicit, super Matth., nemo putet Christum per hoc quod
transfiguratus dicitur, pristinam formam et faciem perdidisse, vel amisisse corporis veritatem et assumpsisse
corpus spirituale vel aereum. Sed quomodo transformatus sit, evangelista demonstrat, dicens, resplenduit facies
2287

