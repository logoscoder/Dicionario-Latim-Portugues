Praeterea, necessitatibus hominum maxime expedit ut homines sint prompti ad mutuum concedendum. Quae
quidem promptitudo tollitur per hoc quod creditores accepta non reddunt, unde dicitur Eccli. XXIX, multi non
causa nequitiae non faenerati sunt, sed fraudari gratis timuerunt.
Hoc autem induxit lex. Primo quidem, quia mandavit Deut. XV, cui debetur aliquid ab amico vel proximo ac
fratre suo, repetere non poterit, quia annus remissionis est Domini; et Exod. XXII dicitur quod si praesente
Domino animal mutuatum mortuum fuerit, reddere non tenetur.
Secundo, quia aufertur ei securitas quae habetur per pignus, dicitur enim Deut. XXIV, cum repetes a proximo tuo
rem aliquam quam debet tibi, non ingredieris domum eius ut pignus auferas; et iterum, non pernoctabit apud te
pignus, sed statim reddes ei.
Ergo insufficienter fuit ordinatum in lege de mutuis.
AG5
Praeterea, ex defraudatione depositi maximum periculum imminet, et ideo est maxima cautela adhibenda, unde
etiam dicitur II Mach. III, quod sacerdotes invocabant de caelo eum qui de depositis legem posuit, ut his qui
deposuerant ea, salva custodiret.
Sed in praeceptis veteris legis parva cautela circa deposita adhibetur, dicitur enim Exod. XXII quod in amissione
depositi statur iuramento eius apud quem fuit depositum.
Ergo non fuit circa hoc legis ordinatio conveniens.
AG6
Praeterea, sicut aliquis mercenarius locat operas suas, ita etiam aliqui locant domum, vel quaecumque alia
huiusmodi.
Sed non est necessarium ut statim pretium locatae domus conductor exhibeat.
Ergo etiam nimis durum fuit quod praecipitur Levit. XIX, non morabitur opus mercenarii tui apud te usque
mane.
AG7
Praeterea, cum frequenter immineat iudiciorum necessitas, facilis debet esse accessus ad iudicem.
Inconvenienter igitur statuit lex, Deut. XVII, ut irent ad unum locum expetituri iudicium de suis dubiis.
AG8
Praeterea, possibile est non solum duos, sed etiam tres vel plures concordare ad mentiendum.
Inconvenienter igitur dicitur Deut. XIX, in ore duorum vel trium testium stabit omne verbum.
AG9
Praeterea, poena debet taxari secundum quantitatem culpae, unde dicitur etiam Deut. XXV, pro mensura peccati
erit et plagarum modus.
Sed quibusdam aequalibus culpis lex statuit inaequales poenas, dicitur enim Exod. XXII, quod restituet fur
quinque boves pro uno bove, et quatuor oves pro una ove.
Quaedam etiam non multum gravia peccata gravi poena puniuntur, sicut Num. XV, lapidatus est qui collegerat
ligna in sabbato.
Filius etiam protervus propter parva delicta, quia scilicet comessationibus vacabat et conviviis, mandatur
lapidari, Deut. XXI.
Igitur inconvenienter in lege sunt institutae poenae.
AG10
Praeterea, sicut Augustinus dicit, XXI de CIV. Dei, octo genera poenarum in legibus esse scribit tullius,
damnum, vincula, verbera, talionem, ignominiam, exilium, mortem, servitutem.
Ex quibus aliqua sunt in lege statuta. Damnum quidem, sicut cum fur condemnabatur ad quintuplum vel
quadruplum.
Vincula vero, sicut Num. XV, mandatur de quodam quod in carcerem includatur. Verbera vero, sicut Deut.
XXV, si eum qui peccavit dignum viderint plagis, prosternent, et coram se facient verberari.
Ignominiam etiam inferebat illi qui nolebat accipere uxorem fratris sui defuncti, quae tollebat calceamentum
illius, et spuebat in faciem illius. Mortem etiam inferebat, ut patet Levit. XX, qui maledixerit patri suo aut matri,
morte moriatur.
Poenam etiam talionis lex induxit, dicens Exod. XXI, oculum pro oculo, dentem pro dente.
Inconveniens igitur videtur quod alias duas poenas, scilicet exilium et servitutem, lex vetus non inflixit.
AG11
Praeterea, poena non debetur nisi culpae.
Sed bruta animalia non possunt habere culpam.
Ergo inconvenienter eis infligitur poena, Exod. XXI, bos lapidibus obruetur qui occiderit virum aut mulierem.
Et Levit. XX dicitur, mulier quae succubuerit cuilibet iumento, simul interficiatur cum eo.
Sic igitur videtur quod inconvenienter ea quae pertinent ad convictum hominum ad invicem, fuerint in lege veteri
ordinata.
AG12

1114

