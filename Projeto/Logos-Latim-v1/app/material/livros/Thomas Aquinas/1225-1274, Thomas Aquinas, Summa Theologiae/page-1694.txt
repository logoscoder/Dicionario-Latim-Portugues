cognita, circa nos sunt et ad nos pertinent; secundum hoc veritas doctrinae potest ad hanc virtutem pertinere, et
quaecumque alia veritas qua quis manifestat verbo vel facto quod cognoscit.
|a4 Articulus 4
AG1
Ad quartum sic proceditur. Videtur quod virtus veritatis non declinet in minus. Sicut enim aliquis dicendo maius
incurrit falsitatem, ita et dicendo minus, non enim magis est falsum quatuor esse quinque quam quatuor esse tria.
Sed omne falsum est secundum se malum et fugiendum, ut Philosophus dicit, in IV ethic..
Ergo veritatis virtus non plus declinat in minus quam in maius.
AG2
Praeterea, quod una virtus magis declinet ad unum extremum quam ad aliud, contingit ex hoc quod virtutis
medium est propinquius uni extremo quam alteri, sicut fortitudo est propinquior audaciae quam timiditati. Sed
veritatis medium non est propinquius uni extremo quam alteri, quia veritas, cum sit aequalitas quaedam, in
medio punctali consistit.
Ergo veritas non magis declinat in minus.
AG3
Praeterea, in minus videtur a veritate recedere qui veritatem negat, in maius autem qui veritati aliquid superaddit.
Sed magis repugnat veritati qui veritatem negat quam qui superaddit, quia veritas non compatitur secum
negationem veritatis, compatitur autem secum superadditionem. Ergo videtur quod veritas magis debeat
declinare in maius quam in minus.
SC
Sed contra est quod Philosophus dicit, in IV ethic., quod homo secundum hanc virtutem magis a vero declinat in
minus.
CO
Respondeo dicendum quod declinare in minus a veritate contingit dupliciter. Uno modo, affirmando, puta cum
aliquis non manifestat totum bonum quod in ipso est, puta scientiam vel sanctitatem vel aliquid huiusmodi. Quod
fit sine praeiudicio veritatis, quia in maiori est etiam minus. Et secundum hoc, haec virtus declinat in minus.
Hoc enim, ut Philosophus dicit ibidem, videtur esse prudentius, propter onerosas superabundantias esse.
Homines enim qui maiora de seipsis dicunt quam sint, sunt aliis onerosi, quasi excellere alios volentes, homines
autem qui minora de seipsis dicunt, gratiosi sunt, quasi aliis condescendentes per quandam moderationem.
Unde apostolus dicit, II ad Cor. XII, si voluero gloriari, non ero insipiens, veritatem enim dicam.
Parco autem, ne quis me existimet supra id quod videt in me, aut audit aliquid ex me.
Alio modo potest aliquis declinare in minus negando, scilicet ut neget sibi inesse quod inest. Et sic non pertinet
ad hanc virtutem declinare in minus, quia per hoc incurret falsum.
Et tamen hoc ipsum esset minus repugnans virtuti, non quidem secundum propriam rationem veritatis, sed
secundum rationem prudentiae, quam oportet salvari in omnibus virtutibus. Magis enim repugnat prudentiae,
quia periculosius est et onerosius aliis, quod aliquis existimet vel iactet se habere quod non habet, quam quod
non existimet, vel dicat se non habere quod habet.
RA
Et per hoc patet responsio ad obiecta.
|q110 Quaestio 110
|a0 Prologus
Deinde considerandum est de vitiis oppositis veritati. Et primo, de mendacio; secundo, de simulatione sive
hypocrisi; tertio, de iactantia et opposito vitio. Circa mendacium quaeruntur quatuor.
Primo, utrum mendacium semper opponatur veritati, quasi continens falsitatem. Secundo, de speciebus mendacii.
Tertio, utrum mendacium semper sit peccatum.
Quarto, utrum semper sit peccatum mortale.
|a1 Articulus 1
AG1
Ad primum sic proceditur. Videtur quod mendacium non semper opponatur veritati. Opposita enim non possunt
esse simul. Sed mendacium simul potest esse cum veritate, qui enim verum loquitur quod falsum esse credit,
mentitur, ut Augustinus dicit, in libro contra mendacium.
Ergo mendacium non opponitur veritati.
AG2
Praeterea, virtus veritatis non solum consistit in verbis, sed etiam in factis, quia secundum Philosophum, in IV
ethic., secundum hanc virtutem aliquis verum dicit et in sermone et in vita. Sed mendacium consistit solum in

1694

