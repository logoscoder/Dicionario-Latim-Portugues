Sed contra est quod Augustinus dicit, XIV de CIV. Dei, tam felix universa esset humana societas si nec illi,
scilicet primi parentes, malum quod in posteros traiicerent, nec quisquam ex stirpe eorum iniquitatem
committeret, quae damnationem reciperet.
Ex quo datur intelligi quod, etiam si primi homines non peccassent, aliqui ex eorum stirpe potuissent iniquitatem
committere. Non ergo nascerentur in iustitia confirmati.
CO
Respondeo dicendum quod non videtur possibile quod pueri in statu innocentiae nascerentur in iustitia
confirmati.
Manifestum est enim quod pueri in sua nativitate non habuissent plus perfectionis quam eorum parentes in statu
generationis. Parentes autem, quandiu generassent, non fuissent confirmati in iustitia. Ex hoc enim creatura
rationalis in iustitia confirmatur, quod efficitur beata per apertam Dei visionem, cui viso non potest non
inhaerere, cum ipse sit ipsa essentia bonitatis, a qua nullus potest averti, cum nihil desideretur et ametur nisi sub
ratione boni. Et hoc dico secundum legem communem, quia ex aliquo privilegio speciali secus accidere potest,
sicut creditur de virgine matre Dei. Quam cito autem Adam ad illam beatitudinem pervenisset quod Deum per
essentiam videret, efficeretur spiritualis et mente et corpore, et animalis vita cessaret, in qua sola generationis
usus fuisset.
Unde manifestum est quod parvuli non nascerentur in iustitia confirmati.
RA1
Ad primum ergo dicendum quod, si Adam non peccasset, non generaret ex se filios Gehennae, ita scilicet quod
ab ipso peccatum contraherent, quod est causa Gehennae. Possent tamen fieri filii Gehennae per liberum
arbitrium peccando. Vel, si filii Gehennae non fierent per peccatum, hoc non esset propter hoc, quia essent in
iustitia confirmati; sed propter divinam providentiam, per quam a peccato conservarentur immunes.
RA2
Ad secundum dicendum quod Anselmus hoc non dicit asserendo, sed opinando. Quod patet ex ipso modo
loquendi, cum dicit, videtur quod, si vixissent etc..
RA3
Ad tertium dicendum quod ratio ista non est efficax, quamvis per eam Anselmus motus fuisse videatur, ut ex
eius verbis apparet.
Non enim sic per peccatum primi parentis eius posteri necessitatem peccandi incurrunt, ut ad iustitiam redire non
possint, quod est tantum in damnatis. Unde nec ita necessitatem non peccandi transmisisset ad posteros, quod
omnino peccare non possent, quod est tantum in beatis.
RA4
Ad quartum dicendum quod non est simile de homine et Angelo.
Nam homo habet liberum arbitrium vertibile et ante electionem et post, non autem Angelus, sicut supra dictum
est, cum de Angelis ageretur.
|q101 Quaestio 101
|a0 Prologus
Deinde considerandum est de conditione prolis generandae quantum ad scientiam. Et circa hoc quaeruntur duo.
Primo, utrum pueri nascerentur in scientia perfecti. Secundo, utrum statim post nativitatem habuissent perfectum
usum rationis.
|a1 Articulus 1
AG1
Ad primum sic proceditur. Videtur quod in statu innocentiae pueri nati fuissent in scientia perfecti. Qualis enim
fuit Adam, tales filios generasset. Sed Adam fuit in scientia perfectus, ut supra dictum est.
Ergo filii nascerentur ab eo in scientia perfecti.
AG2
Praeterea, ignorantia ex peccato causatur, ut beda dicit.
Sed ignorantia est privatio scientiae.
Ergo ante peccatum pueri mox nati omnem scientiam habuissent.
AG3
Praeterea, pueri mox nati iustitiam habuissent. Sed ad iustitiam requiritur scientia, quae dirigit in agendis.
Ergo etiam scientiam habuissent.
SC
Sed contra est quod anima nostra per naturam est sicut tabula rasa in qua nihil est scriptum, ut dicitur in III de
anima.
Sed eadem animae natura est modo, quae tunc fuisset.
Ergo animae puerorum in principio scientia caruissent.
504

