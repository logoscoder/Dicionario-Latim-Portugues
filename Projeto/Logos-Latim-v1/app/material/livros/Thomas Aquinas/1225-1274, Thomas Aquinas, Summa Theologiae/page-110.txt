Alia autem a se Deus vult, inquantum ordinantur ad suam bonitatem ut in finem. Ea autem quae sunt ad finem,
non ex necessitate volumus volentes finem, nisi sint talia, sine quibus finis esse non potest, sicut volumus cibum,
volentes conservationem vitae; et navem, volentes transfretare. Non sic autem ex necessitate volumus ea sine
quibus finis esse potest, sicut equum ad ambulandum, quia sine hoc possumus ire; et eadem ratio est in aliis.
Unde, cum bonitas Dei sit perfecta, et esse possit sine aliis, cum nihil ei perfectionis ex aliis accrescat; sequitur
quod alia a se eum velle, non sit necessarium absolute.
Et tamen necessarium est ex suppositione, supposito enim quod velit, non potest non velle, quia non potest
voluntas eius mutari.
RA1
Ad primum ergo dicendum quod ex hoc quod Deus ab aeterno vult aliquid, non sequitur quod necesse est eum
illud velle, nisi ex suppositione.
RA2
Ad secundum dicendum quod, licet Deus ex necessitate velit bonitatem suam, non tamen ex necessitate vult ea
quae vult propter bonitatem suam, quia bonitas eius potest esse sine aliis.
RA3
Ad tertium dicendum quod non est naturale Deo velle aliquid aliorum, quae non ex necessitate vult. Neque
tamen innaturale, aut contra naturam, sed est voluntarium.
RA4
Ad quartum dicendum quod aliquando aliqua causa necessaria habet non necessariam habitudinem ad aliquem
effectum, quod est propter defectum effectus, et non propter defectum causae.
Sicut virtus solis habet non necessariam habitudinem ad aliquid eorum quae contingenter hic eveniunt, non
propter defectum virtutis solaris, sed propter defectum effectus non necessario ex causa provenientis. Et
similiter, quod Deus non ex necessitate velit aliquid eorum quae vult, non accidit ex defectu voluntatis divinae,
sed ex defectu qui competit volito secundum suam rationem, quia scilicet est tale, ut sine eo esse possit perfecta
bonitas Dei. Qui quidem defectus consequitur omne bonum creatum.
RA5
Ad quintum ergo dicendum quod causa quae est ex se contingens, oportet quod determinetur ab aliquo exteriori
ad effectum. Sed voluntas divina, quae ex se necessitatem habet, determinat seipsam ad volitum, ad quod habet
habitudinem non necessariam.
RA6
Ad sextum dicendum quod, sicut divinum esse in se est necessarium, ita et divinum velle et divinum scire, sed
divinum scire habet necessariam habitudinem ad scita, non autem divinum velle ad volita. Quod ideo est, quia
scientia habetur de rebus, secundum quod sunt in sciente, voluntas autem comparatur ad res, secundum quod
sunt in seipsis. Quia igitur omnia alia habent necessarium esse secundum quod sunt in Deo; non autem
secundum quod sunt in seipsis, habent necessitatem absolutam ita quod sint per seipsa necessaria; propter hoc
Deus quaecumque scit, ex necessitate scit, non autem quaecumque vult, ex necessitate vult.
|a4 Articulus 4
AG1
Ad quartum sic proceditur. Videtur quod voluntas Dei non sit causa rerum.
Dicit enim dionysius, cap. IV de div. Nom., sicut noster sol, non ratiocinans aut praeeligens, sed per ipsum esse
illuminat omnia participare lumen ipsius valentia; ita et bonum divinum per ipsam essentiam omnibus
existentibus immittit bonitatis suae radios.
Sed omne quod agit per voluntatem, agit ut ratiocinans et praeeligens. Ergo Deus non agit per voluntatem.
Ergo voluntas Dei non est causa rerum.
AG2
Praeterea, id quod est per essentiam, est primum in quolibet ordine sicut in ordine ignitorum est primum, quod
est ignis per essentiam sed Deus est primum agens. Ergo est agens per essentiam suam, quae est natura eius. Agit
igitur per naturam, et non per voluntatem.
Voluntas igitur divina non est causa rerum.
AG3
Praeterea, quidquid est causa alicuius per hoc quod est tale, est causa per naturam, et non per voluntatem, ignis
enim causa est calefactionis, quia est calidus; sed artifex est causa domus, quia vult eam facere.
Sed Augustinus dicit, in I de doct. Christ., quod quia Deus bonus est, sumus.
Ergo Deus per suam naturam est causa rerum, et non per voluntatem.
AG4
Praeterea, unius rei una est causa. Sed rerum creatarum est causa scientia Dei, ut supra dictum est.
Ergo voluntas Dei non debet poni causa rerum.
SC
Sed contra est quod dicitur Sap. XI, quomodo posset aliquid permanere, nisi tu voluisses?
110

