Ergo negligentia non opponitur prudentiae.
AG2
Praeterea, ad negligentiam videtur pertinere omne peccatum omissionis. Sed peccatum omissionis non opponitur
prudentiae, sed magis virtutibus moralibus executivis.
Ergo negligentia non opponitur prudentiae.
AG3
Praeterea, imprudentia est circa aliquem actum rationis.
Sed negligentia non importat defectum neque circa consilium, in quo deficit praecipitatio; neque circa iudicium,
in quo deficit inconsideratio; neque circa praeceptum, in quo deficit inconstantia. Ergo negligentia non pertinet
ad imprudentiam.
AG4
Praeterea, dicitur Eccle. VII, qui timet Deum nihil negligit.
Sed unumquodque peccatum praecipue excluditur per virtutem oppositam. Ergo negligentia magis opponitur
timori quam prudentiae.
SC
Sed contra est quod dicitur Eccli. XX, lascivus et imprudens non observant tempus.
Sed hoc pertinet ad negligentiam.
Ergo negligentia opponitur prudentiae.
CO
Respondeo dicendum quod negligentia directe opponitur sollicitudini. Sollicitudo autem ad rationem pertinet, et
rectitudo sollicitudinis ad prudentiam. Unde, per oppositum, negligentia ad imprudentiam pertinet. Et hoc etiam
ex ipso nomine apparet.
Quia sicut Isidorus dicit, in libro etymol., negligens dicitur quasi nec eligens.
Electio autem recta eorum quae sunt ad finem ad prudentiam pertinet. Unde negligentia pertinet ad
imprudentiam.
RA1
Ad primum ergo dicendum quod negligentia consistit in defectu interioris actus, ad quem pertinet etiam electio.
Pigritia autem et torpor magis pertinent ad executionem, ita tamen quod pigritia importat tarditatem ad
exequendum; torpor remissionem quandam importat in ipsa executione. Et ideo convenienter torpor ex acedia
nascitur, quia acedia est tristitia aggravans, idest impediens animum ab operando.
RA2
Ad secundum dicendum quod omissio pertinet ad exteriorem actum, est enim omissio quando praetermittitur
aliquis actus debitus.
Et ideo opponitur iustitiae. Et est effectus negligentiae, sicut etiam executio iusti operis est effectus rationis
rectae.
RA3
Ad tertium dicendum quod negligentia est circa actum praecipiendi ad quem etiam pertinet sollicitudo. Aliter
tamen circa hunc actum deficit negligens, et aliter inconstans. Inconstans enim deficit in praecipiendo quasi ab
aliquo impeditus, negligens autem per defectum promptae voluntatis.
RA4
Ad quartum dicendum quod timor Dei operatur ad vitationem cuiuslibet peccati, quia ut dicitur Prov. XV, per
timorem Domini declinat omnis a malo.
Et ideo timor facit negligentiam vitare.
Non tamen ita quod directe negligentia timori opponatur, sed inquantum timor excitat hominem ad actus rationis.
Unde etiam supra habitum est, cum de passionibus ageretur, quod timor facit consiliativos.
|a3 Articulus 3
AG1
Ad tertium sic proceditur. Videtur quod negligentia non possit esse peccatum mortale.
Quia super illud iob IX, verebar opera mea etc., dicit Glossa Gregorii quod illam, scilicet negligentiam, minor
amor Dei exaggerat.
Sed ubicumque est peccatum mortale, totaliter tollitur amor Dei.
Ergo negligentia non est peccatum mortale.
AG2
Praeterea, super illud Eccli. VII, de negligentia purga te cum paucis, dicit Glossa, quamvis oblatio parva sit,
multorum delictorum purgat negligentias.
Sed hoc non esset si negligentia esset peccatum mortale.
Ergo negligentia non est peccatum mortale.
AG3
Praeterea, in lege fuerunt statuta sacrificia pro peccatis mortalibus, sicut patet in levitico.
1445

