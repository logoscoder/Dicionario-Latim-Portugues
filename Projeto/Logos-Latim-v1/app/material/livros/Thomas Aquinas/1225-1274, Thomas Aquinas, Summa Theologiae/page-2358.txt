Cuius quidem virtutis rationem quidam accipiunt ex natura quintae essentiae, quae est lux, ut dicunt, quam
ponunt esse de compositione humani corporis, et per eam elementa contraria conciliari in unum. Ita quod in statu
huius mortalitatis natura elementaris in corporibus humanis dominatur, et ideo, secundum naturam elementi
praedominantis, corpus humanum naturali virtute deorsum fertur. In statu autem gloriae praedominabitur natura
caelestis, secundum cuius inclinationem et virtutem corpus Christi, et alia sanctorum corpora, feruntur in caelum.
Sed de hac opinione et in prima parte habitum est; et infra magis agetur, in tractatu de resurrectione communi.
Hac autem opinione praetermissa, alii assignant rationem praedictae virtutis ex parte animae glorificatae, ex
cuius redundantia glorificabitur corpus, ut Augustinus dicit, ad dioscorum.
Erit enim tanta obedientia corporis gloriosi ad animam beatam ut, sicut Augustinus dicit, XXII de CIV. Dei, ubi
volet spiritus, ibi erit protinus corpus, nec volet aliquid quod nec spiritum possit decere nec corpus.
Decet autem corpus gloriosum et immortale esse in loco caelesti, sicut dictum est.
Et ideo ex virtute animae volentis corpus Christi ascendit in caelum. Sicut autem corpus efficitur gloriosum, ita,
ut Augustinus dicit, super Ioan., participatione Dei fit anima beata.
Unde prima origo ascensionis in caelum est virtus divina. Sic igitur Christus ascendit in caelum propria virtute,
primo quidem, virtute divina; secundo, virtute animae glorificatae moventis corpus prout vult.
RA1
Ad primum ergo dicendum quod, sicut Christus dicitur propria virtute surrexisse, et tamen est suscitatus a patre,
eo quod est eadem virtus patris et filii; ita etiam Christus propria virtute ascendit in caelum, et tamen a patre est
elevatus et assumptus.
RA2
Ad secundum dicendum quod ratio illa probat quod Christus non ascenderit in caelum propria virtute quae est
humanae naturae naturalis. Ascendit tamen in caelum propria virtute quae est virtus divina; et propria virtute
quae est animae beatae. Et licet ascendere sursum sit contra naturam humani corporis secundum statum
praesentem, in quo corpus non est omnino subiectum spiritui non tamen erit contra naturam neque violentum
corpori glorioso, cuius tota natura est omnino subiecta spiritui.
RA3
Ad tertium dicendum quod, etsi virtus divina sit infinita, et infinite operetur quantum est ex parte operantis,
tamen effectus virtutis eius recipitur in rebus secundum earum capacitatem, et secundum Dei dispositionem.
Corpus autem non est capax ut in instanti localiter moveatur, quia oportet quod commetiatur se spatio, secundum
cuius divisionem dividitur tempus, ut probatur VI physic..
Et ideo non oportet quod corpus motum a Deo moveatur in instanti, sed movetur ea velocitate qua Deus disponit.
|a4 Articulus 4
AG1
Ad quartum sic proceditur. Videtur quod Christus non ascenderit super omnes caelos.
Dicitur enim in Psalmo, Dominus in templo sancto suo, Dominus, in caelo sedes eius.
Quod autem est in caelo, non est supra caelum.
Ergo Christus non ascendit super omnes caelos.
AG2
Praeterea, duo corpora non possunt esse in eodem loco. Cum igitur non sit transitus de extremo in extremum nisi
per medium, videtur quod Christus non potuisset ascendere super omnes caelos nisi caelum divideretur. Quod est
impossibile.
AG3
Praeterea, Act. I dicitur quod nubes suscepit eum ab oculis eorum.
Sed nubes non possunt elevari supra caelum.
Ergo Christus non ascendit super omnes caelos.
AG4
Praeterea, ibi credimus Christum in perpetuum permansurum quo ascendit. Sed quod contra naturam est, non
potest esse sempiternum, quia id quod est secundum naturam, est ut in pluribus et frequentius. Cum ergo contra
naturam sit corpori terreno esse supra caelum, videtur quod corpus Christi supra caelum non ascenderit.
SC
Sed contra est quod dicitur Ephes. IV, ascendit super omnes caelos, ut adimpleret omnia.
CO
Respondeo dicendum quod, quanto aliqua corpora perfectius participant bonitatem divinam, tanto sunt superiora
corporali ordine, qui est ordo localis. Unde videmus quod corpora quae sunt magis formalia, sunt naturaliter
superiora, ut patet per Philosophum, in IV physic., et in II de caelo, per formam enim unumquodque corpus
participat divinum esse, ut patet in I physic..
Plus autem participat de divina bonitate corpus per gloriam quam quodcumque corpus naturale per formam suae
naturae.

2358

