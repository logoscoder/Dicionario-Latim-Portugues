Et Philosophus dicit, in IV ethic., quod superabundantia et inordinatus defectus ad iactantiam pertinet.
RA1
Ad primum ergo dicendum quod, quamvis ipse cultus exterior non sit a natura, tamen ad naturalem rationem
pertinet ut exteriorem cultum moderetur. Et secundum hoc, innati sumus hanc virtutem suscipere, quae
exteriorem cultum moderatur.
RA2
Ad secundum dicendum quod illi qui in dignitatibus constituuntur, vel etiam ministri altaris, pretiosioribus
vestibus quam ceteri induuntur, non propter sui gloriam, sed ad significandam excellentiam sui ministerii vel
cultus divini.
Et ideo in eis non est vitiosum.
Unde Augustinus dicit, in III de doct. Christ., quisquis sic utitur exterioribus rebus ut metas consuetudinis
bonorum inter quos versatur excedat, aut aliquid significat, aut flagitiosus est, dum scilicet propter delicias vel
ostentationem talibus utitur.
Similiter etiam ex parte defectus contingit esse peccatum, non tamen semper qui vilioribus quam ceteri vestibus
utitur, peccat. Si enim hoc faciat propter iactantiam vel superbiam, ut se ceteris praeferat, vitium superstitionis
est. Si autem hoc faciat propter macerationem carnis vel humiliationem spiritus, ad virtutem temperantiae
pertinet.
Unde Augustinus dicit, in III de doct. Christ., quisquis restrictius rebus utitur quam se habeant mores eorum cum
quibus vivit, aut temperans aut superstitiosus est.
Praecipue autem competit vilibus vestimentis uti his qui alios verbo et exemplo ad poenitentiam hortantur, sicut
fuerunt prophetae, de quibus apostolus ibi loquitur. Unde quaedam Glossa dicit, Matth. III, qui poenitentiam
praedicat, habitum poenitentiae praetendit.
RA3
Ad tertium dicendum quod huiusmodi exterior cultus indicium quoddam est conditionis humanae. Et ideo
excessus et defectus et medium in talibus possunt reduci ad virtutem veritatis, quam Philosophus ponit circa
facta et dicta quibus aliquid de statu hominis significatur.
|a2 Articulus 2
AG1
Ad secundum sic proceditur. Videtur quod ornatus mulierum non sit sine peccato mortali. Omne enim quod est
contra praeceptum divinae legis, est peccatum mortale. Sed ornatus mulierum est contra praeceptum divinae
legis, dicitur enim I Pet. III, quarum, scilicet mulierum sit non extrinsecus capillatura, aut circumdatio auri, aut
indumenti vestimentorum cultus.
Ubi dicit Glossa Cypriani, serico et purpura indutae Christum sincere induere non possunt, auro et margaritis
adornatae et monilibus, ornamenta mentis et corporis perdiderunt.
Sed hoc non fit nisi per peccatum mortale.
Ergo ornatus mulierum non potest esse sine peccato mortali.
AG2
Praeterea, Cyprianus dicit, in libro de habitu virgin., non virgines tantum aut viduas, sed et nuptas puto et omnes
omnino feminas admonendas, quod opus Dei et facturam eius et plasma adulterare nullo modo debeant, adhibito
flavo colore vel nigro pulvere vel rubore, aut quolibet lineamenta nativa corrumpente medicamine.
Et postea subdit, manus Deo inferunt, quando illud quod ille formavit, reformare contendunt. Impugnatio ista est
divini operis, praevaricatio est veritatis. Deum videre non poteris, quando oculi tibi non sunt quos Deus fecit, sed
quos diabolus infecit, de inimico tuo compta, cum illo pariter arsura.
Sed hoc non debetur nisi peccato mortali.
Ergo ornatus mulieris non est sine peccato mortali.
AG3
Praeterea, sicut non congruit mulieri quod veste virili utatur, ita etiam ei non competit quod inordinato ornatu
utatur.
Sed primum est peccatum, dicitur enim Deut. XXII, non induatur mulier veste virili, nec vir veste muliebri.
Ergo videtur quod etiam superfluus ornatus mulierum sit peccatum mortale.
SC
Sed contra est quia secundum hoc videretur quod artifices huiusmodi ornamenta praeparantes mortaliter
peccarent.
CO
Respondeo dicendum quod circa ornatum mulierum sunt eadem attendenda quae supra communiter dicta sunt
circa exteriorem cultum, et insuper quiddam aliud speciale, quod scilicet muliebris cultus viros ad lasciviam
provocat, secundum illud Prov. VII, ecce, mulier occurrit illi ornatu meretricio praeparata ad decipiendas animas.
Potest tamen mulier licite operam dare ad hoc quod viro suo placeat, ne per eius contemptum in adulterium
labatur.
1921

