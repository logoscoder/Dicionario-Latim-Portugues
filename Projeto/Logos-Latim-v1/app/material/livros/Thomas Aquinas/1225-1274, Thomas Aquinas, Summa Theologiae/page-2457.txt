competit ei cum ad perfectam aetatem pervenerit. Et ideo per sacramentum confirmationis datur homini potestas
spiritualis ad quasdam actiones alias sacras, praeter illas ad quas datur ei potestas in baptismo. Nam in baptismo
accipit potestatem ad ea agenda quae ad propriam pertinent salutem, prout secundum seipsum vivit, sed in
confirmatione accipit potestatem ad agendum ea quae pertinent ad pugnam spiritualem contra hostes fidei. Sicut
patet exemplo apostolorum, qui, antequam plenitudinem spiritus sancti acciperent, erant in cenaculo
perseverantes in oratione; postmodum autem egressi non verebantur fidem publice fateri, etiam coram inimicis
fidei christianae. Et ideo manifestum est quod in sacramento confirmationis imprimitur character.
RA1
Ad primum ergo dicendum quod pugna spiritualis contra hostes invisibiles omnibus competit. Sed contra hostes
visibiles, idest contra persecutores fidei pugnare, nomen Christi confitendo, est confirmatorum, qui iam sunt
perducti spiritualiter ad virilem aetatem, secundum quod dicitur I Ioan. II, scribo vobis, iuvenes, quoniam fortes
estis, et verbum Dei in vobis manet, et vicistis malignum.
Et ideo character confirmationis est signum distinctivum, non infidelium a fidelibus, sed spiritualiter
provectorum ab his quibus dicitur, sicut modo geniti infantes.
RA2
Ad secundum dicendum quod omnia sacramenta sunt quaedam fidei protestationes. Sicut igitur baptizatus accipit
potestatem spiritualem ad protestandum fidem per susceptionem aliorum sacramentorum; ita confirmatus accipit
potestatem publice fidem Christi verbis profitendi, quasi ex officio.
RA3
Ad tertium dicendum quod sacramenta veteris legis dicuntur iustitia carnis, ut patet Heb. IX, quia scilicet interius
nihil efficiebant.
Et ideo in circumcisione imprimebatur character solum in corpore, non autem in anima. Sed in confirmatione
cum charactere corporali imprimitur simul character spiritualis, eo quod est sacramentum novae legis.
|a6 Articulus 6
AG1
Ad sextum sic proceditur. Videtur quod character confirmationis non praesupponat ex necessitate characterem
baptismalem.
Sacramentum enim confirmationis ordinatur ad confitendum publice fidem Christi. Sed multi etiam ante
baptismum sunt fidem Christi publice confessi, sanguinem fundentes pro fide. Ergo character confirmationis non
praesupponit characterem baptismalem.
AG2
Praeterea, de apostolis non legitur quod fuerint baptizati, praesertim cum dicatur, Ioan. IV, quod ipse Christus
non baptizabat, sed discipuli eius.
Et tamen postea fuerunt confirmati per adventum spiritus sancti.
Ergo similiter alii possunt confirmari antequam baptizentur.
AG3
Praeterea, Act. X dicitur quod, adhuc loquente Petro, cecidit spiritus sanctus super omnes qui audiebant verbum,
et audiebant eos loquentes linguis, et postea iussit eos baptizari. Ergo pari ratione possunt alii prius confirmari
quam baptizentur.
SC
Sed contra est quod Rabanus dicit, de institut. Cleric., novissime a summo sacerdote per impositionem manus
Paraclitus traditur baptizato, ut roboretur per spiritum sanctum ad praedicandum.
CO
Respondeo dicendum quod character confirmationis ex necessitate praesupponit characterem baptismalem, ita
scilicet quod, si aliquis non baptizatus confirmaretur, nihil reciperet, sed oporteret ipsum iterato confirmari post
baptismum. Cuius ratio est quia sic se habet confirmatio ad baptismum sicut augmentum ad generationem, ut ex
supra dictis patet.
Manifestum est autem quod nullus potest promoveri in aetatem perfectam nisi primo fuerit natus. Et similiter,
nisi aliquis primo fuerit baptizatus, non potest sacramentum confirmationis accipere.
RA1
Ad primum ergo dicendum quod virtus divina non est alligata sacramentis. Unde potest conferri homini
spirituale robur ad confitendum publice fidem Christi absque sacramento confirmationis, sicut etiam potest
consequi remissionem peccatorum sine baptismo. Tamen, sicut nullus consequitur effectum baptismi sine voto
baptismi, ita nullus consequitur effectum confirmationis sine voto ipsius. Quod potest haberi etiam ante
susceptionem baptismi.
RA2
Ad secundum dicendum quod, sicut Augustinus dicit, ex hoc quod Dominus dicit, Ioan. XIII, qui lotus est, non
indiget nisi ut pedes lavet, intelligimus Petrum et alios Christi discipulos fuisse baptizatos, sive baptismo ioannis,

2457

