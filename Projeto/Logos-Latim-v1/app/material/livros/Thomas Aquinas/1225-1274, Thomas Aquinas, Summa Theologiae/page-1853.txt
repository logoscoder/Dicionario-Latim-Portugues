Unde Augustinus dicit, III confess., cum Deus aliquid contra morem aut pactum quorumlibet iubet, etsi nunquam
ibi factum est, faciendum est.
Et postea subdit, sicut enim in potestatibus societatis humanae maior potestas minori ad obediendum
praeponitur, ita Deus omnibus.
RA3
Ad tertium dicendum quod Abraham et Iacob ad ancillas accesserunt non quasi fornicario concubitu, ut infra
patebit, cum de matrimonio agetur.
Iudam autem non est necessarium a peccato excusare, qui etiam auctor fuit venditionis ioseph.
RA4
Ad quartum dicendum quod fornicatio simplex contrariatur dilectioni proximi quantum ad hoc, quod repugnat
bono prolis nasciturae, ut ostensum est, dum scilicet dat operam generationi non secundum quod convenit proli
nasciturae.
RA5
Ad quintum dicendum quod per opera pietatis ille qui lubricum carnis patitur liberatur a perditione aeterna,
inquantum per huiusmodi opera disponitur ad hoc quod gratiam consequatur per quam poeniteat, et inquantum
per huiusmodi opera satisfacit de lubrico carnis commisso. Non autem ita quod, si in lubrico carnis perseveret
impoenitens usque ad mortem, per pietatis opera liberetur.
RA6
Ad sextum dicendum quod ex uno concubitu potest unus homo generari. Et ideo inordinatio concubitus, quae
impedit bonum prolis nasciturae, ex ipso genere actus est peccatum mortale, et non solum ex inordinatione
concupiscentiae. Ex una autem comestione non impeditur bonum totius vitae unius hominis, et ideo actus gulae
ex suo genere non est peccatum mortale. Esset tamen si quis scienter cibum comederet qui totam conditionem
vitae eius immutaret, sicut patet de Adam. Nec tamen fornicatio est minimum peccatorum quae sub luxuria
continentur. Minus enim est concubitus cum uxore qui fit ex libidine.
|a3 Articulus 3
AG1
Ad tertium sic proceditur. Videtur quod fornicatio sit gravissimum peccatum. Tanto enim videtur peccatum
gravius, quanto ex maiori libidine procedit. Sed maxima libido est in fornicatione dicitur enim in Glossa, I ad
Cor. VI, quod ardor libidinis in luxuria est maximus.
Ergo videtur quod fornicatio sit gravissimum peccatum.
AG2
Praeterea, tanto aliquis gravius peccat, quanto in rem sibi magis coniunctam delinquit, sicut gravius peccat qui
percutit patrem quam qui percutit extraneum.
Sed sicut dicitur I Cor. VI, qui fornicatur, in corpus suum peccat, quod est homini coniunctissimum.
Ergo videtur quod fornicatio sit gravissimum peccatum.
AG3
Praeterea, quanto aliquod bonum est maius, tanto peccatum quod contra illud committitur videtur esse gravius.
Sed peccatum fornicationis videtur esse contra bonum totius humani generis, ut ex praedictis patet.
Est etiam contra Christum, secundum illud I ad Cor. VI, tollens membra Christi, faciam membra meretricis? ergo
fornicatio est gravissimum peccatum.
SC
Sed contra est quod Gregorius dicit quod peccata carnalia sunt minoris culpae quam peccata spiritualia.
CO
Respondeo dicendum quod gravitas peccati alicuius attendi potest dupliciter, uno modo, secundum se; alio
modo, secundum accidens.
Secundum se quidem attenditur gravitas peccati ex ratione suae speciei, quae consideratur secundum bonum cui
peccatum opponitur. Fornicatio autem est contra bonum hominis nascituri.
Et ideo est gravius peccatum secundum speciem suam peccatis quae sunt contra bona exteriora, sicut est furtum
et alia huiusmodi, minus autem peccatis quae sunt directe contra Deum, et peccato quod est contra vitam hominis
iam nati, sicut est homicidium.
RA1
Ad primum ergo dicendum quod libido quae aggravat peccatum est quae consistit in inclinatione voluntatis.
Libido autem quae est in appetitu sensitivo diminuit peccatum, quia quanto aliquis ex maiori passione impulsus
peccat, tanto levius est peccatum.
Et hoc modo in fornicatione libido est maxima.
Et inde est quod Augustinus dicit, in libro de agone christiano, quod inter omnia christianorum certamina,
duriora sunt praelia castitatis, ubi est quotidiana pugna, sed rara victoria.
Et Isidorus dicit, in libro de summo bono, quod magis per carnis luxuriam humanum genus subditur diabolo
quam per aliquod aliud, quia scilicet difficilius est vincere vehementiam huius passionis.
1853

