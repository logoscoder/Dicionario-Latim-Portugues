fortitudinem. Sed quia spes causat audaciam, quae pertinet ad fortitudinem, inde est quod fiducia ad fortitudinem
ex consequenti pertinet.
RA3
Ad tertium dicendum quod fiducia, sicut dictum est, importat quendam modum spei, est enim fiducia spes
roborata ex aliqua firma opinione. Modus autem adhibitus alicui affectioni potest pertinere ad commendationem
ipsius actus, ut ex hoc sit meritorius, non tamen ex hoc determinatur ad speciem virtutis, sed ex materia. Et ideo
fiducia non potest, proprie loquendo, nominare aliquam virtutem, sed potest nominare conditionem virtutis. Et
propter hoc numeratur inter partes fortitudinis, non quasi virtus adiuncta (nisi secundum quod accipitur pro
magnanimitate a tullio), sed sicut pars integralis, ut dictum est.
|a7 Articulus 7
AG1
Ad septimum sic proceditur. Videtur quod securitas ad magnanimitatem non pertineat. Securitas enim, ut supra
habitum est, importat quietem quandam a perturbatione timoris. Sed hoc maxime facit fortitudo. Ergo securitas
videtur idem esse quod fortitudo. Sed fortitudo non pertinet ad magnanimitatem, sed potius e converso.
Ergo neque securitas ad magnanimitatem pertinet.
AG2
Praeterea, Isidorus dicit, in libro etymol., quod securus dicitur quasi sine cura.
Sed hoc videtur esse contra virtutem, quae curam habet de rebus honestis, secundum illud apostoli, II ad Tim. II,
sollicite cura teipsum probabilem exhibere Deo.
Ergo securitas non pertinet ad magnanimitatem, quae operatur magnum in omnibus virtutibus.
AG3
Praeterea, non est idem virtus et virtutis praemium.
Sed securitas ponitur praemium virtutis, ut patet iob XI, si iniquitatem quae est in manu tua abstuleris, defossus
securus dormies.
Ergo securitas non pertinet ad magnanimitatem, neque ad aliam virtutem, sicut pars eius.
SC
Sed contra est quod tullius dicit, in I de offic., quod ad magnanimum pertinet neque perturbationi animi, neque
homini, neque fortunae succumbere.
Sed in hoc consistit hominis securitas.
Ergo securitas ad magnanimitatem pertinet.
CO
Respondeo dicendum quod, sicut Philosophus dicit, in II suae rhetoricae, timor facit homines consiliativos,
inquantum scilicet curam habent qualiter possint ea evadere quae timent. Securitas autem dicitur per remotionem
huius curae quam timor ingerit. Et ideo securitas importat quandam perfectam quietem animi a timore, sicut
fiducia importat quoddam robur spei. Sicut autem spes directe pertinet ad magnanimitatem, ita timor directe
pertinet ad fortitudinem. Et ideo, sicut fiducia immediate pertinet ad magnanimitatem, ita securitas immediate
pertinet ad fortitudinem. Considerandum tamen est quod, sicut spes est causa audaciae, ita timor est causa
desperationis, ut supra habitum est, cum de passionibus ageretur.
Et ideo, sicut fiducia ex consequenti pertinet ad fortitudinem, inquantum utitur audacia; ita et securitas ex
consequenti pertinet ad magnanimitatem, inquantum repellit desperationem.
RA1
Ad primum ergo dicendum quod fortitudo non praecipue laudatur ex hoc quod non timeat, quod pertinet ad
securitatem, sed inquantum importat firmitatem quandam in passionibus. Unde securitas non est idem quod
fortitudo, sed est quaedam conditio eius.
RA2
Ad secundum dicendum quod non quaelibet securitas est laudabilis, sed quando deponit aliquis curam prout
debet, et in quibus timere non oportet.
Et hoc modo est conditio fortitudinis et magnanimitatis.
RA3
Ad tertium dicendum quod in virtutibus est quaedam similitudo et participatio futurae beatitudinis, ut supra
habitum est.
Et ideo nihil prohibet securitatem quandam esse conditionem alicuius virtutis, quamvis perfecta securitas ad
praemium virtutis pertineat.
|a8 Articulus 8
AG1
Ad octavum sic proceditur. Videtur quod bona fortunae non conferant ad magnanimitatem.
Quia ut Seneca dicit, in libro de ira, virtus sibi sufficiens est.
Sed magnanimitas facit omnes virtutes magnas, ut dictum est.
1767

