Praeterea, delectatio contemplationis divinorum diminuit sensum doloris, unde et martyres in passionibus suis
tolerabilius dolorem sustinuerunt ex consideratione divini amoris. Sed anima Christi summe delectabatur in
contemplatione Dei, quem per essentiam videbat, ut supra dictum est.
Non ergo poterat sentire aliquem dolorem.
SC
Sed contra est quod Isaiae LIII dicitur, vere languores nostros ipse tulit, et dolores nostros ipse portavit.
CO
Respondeo dicendum quod, sicut patet ex his quae in secunda parte dicta sunt, ad veritatem doloris sensibilis
requiritur laesio corporis et sensus laesionis. Corpus autem Christi laedi poterat, quia erat passibile et mortale, ut
supra habitum est.
Nec defuit ei sensus laesionis, cum anima Christi perfecte haberet omnes potentias naturales. Unde nulli dubium
debet esse quin in Christo fuerit verus dolor.
RA1
Ad primum ergo dicendum quod in omnibus illis verbis, et similibus Hilarius a carne Christi non veritatem
doloris, sed necessitatem excludere intendit.
Unde post praemissa verba subdit, neque enim, cum sitivit aut esurivit aut flevit, bibisse Dominus aut
manducasse aut doluisse monstratus est, sed ad demonstrandam corporis veritatem corporis consuetudo suscepta
est, ita ut, naturae nostrae consuetudine, consuetudini sit corporis satisfactum. Vel, cum potum aut cibum
accepit, non se necessitati corporis, sed consuetudini tribuit.
Et accepit necessitatem per comparationem ad causam primam horum defectuum, quae est peccatum, ut supra
dictum est, ut scilicet ea ratione dicatur caro Christi non subiacuisse necessitati horum defectuum, quia non fuit
in ea peccatum.
Unde subdit, habuit enim, scilicet Christus, corpus, sed originis suae proprium, neque ex vitiis humanae
conceptionis existens, sed in formam corporis nostri, virtutis suae potestate, subsistens.
Quantum tamen ad causam propinquam horum defectuum, quae est compositio contrariorum, caro Christi
subiacuit necessitati horum defectuum, ut supra habitum est.
RA2
Ad secundum dicendum quod caro in peccato concepta subiacet dolori non solum ex necessitate naturalium
principiorum, sed etiam ex necessitate reatus peccati. Quae quidem necessitas in Christo non fuit, sed solum
necessitas naturalium principiorum.
RA3
Ad tertium dicendum quod, sicut supra dictum est, virtute divinitatis Christi dispensative sic beatitudo in anima
continebatur quod non derivabatur ad corpus, ut eius passibilitas et mortalitas tolleretur. Et, eadem ratione,
delectatio contemplationis sic continebatur in mente quod non derivabatur ad vires sensibiles, ut per hoc dolor
sensibilis excluderetur.
|a6 Articulus 6
AG1
Ad sextum sic proceditur. Videtur quod in Christo non fuerit tristitia.
Dicitur enim de Christo, Isaiae XLII, non erit tristis neque turbulentus.
AG2
Praeterea, Proverb. XII dicitur, non contristabit iustum quidquid ei acciderit.
Et huius rationem stoici assignabant, quia nullus tristatur nisi de amissione bonorum suorum, iustus autem non
reputat bona sua nisi iustitiam et virtutem, quas non potest amittere.
Alioquin, subiaceret iustus fortunae, si pro amissione bonorum fortunae tristaretur. Sed Christus fuit maxime
iustus, secundum illud Ierem. XXIII.
Hoc est nomen quod vocabunt eum, Dominus iustus noster.
Ergo in eo non fuit tristitia.
AG3
Praeterea, Philosophus dicit, in VII ethic., quod omnis tristitia est malum et fugiendum.
Sed nullum malum vel fugiendum fuit in Christo.
Ergo in Christo non fuit tristitia.
AG4
Praeterea, sicut Augustinus dicit, XIV de CIV. Dei, tristitia est de his quae nobis nolentibus accidunt.
Sed nihil passus est Christus contra suam voluntatem, dicitur enim Isaiae LIII, oblatus est quia ipse voluit.
Ergo in Christo non fuit tristitia.
SC
Sed contra est quod dicit Dominus, Matth. XXVI, tristis est anima mea usque ad mortem.
Et Ambrosius dicit, II de Trin., ut homo, tristitiam habuit, suscepit enim tristitiam meam.
Confidenter tristitiam nomino, qui crucem praedico.
2136

