Ergo videtur quod etiam Angeli in sacris possint ministrare.
AG3
Praeterea, sicut supra dictum est, diabolus est caput malorum, et mali sunt membra eius. Sed per malos possunt
dispensari sacramenta. Ergo videtur quod etiam per Daemones.
SC
Sed contra est quod dicitur Heb. V, omnis pontifex, ex hominibus assumptus, pro hominibus constituitur in his
quae sunt ad Deum.
Sed Angeli boni vel mali non sunt ex hominibus.
Ergo ipsi non constituuntur ministri in his quae sunt ad Deum, idest in sacramentis.
CO
Respondeo dicendum quod, sicut supra dictum est, tota virtus sacramentorum a passione Christi derivatur, quae
est Christi secundum quod homo. Cui in natura conformantur homines, non autem Angeli, sed potius secundum
passionem dicitur modico ab Angelis minoratus, ut patet Heb. II.
Et ideo ad homines pertinet dispensare sacramenta et in eis ministrare, non autem ad Angelos. Sciendum tamen
quod, sicut Deus virtutem suam non alligavit sacramentis quin possit sine sacramentis effectum sacramentorum
conferre, ita etiam virtutem suam non alligavit ecclesiae ministris, quin etiam Angelis possit virtutem tribuere
ministrandi in sacramentis. Et quia boni Angeli sunt nuntii veritatis, si aliquod sacramentale ministerium a bonis
Angelis perficeretur, esset ratum habendum, quia deberet constare hoc fieri voluntate divina, sicut quaedam
templa dicuntur angelico ministerio consecrata. Si vero Daemones, qui sunt spiritus mendacii, aliquod
sacramentale ministerium exhiberent, non esset ratum habendum.
RA1
Ad primum ergo dicendum quod illud quod faciunt homines inferiori modo, scilicet per sacramenta sensibilia,
quae sunt proportionata naturae ipsorum, faciunt Angeli, tanquam superiores ministri, superiori modo, scilicet
invisibiliter purgando, illuminando et perficiendo.
RA2
Ad secundum dicendum quod sancti qui sunt in caelo, sunt similes Angelis quantum ad participationem gloriae,
non autem quantum ad conditionem naturae. Et per consequens neque quantum ad sacramenta.
RA3
Ad tertium dicendum quod mali homines non habent quod possint ministrare in sacramentis ex hoc quod per
malitiam sunt membra diaboli. Et ideo non sequitur quod diabolus, qui est eorum caput, magis hoc possit.
|a8 Articulus 8
AG1
Ad octavum sic proceditur. Videtur quod intentio ministri non requiratur ad perfectionem sacramenti. Minister
enim in sacramento instrumentaliter operatur. Sed actio non perficitur secundum intentionem instrumenti, sed
secundum intentionem principalis agentis. Ergo intentio ministri non requiritur ad perfectionem sacramenti.
AG2
Praeterea, non potest homini esse nota intentio alterius. Si igitur intentio ministri requiratur ad perfectionem
sacramenti, non posset homini ad sacramentum accedenti esse notum quod sacramentum suscepisset. Et ita non
posset habere certitudinem salutis, praecipue cum quaedam sacramenta sint de necessitate salutis, ut infra
dicetur.
AG3
Praeterea, intentio hominis non potest esse ad id circa quod non est attentus. Sed aliquando illi qui in sacramentis
ministrant, non attendunt ad ea quae dicunt vel faciunt, alia cogitantes.
Ergo, secundum hoc, non perficitur sacramentum, propter intentionis defectum.
SC
Sed contra est quod ea quae sunt praeter intentionem, sunt casualia. Quod non est dicendum de operatione
sacramentorum.
Ergo sacramenta requirunt intentionem ministri.
CO
Respondeo dicendum quod, quando aliquid se habet ad multa, oportet quod per aliquid determinetur ad unum, si
illud effici debeat. Ea vero quae in sacramentis aguntur, possunt diversimode agi, sicut ablutio aquae, quae fit in
baptismo, potest ordinari et ad munditiam corporalem, et ad sanitatem corporalem, et ad ludum et ad multa alia
huiusmodi. Et ideo oportet quod determinetur ad unum, idest ad sacramentalem effectum, per intentionem
abluentis. Et haec intentio exprimitur per verba quae in sacramentis dicuntur, puta cum dicit, ego te baptizo in
nomine patris, etc..
RA1
Ad primum ergo dicendum quod instrumentum inanimatum non habet aliquam intentionem respectu effectus,
sed loco intentionis est motus quo movetur a principali agente. Sed instrumentum animatum, sicut est minister,

2398

