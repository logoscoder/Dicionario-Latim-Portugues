coniuncti per fidem caritate formatam, per quam peccata tolluntur. Illi autem qui erant in inferno damnatorum,
aut penitus fidem passionis Christi non habuerant, sicut infideles, aut, si fidem habuerant, nullam conformitatem
habebant ad caritatem Christi patientis. Unde nec a peccatis suis erant mundati. Et propter hoc descensus Christi
ad inferos non contulit eis liberationem a reatu poenae infernalis.
RA1
Ad primum ergo dicendum quod, Christo descendente ad inferos, omnes qui erant in quacumque parte inferni,
sunt aliqualiter visitati, sed quidam ad suam consolationem et liberationem; quidam autem ad suam
confutationem et confusionem, scilicet damnati.
Unde ibidem subditur, et erubescet luna, et confundetur sol, etc..
Potest etiam hoc referri ad visitationem qua visitabuntur in die iudicii, non ut liberentur, sed ut condemnentur
amplius, secundum illud sophon. I, visitabo super viros defixos in faecibus suis.
RA2
Ad secundum dicendum quod, cum dicitur in Glossa, ubi nulla misericordia eos refrigerabat, intelligendum est
quantum ad refrigerium perfectae liberationis.
Quia sancti patres ab illis inferni carceribus ante Christi adventum non poterant liberari.
RA3
Ad tertium dicendum quod non fuit propter Christi impotentiam quod non sunt aliqui liberati de quolibet statu
infernalium, sicut de quolibet statu mundanorum, sed propter diversam utrorumque conditionem. Nam homines
quandiu hic vivunt, possunt ad fidem et caritatem converti, quia in hac vita non sunt homines confirmati in bono
vel in malo, sicut post exitum ab hac vita.
|a7 Articulus 7
AG1
Ad septimum sic proceditur. Videtur quod pueri qui cum originali peccato decesserant, fuerint per descensum
Christi liberati. Non enim tenebantur in inferno nisi pro peccato originali, sicut et sancti patres. Sed sancti patres
sunt ab inferno liberati per Christum, ut supra dictum est.
Ergo et pueri similiter per Christum sunt ab inferno liberati.
AG2
Praeterea, apostolus dicit, Rom. V, si unius delicto multi mortui sunt, multo magis gratia Dei et donum, in gratia
unius hominis Iesu Christi, in plures abundavit.
Sed propter peccatum primi parentis pueri cum solo peccato originali decedentes in inferno detinentur. Ergo
multo magis per gratiam Christi sunt ab inferno liberati.
AG3
Praeterea, sicut baptismus operatur in virtute passionis Christi, ita et descensus Christi ad inferos, ut ex dictis
patet.
Sed pueri per baptismum liberantur a peccato originali et ab inferno.
Ergo similiter liberati sunt per descensum Christi ad inferos.
SC
Sed contra est quod apostolus dicit, Rom. III, quod Deus proposuit Christum propitiatorem per fidem in sanguine
eius.
Sed pueri qui cum solo peccato originali decesserant, nullo modo fuerant participes fidei. Ergo non perceperunt
fructum propitiationis Christi, ut per ipsum ab inferno liberarentur.
CO
Respondeo dicendum quod, sicut supra dictum est, descensus Christi ad inferos in illis solis effectum habuit qui
per fidem et caritatem passioni Christi coniungebantur, in cuius virtute descensus Christi ad inferos liberatorius
erat.
Pueri autem qui cum originali decesserant, nullo modo fuerant coniuncti passioni Christi per fidem et
dilectionem, neque enim fidem propriam habere potuerant, quia non habuerant usum liberi arbitrii; neque per
fidem parentum aut per aliquod fidei sacramentum fuerant a peccato originali mundati. Et ideo descensus Christi
ad inferos huiusmodi pueros non liberavit ab inferno.
Et praeterea per hoc sancti patres ab inferno sunt liberati quia sunt ad gloriam divinae visionis admissi, ad quam
nullus potest pervenire nisi per gratiam, secundum illud Rom. VI, gratia Dei vita aeterna.
Cum igitur pueri cum originali decedentes gratiam non habuerint, non fuerunt ab inferno liberati.
RA1
Ad primum ergo dicendum quod sancti patres, etsi adhuc tenerentur adstricti reatu originalis peccati inquantum
respicit humanam naturam, tamen liberati erant per fidem Christi ab omni macula peccati, et ideo capaces erant
illius liberationis quam Christus attulit descendens ad inferos. Sed hoc de pueris dici non potest, ut ex supra
dictis patet.
RA2

2335

