|a3 Articulus 3
AG1
Ad tertium sic proceditur. Videtur quod Deus aequaliter diligat omnia.
Dicitur enim Sap. VI, aequaliter est ei cura de omnibus.
Sed providentia Dei, quam habet de rebus, est ex amore quo amat res. Ergo aequaliter amat omnia.
AG2
Praeterea, amor Dei est eius essentia.
Sed essentia Dei magis et minus non recipit.
Ergo nec amor eius. Non igitur quaedam aliis magis amat.
AG3
Praeterea, sicut amor Dei se extendit ad res creatas, ita et scientia et voluntas. Sed Deus non dicitur scire
quaedam magis quam alia, neque magis velle. Ergo nec magis quaedam aliis diligit.
SC
Sed contra est quod dicit Augustinus, super ioann., omnia diligit Deus quae fecit; et inter ea magis diligit
creaturas rationales; et de illis eas amplius, quae sunt membra unigeniti sui; et multo magis ipsum unigenitum
suum.
CO
Respondeo dicendum quod, cum amare sit velle bonum alicui, duplici ratione potest aliquid magis vel minus
amari. Uno modo, ex parte ipsius actus voluntatis, qui est magis vel minus intensus. Et sic Deus non magis
quaedam aliis amat, quia omnia amat uno et simplici actu voluntatis, et semper eodem modo se habente.
Alio modo, ex parte ipsius boni quod aliquis vult amato. Et sic dicimur aliquem magis alio amare, cui volumus
maius bonum; quamvis non magis intensa voluntate. Et hoc modo necesse est dicere quod Deus quaedam aliis
magis amat. Cum enim amor Dei sit causa bonitatis rerum, ut dictum est, non esset aliquid alio melius, si Deus
non vellet uni maius bonum quam alteri.
RA1
Ad primum ergo dicendum quod dicitur Deo aequaliter esse cura de omnibus, non quia aequalia bona sua cura
omnibus dispenset; sed quia ex aequali sapientia et bonitate omnia administrat.
RA2
Ad secundum dicendum quod ratio illa procedit de intensione amoris ex parte actus voluntatis, qui est divina
essentia.
Bonum autem quod Deus creaturae vult, non est divina essentia.
Unde nihil prohibet illud intendi vel remitti.
RA3
Ad tertium dicendum quod intelligere et velle significant solum actus, non autem in sua significatione includunt
aliqua obiecta, ex quorum diversitate possit dici Deus magis vel minus scire aut velle; sicut circa amorem dictum
est.
|a4 Articulus 4
AG1
Ad quartum sic proceditur. Videtur quod Deus non semper magis diligat meliora. Manifestum est enim quod
Christus est melior toto genere humano, cum sit Deus et homo. Sed Deus magis dilexit genus humanum quam
Christum, quia dicitur Rom. VIII, proprio filio suo non pepercit, sed pro nobis omnibus tradidit illum.
Ergo Deus non semper magis diligit meliora.
AG2
Praeterea, Angelus est melior homine, unde in Psalmo VIII dicitur de homine, minuisti eum Paulo minus ab
Angelis.
Sed Deus plus dilexit hominem quam Angelum, dicitur enim Hebr. II, nusquam Angelos apprehendit, sed semen
Abrahae apprehendit.
Ergo Deus non semper magis diligit meliora.
AG3
Praeterea, Petrus fuit melior ioanne, quia plus Christum diligebat.
Unde Dominus, sciens hoc esse verum, interrogavit Petrum, dicens, simon ioannis, diligis me plus his? sed
tamen Christus plus dilexit ioannem quam Petrum, ut enim dicit Augustinus, super illud Ioan. XXI, simon
ioannis diligis me? hoc ipso signo ioannes a ceteris discipulis discernitur; non quod solum eum, sed quod plus
eum ceteris diligebat.
Non ergo semper magis diligit meliora.
AG4
Praeterea, melior est innocens poenitente; cum poenitentia sit secunda tabula post naufragium, ut dicit
Hieronymus.
121

