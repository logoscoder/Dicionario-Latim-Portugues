Unde leo Papa dicit, hi qui necessitate mortis, aegritudinis, obsidionis et persecutionis et naufragii, urgentur,
omni tempore debent baptizari.
Si tamen aliquis praeveniatur morte, articulo necessitatis sacramentum excludente, dum expectat tempus ab
ecclesia institutum, salvatur, licet per ignem, ut supra dictum est.
Peccat autem si ultra tempus ab ecclesia statutum differret accipere baptismum, nisi ex causa necessaria et
licentia praelatorum ecclesiae. Sed tamen et hoc peccatum cum aliis deleri potest per succedentem contritionem,
quae supplet vicem baptismi, ut supra dictum est.
RA1
Ad primum ergo dicendum quod illud mandatum leonis Papae de observandis duobus temporibus in baptismo,
intelligendum est, excepto tamen periculo mortis (quod semper in pueris est timendum), ut dictum est.
RA2
Ad secundum dicendum quod illud de Iudaeis est statutum ad ecclesiae cautelam, ne simplicium fidem
corrumpant, si non fuerint plene conversi. Et tamen, ut ibidem subditur, si infra tempus praescriptum aliquod
periculum infirmitatis incurrerint, debent baptizari.
RA3
Ad tertium dicendum quod baptismus per gratiam quam confert non solum removet peccata praeterita, sed etiam
impedit peccata futura ne fiant. Hoc autem considerandum est, ut homines non peccent, secundarium est ut
levius peccent, vel etiam ut eorum peccata mundentur; secundum illud I Ioan. II, filioli mei, haec scribo vobis ut
non peccetis. Sed et si quis peccaverit, advocatum habemus apud patrem Iesum Christum iustum, et ipse est
propitiatio pro peccatis nostris.
|a4 Articulus 4
AG1
Ad quartum sic proceditur. Videtur quod peccatores sint baptizandi.
Dicitur enim Zach. XIII, in die illa erit fons patens domui David et habitantibus ierusalem in ablutionem
peccatoris et menstruatae, quod quidem intelligitur de fonte baptismali. Ergo videtur quod sacramentum baptismi
sit etiam peccatoribus exhibendum.
AG2
Praeterea, Dominus dicit, Matth. IX, non est opus valentibus medicus, sed male habentibus.
Male autem habentes sunt peccatores. Cum igitur spiritualis medici, scilicet Christi, medicina sit baptismus,
videtur quod peccatoribus sacramentum baptismi sit exhibendum.
AG3
Praeterea, nullum subsidium peccatoribus debet subtrahi. Sed peccatores baptizati ex ipso charactere baptismali
spiritualiter adiuvantur, cum sit quaedam dispositio ad gratiam. Ergo videtur quod sacramentum baptismi sit
peccatoribus exhibendum.
SC
Sed contra est quod Augustinus dicit, qui creavit te sine te, non iustificabit te sine te.
Sed peccator, cum habeat voluntatem non dispositam, non cooperatur Deo. Ergo frustra adhibetur sibi baptismus
ad iustificationem.
CO
Respondeo dicendum quod aliquis potest dici peccator dupliciter. Uno modo, propter maculam et reatum
praeteritum. Et sic peccatoribus est sacramentum baptismi conferendum, quia est ad hoc specialiter institutum ut
per ipsum peccatorum sordes mundentur, secundum illud Ephes. V, mundans eam, scilicet ecclesiam, lavacro
aquae in verbo vitae.
Alio modo potest dici aliquis peccator ex voluntate peccandi et proposito persistendi in peccato. Et sic
peccatoribus non est sacramentum baptismi conferendum. Primo quidem, quia per baptismum homines Christo
incorporantur, secundum illud Galat. III, quicumque in Christo baptizati estis, Christum induistis.
Quandiu autem aliquis habet voluntatem peccandi, non potest esse Christo coniunctus, secundum illud II Cor.
VI, quae participatio iustitiae cum iniquitate? unde et Augustinus dicit, in libro de poenitentia, quod nullus suae
voluntatis arbiter constitutus potest novam vitam inchoare, nisi eum veteris vitae poeniteat.
Secundo, quia in operibus Christi et ecclesiae nihil debet fieri frustra. Frustra autem est quod non pertingit ad
finem ad quem est ordinatum. Nullus autem habens voluntatem peccandi simul potest a peccato mundari, ad
quod ordinatur baptismus, quia hoc esset ponere contradictoria esse simul. Tertio, quia in sacramentalibus signis
non debet esse aliqua falsitas. Est autem signum falsum cui res significata non respondet. Ex hoc autem quod
aliquis lavandum se praebet per baptismum, significatur quod se disponat ad interiorem ablutionem. Quod non
contingit de eo qui habet propositum persistendi in peccato. Unde manifestum est quod talibus sacramentum
baptismi non est conferendum.
RA1
Ad primum ergo dicendum quod illud verbum est intelligendum de peccatoribus qui habent voluntatem
recedendi a peccato.
2428

