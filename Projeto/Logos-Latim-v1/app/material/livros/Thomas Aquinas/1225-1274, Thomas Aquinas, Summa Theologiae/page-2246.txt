|a1 Articulus 1
AG1
Ad primum sic proceditur. Videtur quod Christus non debuerit circumcidi. Veniente enim veritate, cessat figura.
Sed circumcisio fuit Abrahae praecepta in signum foederis quod erat de semine nascituro, ut patet Gen. XVII.
Hoc autem foedus fuit in Christi nativitate completum. Ergo circumcisio statim cessare debuit.
AG2
Praeterea, omnis Christi actio nostra est instructio, unde dicitur Ioan. XIII, exemplum dedi vobis, ut,
quemadmodum ego feci vobis, ita et vos faciatis.
Sed nos non debemus circumcidi, secundum illud Galat. V, si circumcidimini, Christus vobis nihil proderit.
Ergo videtur quod nec Christus debuit circumcidi.
AG3
Praeterea, circumcisio est ordinata in remedium originalis peccati. Sed Christus non contraxit originale
peccatum, ut ex supra dictis patet.
Ergo Christus non debuit circumcidi.
SC
Sed contra est quod dicitur Luc. II, postquam consummati sunt dies octo, ut circumcideretur puer.
CO
Respondeo dicendum quod pluribus de causis Christus debuit circumcidi. Primo quidem, ut ostendat veritatem
carnis humanae, contra Manichaeum, qui dixit eum habuisse corpus phantasticum; et contra Apollinarium, qui
dixit corpus Christi esse divinitati consubstantiale; et contra valentinum, qui dixit Christum corpus de caelo
attulisse.
Secundo, ut approbaret circumcisionem, quam olim Deus instituerat.
Tertio, ut comprobaret se esse de genere Abrahae, qui circumcisionis mandatum acceperat in signum fidei quam
de ipso habuerat. Quarto, ut Iudaeis excusationem tolleret ne eum reciperent, si esset incircumcisus. Quinto, ut
obedientiae virtutem nobis suo commendaret exemplo.
Unde et octava die circumcisus est, sicut erat in lege praeceptum.
Sexto, ut qui in similitudinem carnis peccati advenerat, remedium quo caro peccati consueverat mundari, non
respueret.
Septimo, ut, legis onus in se sustinens, alios a legis onere liberaret, secundum illud Galat. IV, misit Deus filium
suum factum sub lege, ut eos qui sub lege erant redimeret.
RA1
Ad primum ergo dicendum quod circumcisio, per remotionem carnalis pelliculae in membro generationis facta,
significabat spoliationem vetustae generationis.
A qua quidem vetustate liberamur per passionem Christi. Et ideo veritas huius figurae non fuit plene impleta in
Christi nativitate, sed in eius passione, ante quam circumcisio suam virtutem et statum habebat. Et ideo decuit
Christum, ante suam passionem, tanquam filium Abrahae, circumcidi.
RA2
Ad secundum dicendum quod Christus circumcisionem suscepit eo tempore quo erat sub praecepto. Et ideo sua
actio in hoc est nobis imitanda, ut observemus ea quae sunt nostro tempore in praecepto. Quia unicuique negotio
est tempus et opportunitas, ut dicitur Eccle. VIII. Et praeterea, ut Origenes dicit, sicut mortui sumus cum illo
moriente, et consurreximus Christo resurgenti, ita circumcisi sumus spirituali circumcisione per Christum. Et
ideo carnali circumcisione non indigemus.
Et hoc est quod apostolus dicit, Coloss. II, in quo, scilicet Christo, circumcisi estis circumcisione non manu facta
in exspoliatione corporis carnis, sed in circumcisione Domini nostri Iesu Christi.
RA3
Ad tertium dicendum quod, sicut Christus propria voluntate mortem nostram suscepit, quae est effectus peccati,
nullum in se habens peccatum, ut nos a morte liberaret, et spiritualiter nos faceret mori peccato; ita etiam
circumcisionem, quae est remedium originalis peccati, suscepit absque hoc quod haberet originale peccatum, ut
nos a legis iugo liberaret, et ut in nobis spiritualem circumcisionem efficeret; ut scilicet, suscipiendo figuram,
impleret veritatem.
|a2 Articulus 2
AG1
Ad secundum sic proceditur. Videtur quod inconvenienter fuerit Christo nomen impositum. Veritas enim
evangelica debet praenuntiationi propheticae respondere. Sed prophetae aliud nomen de Christo
praenuntiaverunt, dicitur enim Isaiae VII, ecce, virgo concipiet et pariet filium, et vocabitur nomen eius
emmanuel; et VIII, voca nomen eius, accelera, spolia detrahe, festina praedari; et IX, vocabitur nomen eius,
admirabilis, consiliarius, Deus, fortis, pater futuri saeculi, princeps pacis; et Zach. VI dicitur, ecce vir, oriens
nomen eius.
Ergo inconvenienter vocatum est nomen eius Iesus.
2246

