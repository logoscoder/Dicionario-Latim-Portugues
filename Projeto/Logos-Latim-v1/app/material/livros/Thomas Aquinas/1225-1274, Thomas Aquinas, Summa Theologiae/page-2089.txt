Sed humana natura redditur congrua ad assumptionem per animam, ut dictum est.
Ergo et anima redditur congrua ad assumptionem per gratiam.
Ergo filius Dei assumpsit animam mediante gratia.
AG3
Praeterea, Augustinus, XV de Trin., dicit quod verbum incarnatum est sicut verbum nostrum in voce.
Sed verbum nostrum unitur voci mediante spiritu. Ergo verbum Dei unitur carni mediante spiritu sancto, et ita
mediante gratia, quae spiritui sancto attribuitur, secundum illud I ad Cor. XII, divisiones gratiarum sunt, idem
autem spiritus.
SC
Sed contra est quod gratia est quoddam accidens animae, ut in secunda parte habitum est.
Unio autem verbi ad humanam naturam est facta secundum subsistentiam, et non secundum accidens ut ex supra
dictis patet.
Ergo natura humana non est assumpta mediante gratia.
CO
Respondeo dicendum quod in Christo ponitur gratia unionis, et gratia habitualis. Gratia ergo non potest intelligi
ut medium in assumptione humanae naturae, sive loquamur de gratia unionis, sive de gratia habituali. Gratia
enim unionis est ipsum esse personale quod gratis divinitus datur humanae naturae in persona verbi, quod
quidem est terminus assumptionis. Gratia autem habitualis pertinens ad specialem sanctitatem illius hominis, est
effectus quidam consequens unionem, secundum illud Ioan. I, vidimus gloriam eius quasi unigeniti a patre,
plenum gratiae et veritatis; per quod datur intelligi quod hoc ipso quod ille homo est unigenitus a patre, quod
habet per unionem, habet plenitudinem gratiae et veritatis.
Si vero intelligatur gratia ipsa voluntas Dei aliquid gratis faciens vel donans, sic unio facta est per gratiam, non
sicut per medium, sed sicut per causam efficientem.
RA1
Ad primum ergo dicendum quod unio nostra ad Deum est per operationem, inquantum scilicet eum cognoscimus
et amamus. Et ideo talis unio est per gratiam habitualem, inquantum operatio perfecta procedit ab habitu. Sed
unio naturae humanae ad verbum Dei est secundum esse personale, quod non dependet ab aliquo habitu, sed
immediate ab ipsa natura.
RA2
Ad secundum dicendum quod anima est perfectio substantialis corporis, gratia vero est perfectio animae
accidentalis. Et ideo gratia non potest ordinare animam ad unionem personalem, quae non est accidentalis, sicut
anima corpus.
RA3
Ad tertium dicendum quod verbum nostrum unitur voci mediante spiritu, non quidem sicut medio formali, sed
sicut per medium movens, nam ex verbo concepto interius procedit spiritus, ex quo formatur vox. Et similiter ex
verbo aeterno procedit spiritus sanctus, qui formavit corpus Christi ut infra patebit.
Non autem ex hoc sequitur quod gratia spiritus sancti sit formale medium in unione praedicta.
|q7 Quaestio 7
|a0 Prologus
Deinde considerandum est de coassumptis a filio Dei in humana natura. Et primo, de his quae pertinent ad
perfectionem; secundo, de his quae pertinent ad defectum. Circa primum consideranda sunt tria, primo, de gratia
Christi; secundo, de scientia eius; tertio, de potentia ipsius. De gratia autem Christi considerandum est dupliciter,
primo quidem, de gratia eius secundum quod est singularis homo; secundo, de gratia eius secundum quod est
caput ecclesiae. Nam de gratia unionis iam dictum est. Circa primum quaeruntur tredecim. Primo, utrum in
anima Christi sit aliqua gratia habitualis. Secundo, utrum in Christo fuerint virtutes.
Tertio, utrum in eo fuerit fides. Quarto, utrum fuerit in eo spes.
Quinto, utrum in Christo fuerint dona. Sexto, utrum in Christo fuerit timoris donum. Septimo, utrum in Christo
fuerint gratiae gratis datae. Octavo, utrum in Christo fuerit prophetia. Nono, utrum in eo fuerit plenitudo gratiae.
Decimo, utrum talis plenitudo sit propria Christi. Undecimo, utrum Christi gratia sit infinita.
Duodecimo, utrum potuerit augeri.
Tertiodecimo, qualiter haec gratia se habeat ad unionem.
|a1 Articulus 1
AG1
Ad primum sic proceditur. Videtur quod in anima assumpta a verbo non fuerit gratia habitualis. Gratia enim est
quaedam participatio divinitatis in creatura rationali, secundum illud II Pet. I, per quem magna et pretiosa nobis
promissa donavit, ut divinae simus consortes naturae.
Christus autem Deus est non participative, sed secundum veritatem. Ergo in eo non fuit gratia habitualis.
2089

