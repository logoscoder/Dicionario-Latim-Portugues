volendi ea quae sunt ad finem, et sic videtur quod etiam ea quae sunt ad finem, ex necessitate velimus. Voluntas
ergo ex necessitate movetur a suo obiecto.
SC
Sed contra est quod potentiae rationales, secundum Philosophum, sunt ad opposita.
Sed voluntas est potentia rationalis, est enim in ratione, ut dicitur in III de anima.
Ergo voluntas se habet ad opposita.
Non ergo ex necessitate movetur ad alterum oppositorum.
CO
Respondeo dicendum quod voluntas movetur dupliciter, uno modo, quantum ad exercitium actus; alio modo,
quantum ad specificationem actus, quae est ex obiecto. Primo ergo modo, voluntas a nullo obiecto ex necessitate
movetur, potest enim aliquis de quocumque obiecto non cogitare, et per consequens neque actu velle illud.
Sed quantum ad secundum motionis modum, voluntas ab aliquo obiecto ex necessitate movetur, ab aliquo autem
non. In motu enim cuiuslibet potentiae a suo obiecto, consideranda est ratio per quam obiectum movet
potentiam. Visibile enim movet visum sub ratione coloris actu visibilis. Unde si color proponatur visui, ex
necessitate movet visum, nisi aliquis visum avertat, quod pertinet ad exercitium actus. Si autem proponeretur
aliquid visui quod non omnibus modis esset color in actu, sed secundum aliquid esset tale, secundum autem
aliquid non tale, non ex necessitate visus tale obiectum videret, posset enim intendere in ipsum ex ea parte qua
non est coloratum in actu, et sic ipsum non videret. Sicut autem coloratum in actu est obiectum visus, ita bonum
est obiectum voluntatis. Unde si proponatur aliquod obiectum voluntati quod sit universaliter bonum et
secundum omnem considerationem, ex necessitate voluntas in illud tendet, si aliquid velit, non enim poterit velle
oppositum. Si autem proponatur sibi aliquod obiectum quod non secundum quamlibet considerationem sit
bonum, non ex necessitate voluntas feretur in illud. Et quia defectus cuiuscumque boni habet rationem non boni,
ideo illud solum bonum quod est perfectum et cui nihil deficit, est tale bonum quod voluntas non potest non
velle, quod est beatitudo. Alia autem quaelibet particularia bona, inquantum deficiunt ab aliquo bono, possunt
accipi ut non bona, et secundum hanc considerationem, possunt repudiari vel approbari a voluntate, quae potest
in idem ferri secundum diversas considerationes.
RA1
Ad primum ergo dicendum quod sufficiens motivum alicuius potentiae non est nisi obiectum quod totaliter habet
rationem motivi. Si autem in aliquo deficiat, non ex necessitate movebit, ut dictum est.
RA2
Ad secundum dicendum quod intellectus ex necessitate movetur a tali obiecto quod est semper et ex necessitate
verum, non autem ab eo quod potest esse verum et falsum, scilicet a contingenti, sicut et de bono dictum est.
RA3
Ad tertium dicendum quod finis ultimus ex necessitate movet voluntatem, quia est bonum perfectum. Et similiter
illa quae ordinantur ad hunc finem, sine quibus finis haberi non potest, sicut esse et vivere et huiusmodi. Alia
vero, sine quibus finis haberi potest, non ex necessitate vult qui vult finem, sicut conclusiones sine quibus
principia possunt esse vera, non ex necessitate credit qui credit principia.
|a3 Articulus 3
AG1
Ad tertium sic proceditur. Videtur quod voluntas ex necessitate moveatur a passione appetitus inferioris.
Dicit enim apostolus, Rom. VII, non enim quod volo bonum, hoc ago; sed quod odi malum, illud facio, quod
dicitur propter concupiscentiam, quae est passio quaedam.
Ergo voluntas ex necessitate movetur a passione.
AG2
Praeterea, sicut dicitur in III ethic., qualis unusquisque est, talis finis videtur ei.
Sed non est in potestate voluntatis quod statim passionem abiiciat. Ergo non est in potestate voluntatis quod non
velit illud ad quod passio se inclinat.
AG3
Praeterea, causa universalis non applicatur ad effectum particularem nisi mediante causa particulari, unde et ratio
universalis non movet nisi mediante aestimatione particulari, ut dicitur in III de anima.
Sed sicut se habet ratio universalis ad aestimationem particularem, ita se habet voluntas ad appetitum sensitivum.
Ergo ad aliquod particulare volendum non movetur voluntas nisi mediante appetitu sensitivo. Ergo si appetitus
sensitivus sit per aliquam passionem ad aliquid dispositus, voluntas non poterit in contrarium moveri.
SC
Sed contra est quod dicitur Gen. IV, subter te erit appetitus tuus, et tu dominaberis illius.
Non ergo voluntas hominis ex necessitate movetur ab appetitu inferiori.
CO
Respondeo dicendum quod, sicut supra dictum est, passio appetitus sensitivi movet voluntatem ex ea parte qua
voluntas movetur ab obiecto, inquantum scilicet homo aliqualiter dispositus per passionem, iudicat aliquid esse
644

