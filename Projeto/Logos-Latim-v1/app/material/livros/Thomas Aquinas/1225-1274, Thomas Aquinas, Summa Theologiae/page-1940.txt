Respondeo dicendum quod, sicut dictum est, prophetica revelatio fit secundum quatuor, scilicet secundum
influxum intelligibilis luminis, secundum immissionem intelligibilium specierum, secundum impressionem vel
ordinationem imaginabilium formarum, et secundum expressionem formarum sensibilium. Manifestum est
autem quod non fit abstractio a sensibus quando aliquid repraesentatur menti prophetae per species sensibiles,
sive ad hoc specialiter formatas divinitus, sicut rubus ostensus Moysi, et Scriptura ostensa Danieli; sive etiam per
alias causas productas, ita tamen quod secundum divinam providentiam ad aliquid prophetice significandum
ordinetur, sicut per arcam Noe significabatur ecclesia. Similiter etiam non est necesse ut fiat alienatio ab
exterioribus sensibus per hoc quod mens prophetae illustratur intelligibili lumine, aut formatur intelligibilibus
speciebus, quia in nobis perfectum iudicium intellectus habetur per conversionem ad sensibilia, quae sunt prima
nostrae cognitionis principia, ut in primo habitum est.
Sed quando fit revelatio prophetica secundum formas imaginarias, necesse est fieri abstractionem a sensibus, ut
talis apparitio phantasmatum non referatur ad ea quae exterius sentiuntur. Sed abstractio a sensibus quandoque
fit perfecte, ut scilicet nihil homo sensibus percipiat. Quandoque autem imperfecte, ut scilicet aliquid percipiat
sensibus, non tamen plene discernat ea quae exterius percipit ab his quae imaginabiliter videt, unde Augustinus
dicit, XII super Gen. Ad litt., sic videntur quae in spiritu fiunt imagines corporum, quemadmodum corpora per
corpus, ita ut simul cernatur et homo aliquis praesens, et absens alius spiritu, tanquam oculis.
Talis tamen alienatio a sensibus non fit in prophetis cum aliqua inordinatione naturae, sicut in arreptitiis vel
furiosis, sed per aliquam causam ordinatam, vel naturalem, sicut per somnum; vel animalem, sicut per
vehementiam contemplationis, sicut de Petro legitur, Act. X, quod, cum oraret in caenaculo, factus est in excessu
mentis; vel virtute divina rapiente, secundum illud Ezech. I, facta est super eum manus Domini.
RA1
Ad primum ergo dicendum quod auctoritas illa loquitur de prophetis quibus imprimebantur vel ordinabantur
imaginariae formae, vel in dormiendo, quod significatur per somnium; vel in vigilando, quod significatur per
visionem.
RA2
Ad secundum dicendum quod quando mens intenditur in suo actu circa absentia, quae sunt a sensibus remota,
tunc propter vehementiam intentionis sequitur alienatio a sensibus. Sed quando mens intenditur in suo actu circa
dispositionem vel iudicium sensibilium, non oportet quod a sensibus abstrahatur.
RA3
Ad tertium dicendum quod motus mentis prophetice non est secundum virtutem propriam, sed secundum
virtutem superioris influxus. Et ideo, quando ex superiori influxu mens prophetae inclinatur ad iudicandum vel
disponendum aliquid circa sensibilia, non fit alienatio a sensibus, sed solum quando elevatur mens ad
contemplandum aliqua sublimiora.
RA4
Ad quartum dicendum quod spiritus prophetarum dicuntur esse subiecti prophetis, quantum ad propheticam
enuntiationem, de qua ibi apostolus loquitur; quia scilicet ex proprio sensu loquuntur ea quae viderunt, non
mente perturbata, sicut arreptitii, ut dixerunt Priscilla, et montanus.
Sed in ipsa prophetica revelatione potius ipsi subiiciuntur spiritui prophetiae, idest dono prophetico.
|a4 Articulus 4
AG1
Ad quartum sic proceditur. Videtur quod prophetae semper cognoscant ea quae prophetant. Quia, ut Augustinus
dicit, XII super Gen. Ad litt., quibus signa per aliquas rerum corporalium similitudines demonstrabantur in
spiritu, nisi accessisset mentis officium ut etiam intelligerentur, nondum erat prophetia.
Sed ea quae intelliguntur, non possunt esse incognita.
Ergo propheta non ignorat ea quae prophetat.
AG2
Praeterea, lumen prophetiae est excellentius quam lumen rationis naturalis. Sed quicumque lumine naturali habet
scientiam, non ignorat ea quae scit. Ergo quicumque lumine prophetico aliqua enuntiat, non potest ea ignorare.
AG3
Praeterea, prophetia ordinatur ad hominum illuminationem, unde dicitur II Pet. I.
Habetis propheticum sermonem, cui bene facitis attendentes quasi lucernae lucenti in caliginoso loco.
Sed nihil potest alios illuminare nisi in se sit illuminatum.
Ergo videtur quod propheta prius illuminatur ad cognoscendum ea quae aliis enuntiat.
SC
Sed contra est quod dicitur Ioan. XI.
Hoc autem a semetipso caiphas non dixit, sed, cum esset pontifex anni illius, prophetavit quia Iesus moriturus
erat pro gente, etc..
Sed hoc caiphas non cognovit.
Ergo non omnis qui prophetat cognoscit ea quae prophetat.
1940

