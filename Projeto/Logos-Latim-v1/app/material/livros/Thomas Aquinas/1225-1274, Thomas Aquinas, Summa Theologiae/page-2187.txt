utroque modo adoratur eadem adoratione cum Christo, scilicet adoratione latriae. Et propter hoc etiam crucem
alloquimur et deprecamur, quasi ipsum crucifixum. Si vero loquamur de effigie crucis Christi in quacumque alia
materia, puta lapidis vel ligni, argenti vel auri, sic veneramur crucem tantum ut imaginem Christi, quam
veneramur adoratione latriae, ut supra dictum est.
RA1
Ad primum ergo dicendum quod in cruce Christi, quantum ad opinionem vel intentionem infidelium,
consideratur opprobrium Christi, sed quantum ad effectum nostrae salutis, consideratur virtus divina ipsius, qua
de hostibus triumphavit, secundum illud Coloss. II, ipsum tulit de medio, affigens illud cruci, et spolians
principatus et potestates, traduxit confidenter, palam triumphans illos in semetipso.
Et ideo dicit apostolus, I Cor. I, verbum crucis pereuntibus quidem stultitia est, his autem qui salvi fiunt, idest
nobis, virtus Dei est.
RA2
Ad secundum dicendum quod crux Christi, licet non fuerit unita verbo Dei in persona, fuit tamen ei unita aliquo
alio modo, scilicet per repraesentationem et contactum.
Et hac sola ratione exhibetur ei reverentia.
RA3
Ad tertium dicendum quod, quantum ad rationem contactus membrorum Christi, adoramus non solum crucem,
sed etiam omnia quae sunt Christi.
Unde Damascenus dicit, in IV libro, pretiosum lignum, ut sanctificatum contactu sancti corporis et sanguinis,
decenter adorandum; clavos, indumenta, lanceam; et sacra eius tabernacula.
Ista tamen non repraesentant imaginem Christi, sicut crux, quae dicitur signum filii hominis, quod apparebit in
caelo, ut dicitur Matth. XXIV. Ideoque mulieribus dixit Angelus, Iesum quaeritis Nazarenum crucifixum, non
dixit, lanceatum, sed, crucifixum.
Et inde est quod imaginem crucis Christi veneramur in quacumque materia, non autem imaginem clavorum, vel
quorumcumque huiusmodi.
|a5 Articulus 5
AG1
Ad quintum sic proceditur. Videtur quod mater Dei sit adoranda adoratione latriae. Videtur enim idem honor
exhibendus esse matri regis et regi, unde dicitur III Reg. II quod positus est thronus matri regis, quae sedit ad
dexteram eius.
Et Augustinus dicit, in sermone de assumpt., thronum Dei, thalamum Domini caeli, atque tabernaculum Christi,
dignum est ibi esse ubi est ipse.
Sed Christus adoratur adoratione latriae. Ergo et mater eius.
AG2
Praeterea, Damascenus dicit, in IV libro, quod honor matris refertur ad filium.
Sed filius adoratur adoratione latriae. Ergo et mater.
AG3
Praeterea, coniunctior est Christo mater eius quam crux.
Sed crux adoratur adoratione latriae.
Ergo et mater eadem adoratione est adoranda.
SC
Sed contra est quod mater Dei est pura creatura.
Non ergo ei debetur adoratio latriae.
CO
Respondeo dicendum quod, quia latria soli Deo debetur, non debetur creaturae prout creaturam secundum se
veneramur. Licet autem creaturae insensibiles non sint capaces venerationis secundum seipsas, creatura tamen
rationalis est capax venerationis secundum seipsam. Et ideo nulli purae creaturae rationali debetur cultus latriae.
Cum ergo beata virgo sit pure creatura rationalis, non debetur ei adoratio latriae, sed solum veneratio duliae,
eminentius tamen quam ceteris creaturis, inquantum ipsa est mater Dei. Et ideo dicitur quod debetur ei, non
qualiscumque dulia, sed hyperdulia.
RA1
Ad primum ergo dicendum quod matri regis non debetur aequalis honor honori qui debetur regi. Debetur tamen
ei quidam honor consimilis, ratione cuiusdam excellentiae. Et hoc significant auctoritates inductae.
RA2
Ad secundum dicendum quod honor matris refertur ad filium, quia ipsa mater est propter filium honoranda.
Non tamen eo modo quo honor imaginis refertur ad exemplar, quia ipsa imago, prout in se consideratur ut res
quaedam, nullo modo est veneranda.
RA3

2187

