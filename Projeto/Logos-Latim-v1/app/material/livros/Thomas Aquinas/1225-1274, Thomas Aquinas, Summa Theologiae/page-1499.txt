aliquas culpas minores. Hoc autem non est licitum alicui privatae personae, etiam volente illo cuius est
membrum, quia per hoc fit iniuria communitati, cuius est ipse homo et omnes partes eius. Si vero membrum
propter putredinem sit totius corporis corruptivum, tunc licitum est, de voluntate eius cuius est membrum,
putridum membrum praescindere propter salutem totius corporis, quia unicuique commissa est cura propriae
salutis. Et eadem ratio est si fiat voluntate eius ad quem pertinet curare de salute eius qui habet membrum
corruptum.
Aliter autem aliquem membro mutilare est omnino illicitum.
RA1
Ad primum ergo dicendum quod nihil prohibet id quod est contra particularem naturam esse secundum naturam
universalem, sicut mors et corruptio in rebus naturalibus est contra particularem naturam eius quod corrumpitur,
cum tamen sit secundum naturam universalem. Et similiter mutilare aliquem membro, etsi sit contra naturam
particularem corporis eius qui mutilatur, est tamen secundum naturalem rationem in comparatione ad bonum
commune.
RA2
Ad secundum dicendum quod totius hominis vita non ordinatur ad aliquid proprium ipsius hominis, sed ad ipsam
potius omnia quae sunt hominis ordinantur. Et ideo privare aliquem vita in nullo casu pertinet ad aliquem nisi ad
publicam potestatem, cui committitur procuratio boni communis. Sed praecisio membri potest ordinari ad
propriam salutem unius hominis.
Et ideo in aliquo casu potest ad ipsum pertinere.
RA3
Ad tertium dicendum quod membrum non est praecidendum propter corporalem salutem totius nisi quando aliter
toti subveniri non potest. Saluti autem spirituali semper potest aliter subveniri quam per membri praecisionem,
quia peccatum subiacet voluntati. Et ideo in nullo casu licet membrum praecidere propter quodcumque peccatum
vitandum.
Unde chrysostomus, exponens illud Matth. XIX, sunt eunuchi qui seipsos castraverunt propter regnum caelorum,
dicit, non membrorum abscisionem, sed malarum cogitationum interemptionem. Maledictioni enim est obnoxius
qui membrum abscidit, etenim quae homicidarum sunt talis praesumit.
Et postea subdit, neque concupiscentia mansuetior ita fit, sed molestior. Aliunde enim habet fontes sperma quod
in nobis est, et praecipue a proposito incontinenti et mente negligente, nec ita abscisio membri comprimit
tentationes, ut cogitationis frenum.
|a2 Articulus 2
AG1
Ad secundum sic proceditur. Videtur quod non liceat patribus verberare filios, aut dominis servos.
Dicit enim apostolus, ad Ephes. VI, vos, patres, nolite ad iracundiam provocare filios vestros.
Et infra subdit, et vos, Domini, eadem facite servis, remittentes minas.
Sed propter verbera aliqui ad iracundiam provocantur.
Sunt etiam minis graviora. Ergo neque patres filios, neque Domini servos debent verberare.
AG2
Praeterea, Philosophus dicit, in X ethic., quod sermo paternus habet solum monitionem, non autem coactionem.
Sed quaedam coactio est per verbera.
Ergo parentibus non licet filios verberare.
AG3
Praeterea, unicuique licet alteri disciplinam impendere, hoc enim pertinet ad eleemosynas spirituales, ut supra
dictum est.
Si ergo parentibus licet propter disciplinam filios verberare, pari ratione cuilibet licebit quemlibet verberare.
Quod patet esse falsum. Ergo et primum.
SC
Sed contra est quod dicitur Prov. XIII, qui parcit virgae, odit filium suum; et infra XXIII, noli subtrahere a puero
disciplinam. Si enim percusseris eum virga, non morietur, tu virga percuties eum, et animam eius de inferno
liberabis.
Et Eccli. XXXIII dicitur, servo malevolo tortura et compedes.
CO
Respondeo dicendum quod per verberationem nocumentum quoddam infertur corpori eius qui verberatur, aliter
tamen quam in mutilatione, nam mutilatio tollit corporis integritatem, verberatio vero tantummodo afficit
sensum dolore. Unde multo minus nocumentum est quam membri mutilatio. Nocumentum autem inferre alicui
non licet nisi per modum poenae propter iustitiam. Nullus autem iuste punit aliquem nisi sit eius ditioni
subiectus.

1499

