CO
Respondeo dicendum quod status animae hominis distingui potest dupliciter. Uno modo, secundum diversum
modum naturalis esse, et hoc modo distinguitur status animae separatae, a statu animae coniunctae corpori. Alio
modo distinguitur status animae secundum integritatem et corruptionem, servato eodem modo essendi secundum
naturam, et sic status innocentiae distinguitur a statu hominis post peccatum. Anima enim hominis in statu
innocentiae erat corpori perficiendo et gubernando accommodata, sicut et nunc, unde dicitur primus homo factus
fuisse in animam viventem, idest corpori vitam dantem, scilicet animalem. Sed huius vitae integritatem habebat,
inquantum corpus erat totaliter animae subditum, in nullo ipsam impediens, ut supra dictum est.
Manifestum est autem ex praemissis quod ex hoc quod anima est accommodata ad corporis gubernationem et
perfectionem secundum animalem vitam, competit animae nostrae talis modus intelligendi, qui est per
conversionem ad phantasmata.
Unde et hic modus intelligendi etiam animae primi hominis competebat. Secundum autem hunc modum
intelligendi, motus quidam invenitur in anima, ut dionysius dicit IV cap. De div. Nom., secundum tres gradus.
Quorum primus est, secundum quod a rebus exterioribus congregatur anima ad seipsam; secundus autem est,
prout anima ascendit ad hoc quod uniatur virtutibus superioribus unitis, scilicet Angelis; tertius autem gradus est,
secundum quod ulterius manuducitur ad bonum quod est supra omnia, scilicet Deum.
Secundum igitur primum processum animae, qui est a rebus exterioribus ad seipsam, perficitur animae cognitio.
Quia scilicet intellectualis operatio animae naturalem ordinem habet ad ea quae sunt extra, ut supra dictum est, et
ita per eorum cognitionem perfecte cognosci potest nostra intellectualis operatio, sicut actus per obiectum. Et per
ipsam intellectualem operationem perfecte potest cognosci humanus intellectus, sicut potentia per proprium
actum. Sed in secundo processu non invenitur perfecta cognitio. Quia, cum Angelus non intelligat per
conversionem ad phantasmata, sed longe eminentiori modo, ut supra dictum est; praedictus modus cognoscendi,
quo anima cognoscit seipsam, non sufficienter ducit in Angeli cognitionem.
Multo autem minus tertius processus ad perfectam notitiam terminatur, quia etiam ipsi Angeli, per hoc quod
cognoscunt seipsos, non possunt pertingere ad cognitionem divinae substantiae propter eius excessum. Sic igitur
anima primi hominis non poterat videre Angelos per essentiam. Sed tamen excellentiorem modum cognitionis
habebat de eis, quam nos habeamus, quia eius cognitio erat magis certa et fixa circa interiora intelligibilia, quam
cognitio nostra. Et propter tantam eminentiam dicit Gregorius quod intererat Angelorum spiritibus.
RA1
Unde patet solutio ad primum.
RA2
Ad secundum dicendum quod hoc quod anima primi hominis deficiebat ab intellectu substantiarum separatarum,
non erat ex aggravatione corporis; sed ex hoc quod obiectum ei connaturale erat deficiens ab excellentia
substantiarum separatarum. Nos autem deficimus propter utrumque.
RA3
Ad tertium dicendum quod anima primi hominis non poterat per cognitionem sui ipsius pertingere ad
cognoscendas substantias separatas, ut supra dictum est, quia etiam unaquaeque substantia separata cognoscit
aliam per modum sui ipsius.
|a3 Articulus 3
AG1
Ad tertium sic proceditur. Videtur quod primus homo non habuerit scientiam omnium. Aut enim habuit talem
scientiam per species acquisitas, aut per species connaturales, aut per species infusas.
Non autem per species acquisitas, huiusmodi enim cognitio ab experientia causatur, ut dicitur in I metaphys.;
ipse autem non tunc fuerat omnia expertus. Similiter etiam nec per species connaturales, quia erat eiusdem
naturae nobiscum; anima autem nostra est sicut tabula in qua nihil est scriptum, ut dicitur in III de anima.
Si autem per species infusas, ergo scientia eius quam habebat de rebus, non erat eiusdem rationis cum scientia
nostra, quam a rebus acquirimus.
AG2
Praeterea, in omnibus individuis eiusdem speciei est idem modus consequendi perfectionem. Sed alii homines
non statim in sui principio habent omnium scientiam, sed eam per temporis successionem acquirunt secundum
suum modum. Ergo nec Adam, statim formatus, habuit omnium scientiam.
AG3
Praeterea, status praesentis vitae homini conceditur ut in eo proficiat anima et quantum ad cognitionem, et
quantum ad meritum; propter hoc enim anima corpori videtur esse unita. Sed homo in statu illo profecisset
quantum ad meritum. Ergo etiam profecisset quantum ad cognitionem rerum.
Non ergo habuit omnium rerum scientiam.
SC
Sed contra est quod ipse imposuit nomina animalibus, ut dicitur Gen. II.
Nomina autem debent naturis rerum congruere.
485

