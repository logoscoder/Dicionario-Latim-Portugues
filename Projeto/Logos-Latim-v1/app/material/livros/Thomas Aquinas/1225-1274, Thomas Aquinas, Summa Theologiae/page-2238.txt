Respondeo dicendum quod nativitas Christi non debuit omnibus communiter esse manifesta. Primo quidem, quia
per hoc impedita fuisset humana redemptio, quae per crucem eius peracta est, quia, ut dicitur I ad Cor. II, si
cognovissent, nunquam Dominum gloriae crucifixissent.
Secundo, quia hoc diminuisset meritum fidei, per quam venerat homines iustificare, secundum illud Rom. III,
iustitia Dei per fidem Iesu Christi.
Si enim manifestis indiciis, Christo nascente, eius nativitas omnibus appareret, iam tolleretur ratio fidei, quae est
argumentum non apparentium, ut dicitur Heb. XI.
Tertio, quia per hoc venisset in dubium veritas humanitatis ipsius.
Unde Augustinus dicit, in epistola ad volusianum, si nullas ex parvulo in iuventutem mutaret aetates, nullos
cibos, nullos caperet somnos, nonne opinionem confirmaret erroris, nec hominem verum ullo modo suscepisse
crederetur, et, dum omnia mirabiliter facit, auferret quod misericorditer fecit?
RA1
Ad primum ergo dicendum quod auctoritas illa intelligitur de adventu Christi ad iudicium, secundum quod
Glossa ibidem exponit.
RA2
Ad secundum dicendum quod de gratia Dei salvatoris erudiendi erant omnes homines ad salutem, non in
principio nativitatis eius, sed postea, tempore procedente, postquam operatus esset salutem in medio terrae.
Unde, post passionem et resurrectionem suam, dixit discipulis, Matth. Ult., euntes, docete omnes gentes.
RA3
Ad tertium dicendum quod ad iudicium requiritur quod auctoritas iudicis cognoscatur, et propter hoc oportet
quod adventus Christi ad iudicium sit manifestus. Sed primus adventus fuit ad omnium salutem, quae est per
fidem, quae quidem est de non apparentibus.
Et ideo adventus Christi primus debuit esse occultus.
|a2 Articulus 2
AG1
Ad secundum sic proceditur. Videtur quod nativitas Christi nulli debuerit manifestari. Quia, ut dictum est, hoc
erat congruum humanae saluti, ut primus Christi adventus esset occultus. Sed Christus venerat ut omnes salvaret,
secundum illud I Tim. IV, qui est salvator omnium hominum, maxime fidelium.
Ergo nativitas Christi nulli debuit manifestari.
AG2
Praeterea, ante nativitatem Christi, manifestata erat beatae virgini et ioseph futura Christi nativitas.
Non ergo erat necessarium, Christo nato, eandem aliis manifestari.
AG3
Praeterea, nullus sapiens manifestat id ex quo turbatio nascitur et detrimentum aliorum. Sed, manifestata Christi
nativitate, subsecuta est turbatio, dicitur enim Matth. II quod, audiens rex Herodes Christi nativitatem, turbatus
est, et omnis ierosolyma cum illo.
Cessit etiam hoc in detrimentum aliorum, quia ex hac occasione Herodes occidit pueros in bethlehem et in
finibus eius a bimatu et infra.
Ergo videtur quod non fuerit conveniens Christi nativitatem aliquibus manifestari.
SC
Sed contra est quod Christi nativitas nulli fuisset proficua si omnibus esset occulta. Sed oportebat Christi
nativitatem esse proficuam, alioquin frustra natus fuisset. Ergo videtur quod aliquibus manifestari debuerit
Christi nativitas.
CO
Respondeo dicendum quod, sicut apostolus dicit, Rom. XIII, quae a Deo sunt, ordinata sunt.
Pertinet autem ad divinae sapientiae ordinem ut Dei dona, et secreta sapientiae eius, non aequaliter ad omnes,
sed immediate ad quosdam perveniant, et per eos ad alios deriventur. Unde et quantum ad resurrectionis
mysterium dicitur, Act. X, quod Deus dedit Christum resurgentem manifestum fieri, non omni populo, sed
testibus praeordinatis a Deo.
Unde hoc etiam debuit circa ipsius nativitatem observari, ut non omnibus Christus manifestaretur, sed
quibusdam, per quos posset ad alios devenire.
RA1
Ad primum ergo dicendum quod, sicut fuisset in praeiudicium salutis humanae si omnibus hominibus Dei
nativitas innotuisset, ita etiam et si nulli nota fuisset. Utroque enim modo tollitur fides, tam scilicet per hoc quod
aliquid est totaliter manifestum; quam etiam per hoc quod a nullo cognoscitur a quo possit testimonium audiri;
fides enim est ex auditu, ut dicitur Rom. X.
RA2
Ad secundum dicendum quod maria et ioseph instruendi erant de Christi nativitate antequam nasceretur, quia ad
eos pertinebat reverentiam habere prolis conceptae in utero, et obsequi nasciturae. Eorum autem testimonium,
2238

