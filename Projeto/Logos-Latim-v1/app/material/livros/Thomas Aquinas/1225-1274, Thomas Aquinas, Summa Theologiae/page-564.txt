Unde IV Reg., elisaeus dixit ad ministrum suum, noli timere, plures enim nobiscum sunt, quam cum illis.
RA3
Ad tertium dicendum quod infirmitati humanae sufficeret ad exercitium impugnatio quae est a carne et mundo,
sed malitiae Daemonum non sufficit, quae utroque utitur ad hominum impugnationem. Sed tamen ex divina
ordinatione hoc provenit in gloriam electorum.
|a2 Articulus 2
AG1
Ad secundum sic proceditur. Videtur quod tentare non sit proprium diaboli. Dicitur enim Deus tentare;
secundum illud Gen. XXII, tentavit Deus Abraham.
Tentat etiam caro, et mundus. Et etiam homo dicitur tentare Deum, et hominem. Ergo non est proprium
Daemonis tentare.
AG2
Praeterea, tentare est ignorantis. Sed Daemones sciunt quid circa homines agatur. Ergo Daemones non tentant.
AG3
Praeterea, tentatio est via in peccatum. Peccatum autem in voluntate consistit. Cum ergo Daemones non possint
voluntatem hominis immutare, ut per supra dicta patet; videtur quod ad eos non pertineat tentare.
SC
Sed contra est quod dicitur I ad thessal. III, ne forte tentaverit vos is qui tentat; Glossa, idest diabolus, cuius
officium est tentare.
CO
Respondeo dicendum quod tentare est proprie experimentum sumere de aliquo. Experimentum autem sumitur de
aliquo, ut sciatur aliquid circa ipsum, et ideo proximus finis cuiuslibet tentantis est scientia. Sed quandoque
ulterius ex scientia quaeritur aliquis alius finis, vel bonus vel malus, bonus quidem, sicut cum aliquis vult scire
qualis aliquis sit, vel quantum ad scientiam vel quantum ad virtutem, ut eum promoveat; malus autem, quando
hoc scire vult, ut eum decipiat vel subvertat. Et per hunc modum potest accipi quomodo tentare diversis
diversimode attribuatur.
Homo enim tentare dicitur, quandoque quidem ut sciat tantum, et propter hoc, tentare Deum dicitur esse
peccatum; quia homo, quasi incertus, experiri praesumit Dei virtutem. Quandoque vero tentat ut iuvet,
quandoque vero, ut noceat. Diabolus autem semper tentat ut noceat, in peccatum praecipitando. Et secundum
hoc, dicitur proprium officium eius tentare, nam etsi homo aliquando sic tentet, hoc agit inquantum est minister
diaboli. Deus autem tentare dicitur ut sciat, eo modo loquendi quo dicitur scire quod facit alios scire.
Unde dicitur Deut. XII, tentat vos Dominus Deus vester, ut palam fiat utrum diligatis eum.
Caro autem et mundus dicuntur tentare instrumentaliter, seu materialiter, inquantum scilicet potest cognosci
qualis sit homo, ex hoc quod sequitur vel repugnat concupiscentiis carnis, et ex hoc quod contemnit prospera
mundi et adversa; quibus etiam diabolus utitur ad tentandum.
RA1
Et sic patet solutio ad primum.
RA2
Ad secundum dicendum quod Daemones sciunt ea quae exterius aguntur circa homines, sed interiorem hominis
conditionem solus Deus novit, qui est spirituum ponderator, ex qua aliqui sunt magis proni ad unum vitium
quam ad aliud. Et ideo diabolus tentat explorando interiorem conditionem hominis, ut de illo vitio tentet, ad quod
homo magis pronus est.
RA3
Ad tertium dicendum quod Daemon, etsi non possit immutare voluntatem, potest tamen, ut supra dictum est,
aliqualiter immutare inferiores hominis vires; ex quibus etsi non cogitur voluntas, tamen inclinatur.
|a3 Articulus 3
AG1
Ad tertium sic proceditur. Videtur quod omnia peccata procedant ex tentatione diaboli.
Dicit enim dionysius, IV cap. De div. Nom., quod multitudo Daemonum est causa omnium malorum et sibi et
aliis.
Et Damascenus dicit quod omnis malitia et omnis immunditia a diabolo excogitatae sunt.
AG2
Praeterea, de quolibet peccatore dici posset quod Dominus de Iudaeis dicit, Ioan. VIII, vos ex patre diabolo estis.
Hoc autem est inquantum ipsi ex diaboli suggestione peccabant.
Omne ergo peccatum est ex suggestione diaboli.
AG3

564

