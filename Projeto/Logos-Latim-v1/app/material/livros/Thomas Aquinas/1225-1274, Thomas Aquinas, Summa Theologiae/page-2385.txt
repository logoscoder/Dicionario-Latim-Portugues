Praeterea, sacramenta ordinantur ad hominum iustificationem, secundum illud I Cor. VI, abluti estis, et iustificati
estis.
Sed iustificatio attribuitur resurrectioni, secundum illud Rom. IV, resurrexit propter iustificationem nostram.
Ergo videtur quod sacramenta magis habeant virtutem a resurrectione Christi quam ab eius passione.
SC
Sed contra est quod, super illud Rom. V, in similitudinem praevaricationis Adae etc., dicit Glossa, ex latere
Christi dormientis fluxerunt sacramenta, per quae salvata est ecclesia.
Sic ergo videntur sacramenta virtutem habere ex passione Christi.
CO
Respondeo dicendum quod, sicut dictum est, sacramentum operatur ad gratiam causandam per modum
instrumenti. Est autem duplex instrumentum, unum quidem separatum, ut baculus; aliud autem coniunctum, ut
manus. Per instrumentum autem coniunctum movetur instrumentum separatum, sicut baculus per manum.
Principalis autem causa efficiens gratiae est ipse Deus, ad quem comparatur humanitas Christi sicut
instrumentum coniunctum, sacramentum autem sicut instrumentum separatum. Et ideo oportet quod virtus
salutifera derivetur a divinitate Christi per eius humanitatem in ipsa sacramenta.
Gratia autem sacramentalis ad duo praecipue ordinari videtur, videlicet ad tollendos defectus praeteritorum
peccatorum, inquantum transeunt actu et remanent reatu; et iterum ad perficiendum animam in his quae pertinent
ad cultum Dei secundum religionem christianae vitae. Manifestum est autem ex his quae supra dicta sunt, quod
Christus liberavit nos a peccatis nostris praecipue per suam passionem, non solum efficienter et meritorie, sed
etiam satisfactorie. Similiter etiam per suam passionem initiavit ritum christianae religionis, offerens seipsum
oblationem et hostiam Deo, ut dicitur Ephes. V.
Unde manifestum est quod sacramenta ecclesiae specialiter habent virtutem ex passione Christi, cuius virtus
quodammodo nobis copulatur per susceptionem sacramentorum. In cuius signum, de latere Christi pendentis in
cruce fluxerunt aqua et sanguis, quorum unum pertinet ad baptismum, aliud ad eucharistiam, quae sunt potissima
sacramenta.
RA1
Ad primum ergo dicendum quod verbum prout erat in principio apud Deum, vivificat animas sicut agens
principale, caro tamen eius, et mysteria in ea perpetrata, operantur instrumentaliter ad animae vitam. Ad vitam
autem corporis non solum instrumentaliter, sed etiam per quandam exemplaritatem, ut supra dictum est.
RA2
Ad secundum dicendum quod per fidem Christus habitat in nobis, ut dicitur Ephes. III.
Et ideo virtus Christi copulatur nobis per fidem. Virtus autem remissiva peccatorum speciali quodam modo
pertinet ad passionem ipsius. Et ideo per fidem passionis eius specialiter homines liberantur a peccatis,
secundum illud Rom. III, quem proposuit Deus propitiatorem per fidem in sanguine eius.
Et ideo virtus sacramentorum, quae ordinatur ad tollendum peccata, praecipue est ex fide passionis Christi.
RA3
Ad tertium dicendum quod iustificatio attribuitur resurrectioni ratione termini ad quem, qui est novitas vitae per
gratiam.
Attribuitur tamen passioni ratione termini a quo, scilicet quantum ad dimissionem culpae.
|a6 Articulus 6
AG1
Ad sextum sic proceditur. Videtur quod sacramenta veteris legis gratiam causarent.
Quia sicut dictum est, sacramenta novae legis habent efficaciam ex fide passionis Christi. Sed fides passionis
Christi fuit in veteri lege, sicut et in nova, habemus enim eundem spiritum fidei, ut habetur II Cor. IV.
Sicut ergo sacramenta novae legis conferunt gratiam, ita etiam sacramenta veteris legis gratiam conferebant.
AG2
Praeterea, sanctificatio non fit nisi per gratiam. Sed per sacramenta veteris legis homines sanctificabantur, dicitur
enim Levit. VIII, cumque sanctificasset eos, Moyses scilicet Aaron et filios eius, in vestitu suo, etc..
Ergo videtur quod sacramenta veteris legis gratiam conferebant.
AG3
Praeterea, beda dicit, in homilia circumcisionis, idem salutiferae curationis auxilium circumcisio in lege contra
originalis peccati vulnus agebat quod baptismus agere revelatae tempore gratiae consuevit.
Sed baptismus nunc confert gratiam. Ergo circumcisio gratiam conferebat. Et pari ratione alia sacramenta legalia,
quia sicut baptismus est ianua sacramentorum novae legis, ita circumcisio erat ianua sacramentorum veteris
legis; propter quod apostolus dicit, Galat. V, testificor omni circumcidenti se, quoniam debitor est universae
legis faciendae.
SC
Sed contra est quod dicitur Galat. IV, convertimini iterum ad infirma et egena elementa? Glossa, idest ad legem,
quae dicitur infirma, quia perfecte non iustificat.
2385

