CO
Respondeo dicendum quod, sicut in secunda parte dictum est, gratia dupliciter dicitur, uno modo, ipsa voluntas
Dei gratis aliquid dantis; alio modo, ipsum gratuitum donum Dei. Indiget autem humana natura gratuita Dei
voluntate ad hoc quod elevetur in Deum, cum hoc sit supra facultatem naturae suae. Elevatur autem humana
natura in Deum dupliciter. Uno modo, per operationem, qua scilicet sancti cognoscunt et amant Deum. Alio
modo, per esse personale, qui quidem modus est singularis Christo, in quo humana natura assumpta est ad hoc
quod sit personae filii Dei. Manifestum est autem quod ad perfectionem operationis requiritur quod potentia sit
perfecta per habitum, sed quod natura habeat esse in supposito suo, non fit mediante aliquo habitu.
Sic igitur dicendum est quod, si gratia accipiatur ipsa Dei voluntas gratis aliquid faciens, vel gratum seu
acceptum aliquem habens, unio incarnationis facta est per gratiam, sicut et unio sanctorum ad Deum per
cognitionem et amorem. Si vero gratia dicatur ipsum gratuitum Dei donum, sic ipsum quod est humanam
naturam esse unitam personae divinae, potest dici quaedam gratia, inquantum nullis praecedentibus meritis hoc
est factum, non autem ita quod sit aliqua gratia habitualis qua mediante talis unio fiat.
RA1
Ad primum ergo dicendum quod gratia quae est accidens, est quaedam similitudo divinitatis participata in
homine. Per incarnationem autem humana natura non dicitur participasse similitudinem aliquam divinae naturae,
sed dicitur esse coniuncta ipsi naturae divinae in persona filii. Maius autem est ipsa res quam similitudo eius
participata.
RA2
Ad secundum dicendum quod gratia habitualis est solum in anima, sed gratia, idest gratuitum Dei donum quod
est uniri divinae personae, pertinet ad totam naturam humanam, quae componitur ex anima et corpore.
Et per hunc modum dicitur plenitudo divinitatis in Christo corporaliter habitasse, quia est unita divina natura non
solum animae, sed etiam corpori.
Quamvis etiam possit dici quod dicitur habitasse in Christo corporaliter, idest non umbraliter, sicut habitavit in
sacramentis veteris legis, de quibus ibidem subditur quod sunt umbra futurorum, corpus autem est Christus,
prout scilicet corpus contra umbram dividitur.
Dicunt etiam quidam quod divinitas dicitur in Christo habitasse corporaliter, scilicet tribus modis, sicut corpus
habet tres dimensiones, uno modo, per essentiam, praesentiam et potentiam, sicut in ceteris creaturis; alio modo,
per gratiam gratum facientem, sicut in sanctis tertio modo, per unionem personalem, quod est proprium sibi.
RA3
Unde patet responsio ad tertium, quia scilicet unio incarnationis non est facta solum per gratiam habitualem,
sicut alii sancti uniuntur Deo; sed secundum subsistentiam, sive personam.
|a11 Articulus 11
AG1
Ad undecimum sic proceditur. Videtur quod unio incarnationis fuerit aliqua merita subsecuta.
Quia super illud Psalmi, fiat misericordia tua, Domine, super nos, quemadmodum speravimus in te, dicit Glossa,
hic insinuatur desiderium prophetae de incarnatione, et meritum impletionis.
Ergo incarnatio cadit sub merito.
AG2
Praeterea, quicumque meretur aliquid, meretur illud sine quo illud haberi non potest. Sed antiqui patres
merebantur vitam aeternam, ad quam pervenire non poterant nisi per incarnationem, dicit enim Gregorius, in
libro Moral., hi qui ante Christi adventum in hunc mundum venerunt, quantamlibet iustitiae virtutem haberent,
ex corporibus educti in sinum caelestis patriae statim recipi nullo modo poterant, quia nondum ille venerat qui
iustorum animas in perpetua sede collocaret.
Ergo videtur quod meruerint incarnationem.
AG3
Praeterea, de beata virgine cantatur quod Dominum omnium meruit portare, quod quidem factum est per
incarnationem.
Ergo incarnatio cadit sub merito.
SC
Sed contra est quod Augustinus dicit, in libro de praedest. Sanctorum, quisquis in capite nostro praecedentia
merita singularis illius generationis invenerit, ipse in nobis, membris eius, praecedentia merita multiplicatae
regenerationis inquirat.
Sed nulla merita praecesserunt regenerationem nostram secundum illud Tit. III, non ex operibus iustitiae quae
fecimus nos, sed secundum suam misericordiam salvos nos fecit per lavacrum regenerationis.
Ergo nec illam Christi generationem aliqua merita praecesserunt.
CO
Respondeo dicendum quod, quantum ad ipsum Christum, manifestum est ex praemissis quod nulla eius merita
potuerunt praecedere unionem. Non enim ponimus quod ante fuerit purus homo, et postea per meritum bonae
2066

