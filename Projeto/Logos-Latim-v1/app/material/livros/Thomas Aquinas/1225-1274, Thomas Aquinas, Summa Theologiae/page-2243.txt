nativitatem magi ad Christum pervenerunt. Inconvenienter igitur post tantum tempus fuit gentilibus Christi
nativitas manifestata.
SC
Sed contra est quod dicitur Dan. II, ipse mutat tempora et aetates.
Et ita tempus manifestationis nativitatis Christi videtur congruo ordine esse dispositum.
CO
Respondeo dicendum quod Christi nativitas primo quidem manifestata est pastoribus, ipso die nativitatis Christi.
Ut enim dicitur Luc. II, erant pastores in eadem regione vigilantes et custodientes vigilias noctis super gregem
suum. Et, ut discesserunt ab eis Angeli in caelum, loquebantur ad invicem, transeamus usque in bethlehem. Et
venerunt festinantes.
Secundo autem magi pervenerunt ad Christum, tertiadecima die nativitatis eius, quo die festum epiphaniae
celebratur. Si enim revoluto anno, aut etiam duobus annis pervenissent, non invenissent eum in bethlehem, cum
scriptum sit Luc. II quod, postquam perfecerunt omnia secundum legem Domini, offerentes scilicet puerum
Iesum in templum, reversi sunt in Galilaeam, in civitatem suam, scilicet Nazareth.
Tertio autem manifestata est iustis in templo, quadragesimo die a nativitate, ut habetur Luc. II.
Et huius ordinis ratio est quia per pastores significantur apostoli et alii credentes ex Iudaeis, quibus primo
manifestata est fides Christi, inter quos non fuerunt multi potentes nec multi nobiles, ut dicitur I Cor. I. Secundo
autem fides Christi pervenit ad plenitudinem gentium, quae est praefigurata per magos. Tertio autem pervenit ad
plenitudinem Iudaeorum, quae est praefigurata per iustos. Unde etiam in templo Iudaeorum est eis Christus
manifestatus.
RA1
Ad primum ergo dicendum quod, sicut apostolus dicit, Rom. IX, Israel, sectando legem iustitiae, in legem
iustitiae non pervenit, sed gentiles, qui non quaerebant iustitiam, Iudaeos communiter in iustitia fidei
praevenerunt. Et in huius figuram, simeon, qui expectabat consolationem Israel, ultimo Christum natum
cognovit, et praecesserunt eum magi et pastores, qui Christi nativitatem non ita sollicite expectabant.
RA2
Ad secundum dicendum quod, licet plenitudo gentium prius intraverit ad fidem quam plenitudo Iudaeorum,
tamen primitiae Iudaeorum praevenerunt in fide primitias gentium. Et ideo pastoribus primo manifestata est
Christi nativitas quam magis.
RA3
Ad tertium dicendum quod de apparitione stellae quae apparuit magis, est duplex opinio.
Chrysostomus enim dicit, super Matth., et Augustinus, in sermone epiphaniae, stella magis apparuit per
biennium ante Christi nativitatem, et tunc primo, meditantes et se ad iter praeparantes, a remotissimis partibus
orientis pervenerunt ad Christum tertiadecima die a sua nativitate. Unde et Herodes statim post recessum
magorum, videns se ab eis illusum, mandavit occidi pueros a bimatu et infra, dubitans ne tunc Christus natus
esset quando stella apparuit, secundum quod a magis audierat.
Alii vero dicunt stellam apparuisse primo cum Christus est natus, et statim magi visa stella iter arripientes,
longissimum iter in tredecim diebus peregerunt, partim quidem adducti divina virtute, partim autem
dromedariorum velocitate. Et hoc dico, si venerunt ex extremis partibus orientis.
Quidam tamen dicunt eos venisse de regione propinqua, unde fuerat Balaam, cuius doctrinae successores
fuerunt. Dicuntur autem ab oriente venisse, quia terra illa est ad Orientalem partem terrae Iudaeorum.
Et secundum hoc, Herodes non statim recedentibus magis, sed post biennium interfecit pueros.
Vel quia dicitur interim accusatus Romam ivisse, vel, aliquorum periculorum terroribus agitatus, a cura
interficiendi puerum interim destitisse. Vel quia potuit credere magos, fallaci stellae visione deceptos, postquam
non invenerunt quem natum putaverunt, erubuisse ad se redire, ut Augustinus dicit, in libro de consensu
Evangelist..
Ideo autem non solum bimos interfecit sed etiam infra, quia, ut Augustinus dicit, in quodam sermone
innocentum, timebat ne puer cui sidera famulantur, speciem suam Paulo super aetatem vel infra transformaret.
|a7 Articulus 7
AG1
Ad septimum sic proceditur. Videtur quod stella quae magis apparuit, fuerit una de caelestibus stellis.
Dicit enim Augustinus, in quodam sermone epiphaniae, dum pendet ad ubera et vilium patitur Deus involumenta
pannorum, repente novum de caelo sidus effulsit.
Fuit igitur stella caelestis quae magis apparuit.
AG2
Praeterea, Augustinus dicit, in sermone quodam epiphaniae, pastoribus Angeli, magis stella Christum
demonstrat. Utrisque loquitur lingua caelorum, quia lingua cessaverat prophetarum.
Sed Angeli pastoribus apparentes fuerunt vere de caelestibus Angelis. Ergo et stella magis apparens fuit vere de
caelestibus stellis.
2243

