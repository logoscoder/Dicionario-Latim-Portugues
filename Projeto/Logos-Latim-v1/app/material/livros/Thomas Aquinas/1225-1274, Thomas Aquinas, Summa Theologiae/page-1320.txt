Potest enim in omnibus huiusmodi tanta esse distantia virtutis et malitiae ut amicitia solvatur vel minuatur; ut
Philosophus dicit, in VIII ethic.. Et ideo, ut Ambrosius dicit, boni domestici sunt malis filiis praeponendi.
Sed per se loquendo, pater magis est amandus quam mater. Amantur enim pater et mater ut principia quaedam
naturalis originis.
Pater autem habet excellentiorem rationem principii quam mater, quia pater est principium per modum agentis,
mater autem magis per modum patientis et materiae.
Et ideo, per se loquendo, pater est magis diligendus.
RA1
Ad primum ergo dicendum quod in generatione hominis mater ministrat materiam corporis informem, formatur
autem per virtutem formativam quae est in semine patris. Et quamvis huiusmodi virtus non possit creare animam
rationalem, disponit tamen materiam corporalem ad huiusmodi formae susceptionem.
RA2
Ad secundum dicendum quod hoc pertinet ad aliam rationem dilectionis, alia enim est species amicitiae qua
diligimus amantem, et qua diligimus generantem. Nunc autem loquimur de amicitia quae debetur patri et matri
secundum generationis rationem.
|a11 Articulus 11
AG1
Ad undecimum sic proceditur. Videtur quod homo plus debeat diligere uxorem quam patrem et matrem. Nullus
enim dimittit rem aliquam nisi pro re magis dilecta.
Sed Gen. II dicitur quod propter uxorem relinquet homo patrem et matrem. Ergo magis debet diligere uxorem
quam patrem vel matrem.
AG2
Praeterea, apostolus dicit, ad Ephes. V, quod viri debent diligere uxores sicut seipsos.
Sed homo magis debet diligere seipsum quam parentes.
Ergo etiam magis debet diligere uxorem quam parentes.
AG3
Praeterea, ubi sunt plures rationes dilectionis, ibi debet esse maior dilectio. Sed in amicitia quae est ad uxorem
sunt plures rationes dilectionis, dicit enim Philosophus, in VIII ethic., quod in hac amicitia videtur esse utile et
delectabile et propter virtutem, si virtuosi sint coniuges.
Ergo maior debet esse dilectio ad uxorem quam ad parentes.
SC
Sed contra est quod vir debet diligere uxorem suam sicut carnem suam, ut dicitur ad Ephes. V.
Sed corpus suum minus debet homo diligere quam proximum, ut supra dictum est.
Inter proximos autem magis debemus diligere parentes.
Ergo magis debemus diligere parentes quam uxorem.
CO
Respondeo dicendum quod, sicut dictum est, gradus dilectionis attendi potest et secundum rationem boni, et
secundum coniunctionem ad diligentem. Secundum igitur rationem boni, quod est obiectum dilectionis, magis
sunt diligendi parentes quam uxores, quia diliguntur sub ratione principii et eminentioris cuiusdam boni.
Secundum autem rationem coniunctionis magis diligenda est uxor, quia uxor coniungitur viro ut una caro
existens, secundum illud Matth. XIX, itaque iam non sunt duo, sed una caro.
Et ideo intensius diligitur uxor, sed maior reverentia est parentibus exhibenda.
RA1
Ad primum ergo dicendum quod non quantum ad omnia deseritur pater et mater propter uxorem, in quibusdam
enim magis debet homo assistere parentibus quam uxori. Sed quantum ad unionem carnalis copulae et
cohabitationis, relictis omnibus parentibus, homo adhaeret uxori.
RA2
Ad secundum dicendum quod in verbis apostoli non est intelligendum quod homo debeat diligere uxorem suam
aequaliter sibi ipsi, sed quia dilectio quam aliquis habet ad seipsum est ratio dilectionis quam quis habet ad
uxorem sibi coniunctam.
RA3
Ad tertium dicendum quod etiam in amicitia paterna inveniuntur multae rationes dilectionis. Et quantum ad
aliquid praeponderant rationi dilectionis quae habetur ad uxorem, secundum scilicet rationem boni, quamvis illae
praeponderent secundum coniunctionis rationem.
RA4
Ad quartum dicendum quod illud etiam non est sic intelligendum quod ly sicut importet aequalitatem, sed
rationem dilectionis.
Diligit enim homo uxorem suam principaliter ratione carnalis coniunctionis.

1320

