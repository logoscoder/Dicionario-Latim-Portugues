Ad quartum dicendum quod ratio illa habet locum in his quae procedunt in esse per viam naturae, eo quod
natura, sicut est determinata ad unum effectum, ita est etiam determinata ad unum modum producendi illum. Sed
cum virtus supernaturalis divina possit in infinita, sicut non est determinata ad unum effectum, ita non est
determinata ad modum producendi quemcumque effectum. Et ideo, sicut virtute divina fieri potuit ut primus
homo de limo terrae formaretur, ita etiam fieri potuit ut divina virtute corpus Christi formaretur de virgine
absque virili semine.
RA5
Ad quintum dicendum quod, secundum Philosophum, in libro de generat. Animal., semen maris non est sicut
materia in conceptione animalis, sed solum sicut agens, sola autem femina materiam subministrat in conceptu.
Unde per hoc quod semen maris defuit in conceptione corporis Christi, non sequitur quod defuerit ei debita
materia. Si tamen semen maris esset materia fetus concepti in animalibus, manifestum tamen est quod non est
materia permanens in eadem forma, sed materia transmutata. Et quamvis virtus naturalis non possit transmutare
ad certam formam nisi determinatam materiam, virtus tamen divina, quae est infinita, potest transmutare omnem
materiam in quamcumque formam. Unde, sicut transmutavit limum terrae in corpus Adae, ita in corpus Christi
transmutare potuit materiam a matre ministratam, etiam si non esset sufficiens materia ad naturalem conceptum.
|a2 Articulus 2
AG1
Ad secundum sic proceditur. Videtur quod mater Christi non fuerit virgo in partu.
Dicit enim Ambrosius, super Luc., qui vulvam sanctificavit alienam ut nasceretur propheta, hic est qui aperuit
matris suae vulvam ut immaculatus exiret.
Sed apertio vulvae virginitatem excludit. Ergo mater Christi non fuit virgo in partu.
AG2
Praeterea, nihil in mysterio Christi esse debuit per quod corpus eius phantasticum appareret. Sed hoc non videtur
vero corpori, sed phantastico convenire, ut possit per clausa transire, eo quod duo corpora simul esse non
possunt.
Non igitur debuit ex matris utero clauso corpus Christi prodire. Et ita non decuit quod esset virgo in partu.
AG3
Praeterea, sicut Gregorius dicit, in homilia octavarum Paschae, per hoc quod, ianuis clausis, ad discipulos post
resurrectionem intravit Dominus, ostendit corpus suum esse eiusdem naturae et alterius gloriae, et sic per clausa
transire videtur ad gloriam corporis pertinere. Sed corpus Christi in sua conceptione non fuit gloriosum, sed
passibile, habens similitudinem carnis peccati, ut apostolus dicit, Rom. VIII.
Non ergo exivit per virginis uterum clausum.
SC
Sed contra est quod in quodam sermone ephesini Concilii dicitur, natura post partum nescit ulterius virginem.
Gratia vero et parientem ostendit, et matrem fecit, et virginitati non nocuit.
Fuit ergo mater Christi virgo etiam in partu.
CO
Respondeo dicendum quod absque omni dubio asserendum est matrem Christi etiam in partu virginem fuisse,
nam propheta non solum dicit, ecce, virgo concipiet; sed addit, et pariet filium.
Et hoc quidem conveniens fuit propter tria. Primo quidem, quia hoc competebat proprietati eius qui nascebatur,
quod est verbum Dei. Nam verbum non solum in corde absque corruptione concipitur, sed etiam absque
corruptione ex corde procedit. Unde, ut ostenderetur quod illud corpus esset ipsius verbi Dei, conveniens fuit ut
de incorrupto virginis utero nasceretur.
Unde in sermone quodam ephesini Concilii legitur, quae parit carnem puram, a virginitate cessat. Sed quia natum
est carne verbum, Deus custodit virginitatem, seipsum ostendens per hoc verbum. Neque enim nostrum verbum,
cum paritur, corrumpit mentem, neque Deus verbum substantiale, partum eligens, peremit virginitatem.
Secundo, hoc est conveniens quantum ad effectum incarnationis Christi. Nam ad hoc venit ut nostram
corruptionem tolleret. Unde non fuit conveniens ut virginitatem matris nascendo corrumperet. Unde Augustinus
dicit, in quodam sermone de nativitate Domini, fas non erat ut per eius adventum violaretur integritas, qui
venerat sanare corrupta.
Tertio fuit conveniens, ne matris honorem nascendo diminueret qui parentes praeceperat honorandos.
RA1
Ad primum ergo dicendum quod Ambrosius dicit hoc exponens illud quod evangelista de lege induxit, omne
masculinum adaperiens vulvam sanctum Domino vocabitur.
Quod quidem, ut beda dicit, consuetae nativitatis more loquitur, non quod Dominus sacri ventris hospitium, quod
ingressus sanctificaverat, egressus devirginasse credendus sit.
Unde illa aperitio non significat reserationem claustri pudoris virginei, sed solum exitum prolis de utero matris.
RA2

2199

