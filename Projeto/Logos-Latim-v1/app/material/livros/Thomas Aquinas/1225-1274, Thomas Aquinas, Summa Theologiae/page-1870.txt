Ad tertium dicendum quod libido voluntatis, quae auget peccatum, maior est in intemperato quam in
incontinente, ut ex dictis patet.
Sed libido concupiscentiae appetitus sensitivi quandoque maior est in incontinente, quia incontinens non peccat
nisi a gravi concupiscentia; sed intemperatus etiam ex levi concupiscentia peccat, et quandoque eam praevenit.
Et ideo Philosophus dicit, in VII ethic., quod magis intemperatum vituperamus, quia non concupiscens, vel
quiete, idest remisse concupiscens, persequitur delectationes.
Quid enim faceret si adesset concupiscentia iuvenilis?
|a4 Articulus 4
AG1
Ad quartum sic proceditur. Videtur quod incontinens irae sit peior quam incontinens concupiscentiae. Quanto
enim difficilius est resistere passioni, tanto incontinentia videtur esse levior, unde Philosophus dicit, in VII
ethic., non enim, si quis a fortibus et superexcellentibus delectationibus vincitur vel tristitiis, est admirabile, sed
condonabile. Sed, sicut Heraclitus dixit, difficilius est pugnare contra concupiscentiam quam contra iram.
Ergo levior est incontinentia concupiscentiae quam incontinentia irae.
AG2
Praeterea, si passio per suam vehementiam totaliter auferat iudicium rationis, omnino excusatur aliquis a
peccato, sicut patet in eo qui incidit ex passione in furiam. Sed plus remanet de iudicio rationis in eo qui est
incontinens irae, quam in eo qui est incontinens concupiscentiae, iratus enim aliqualiter audit rationem, non
autem concupiscens, ut patet per Philosophum, in VII ethic..
Ergo incontinens irae est peior quam incontinens concupiscentiae.
AG3
Praeterea, tanto aliquod peccatum videtur esse gravius, quanto est periculosius. Sed incontinentia irae videtur
esse periculosior, quia perducit hominem ad maius peccatum, scilicet ad homicidium, quod est gravius peccatum
quam adulterium, ad quod perducit incontinentia concupiscentiae. Ergo incontinentia irae est gravior quam
incontinentia concupiscentiae.
SC
Sed contra est quod Philosophus dicit, in VII ethic., quod minus turpis est incontinentia irae quam incontinentia
concupiscentiae.
CO
Respondeo dicendum quod peccatum incontinentiae potest dupliciter considerari. Uno modo, ex parte passionis
ex qua ratio superatur. Et sic incontinentia concupiscentiae est turpior quam incontinentia irae, quia motus
concupiscentiae habet maiorem inordinationem quam motus irae.
Et hoc propter quatuor, quae Philosophus tangit in VII ethic..
Primo quidem, quia motus irae participat aliqualiter ratione, inquantum scilicet iratus tendit ad vindicandum
iniuriam sibi factam, quod aliqualiter ratio dictat, sed non perfecte, quia non intendit debitum modum vindictae.
Sed motus concupiscentiae totaliter est secundum sensum, et nullo modo secundum rationem.
Secundo, quia motus irae magis consequitur corporis complexionem, propter velocitatem motus cholerae, quae
intendit ad iram.
Unde magis est in promptu quod ille qui est secundum complexionem corporis dispositus ad irascendum,
irascatur, quam quod ille qui est dispositus ad concupiscendum, concupiscat.
Unde etiam frequentius ex iracundis nascuntur iracundi quam ex concupiscentibus concupiscentes. Quod autem
provenit ex naturali corporis dispositione, reputatur magis venia dignum.
Tertio, quia ira quaerit manifeste operari. Sed concupiscentia quaerit latebras, et dolose subintrat. Quarto, quia
concupiscens delectabiliter operatur, sed iratus quasi quadam tristitia praecedente coactus. Alio modo potest
considerari peccatum incontinentiae quantum ad malum in quod quis incidit a ratione discedens. Et sic
incontinentia irae est, ut plurimum, gravior, quia ducit in ea quae pertinent ad proximi nocumentum.
RA1
Ad primum ergo dicendum quod difficilius est assidue pugnare contra delectationem quam contra iram, quia
concupiscentia est magis continua, sed ad horam difficilius est resistere irae, propter eius impetum.
RA2
Ad secundum dicendum quod concupiscentia dicitur esse sine ratione, non quia totaliter auferat iudicium
rationis, sed quia in nullo procedit secundum iudicium rationis.
Et ex hoc est turpior.
RA3
Ad tertium dicendum quod ratio illa procedit ex parte eorum in quae incontinens deducitur.
|q157 Quaestio 157
|a0 Prologus

1870

