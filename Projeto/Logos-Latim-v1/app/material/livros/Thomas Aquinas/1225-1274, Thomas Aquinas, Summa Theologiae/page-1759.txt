Praeterea, fortitudo facit hominem bene se habere circa pericula.
Sed magnificentia et fiducia non important in sui ratione aliquam habitudinem ad pericula. Ergo non ponuntur
convenienter partes fortitudinis.
AG4
Praeterea, patientia, secundum tullium, importat difficilium perpessionem, quod etiam ipse attribuit fortitudini.
Ergo patientia est idem fortitudini, et non est pars eius.
AG5
Praeterea, illud quod requiritur in qualibet virtute, non debet poni pars alicuius specialis virtutis. Sed
perseverantia requiritur in qualibet virtute, dicitur enim Matth. XXIV, qui perseveraverit usque in finem, hic
salvus erit.
Ergo perseverantia non debet poni pars fortitudinis.
AG6
Praeterea, Macrobius ponit septem partes fortitudinis, scilicet magnanimitatem, fiduciam, securitatem,
magnificentiam, constantiam, tolerantiam, firmitatem.
Andronicus etiam ponit septem virtutes annexas fortitudini, quae sunt eupsychia, lema, magnanimitas, virilitas,
perseverantia, magnificentia, andragathia.
Ergo videtur quod insufficienter tullius partes fortitudinis enumeraverat.
AG7
Praeterea, Aristoteles, in III ethic., ponit quinque modos fortitudinis.
Quorum prima est politica, quae fortiter operatur propter timorem exhonorationis vel poenae; secunda militaris,
quae fortiter operatur propter artem et experientiam rei bellicae; tertia est fortitudo quae fortiter operatur ex
passione, praecipue irae; quarta est fortitudo quae fortiter operatur propter consuetudinem victoriae; quinta
autem est quae fortiter operatur propter ignorantiam periculorum. Has autem fortitudines nulla praedictarum
divisionum continet. Ergo praedictae enumerationes partium fortitudinis videntur esse inconvenientes.
CO
Respondeo dicendum quod, sicut supra dictum est, alicuius virtutis possunt esse triplices partes, scilicet
subiectivae, integrales et potentiales. Fortitudini autem, secundum quod est specialis virtus, non possunt
assignari partes subiectivae, eo quod non dividitur in multas virtutes specie differentes, quia est circa materiam
valde specialem. Assignantur autem ei partes quasi integrales, et potentiales, integrales quidem secundum ea
quae oportet concurrere ad actum fortitudinis; potentiales autem secundum quod ea quae fortitudo observat circa
difficillima, scilicet circa pericula mortis, aliquae aliae virtutes observant circa quasdam alias materias minus
difficiles; quae quidem virtutes adiunguntur fortitudini sicut secundariae principali.
Est autem, sicut supra dictum est, duplex fortitudinis actus, scilicet aggredi, et sustinere. Ad actum autem
aggrediendi duo requiruntur. Quorum primum pertinet ad animi praeparationem, ut scilicet aliquis promptum
animum habeat ad aggrediendum.
Et quantum ad hoc ponit tullius fiduciam.
Unde dicit quod fiducia est per quam magnis et honestis rebus multum ipse animus in se fiduciae cum spe
collocavit.
Secundum autem pertinet ad operis executionem, ne scilicet aliquis deficiat in executione illorum quae
fiducialiter inchoavit.
Et quantum ad hoc ponit tullius magnificentiam.
Unde dicit quod magnificentia est rerum magnarum et excelsarum cum animi ampla quadam et splendida
propositione cogitatio atque administratio, idest executio, ut scilicet amplo proposito administratio non desit.
Haec ergo duo, si coarctentur ad propriam materiam fortitudinis, scilicet ad pericula mortis, erunt quasi partes
integrales ipsius, sine quibus fortitudo esse non potest. Si autem referantur ad aliquas alias materias in quibus est
minus difficultatis, erunt virtutes distinctae a fortitudine secundum speciem, tamen adiungentur ei sicut
secundarium principali, sicut magnificentia a Philosopho, in IV ethic., ponitur circa magnos sumptus;
magnanimitas autem, quae videtur idem esse fiduciae, circa magnos honores.
Ad alium autem actum fortitudinis, qui est sustinere, duo requiruntur. Quorum primum est ne difficultate
imminentium malorum animus frangatur per tristitiam, et decidat a sua magnitudine.
Et quantum ad hoc ponit patientiam.
Unde dicit quod patientia est honestatis aut utilitatis causa rerum arduarum ac difficilium voluntaria ac diuturna
perpessio.
Aliud autem est ut ex diuturna difficilium passione homo non fatigetur usque ad hoc quod desistat, secundum
illud Heb. XII, non fatigemini, animis vestris deficientes.
Et quantum ad hoc ponit perseverantiam.
Unde dicit quod perseverantia est in ratione bene considerata stabilis et perpetua permansio.
Haec etiam duo, si coarctentur ad propriam materiam fortitudinis, erunt partes quasi integrales ipsius. Si autem
ad quascumque materias difficiles referantur, erunt virtutes a fortitudine distinctae, et tamen ei adiungentur sicut
secundariae principali.
1759

