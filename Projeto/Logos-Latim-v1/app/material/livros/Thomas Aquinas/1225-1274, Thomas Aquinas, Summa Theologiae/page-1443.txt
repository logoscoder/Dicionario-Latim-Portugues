Respondeo dicendum quod inconstantia importat recessum quendam a bono proposito definito. Huiusmodi
autem recessus principium quidem habet a VI appetitiva, non enim aliquis recedit a priori bono proposito nisi
propter aliquid quod sibi inordinate placet.
Sed iste recessus non consummatur nisi per defectum rationis, quae fallitur in hoc quod repudiat id quod recte
acceptaverat, et quia, cum possit resistere impulsui passionis, si non resistat, hoc est ex debilitate ipsius, quae
non tenet se firmiter in bono concepto.
Et ideo inconstantia, quantum ad sui consummationem, pertinet ad defectum rationis. Sicut autem omnis
rectitudo rationis practicae pertinet aliqualiter ad prudentiam, ita omnis defectus eiusdem pertinet ad
imprudentiam. Et ideo inconstantia, secundum sui consummationem, ad imprudentiam pertinet. Et sicut
praecipitatio est ex defectu circa actum consilii, et inconsideratio circa actum iudicii, ita inconstantia circa actum
praecepti, ex hoc enim dicitur aliquis esse inconstans quod ratio deficit in praecipiendo ea quae sunt consiliata et
iudicata.
RA1
Ad primum ergo dicendum quod bonum prudentiae participatur in omnibus virtutibus moralibus, et secundum
hoc persistere in bono pertinet ad omnes virtutes morales. Praecipue tamen ad fortitudinem, quae patitur
maiorem impulsum ad contrarium.
RA2
Ad secundum dicendum quod invidia et ira, quae est contentionis principium, faciunt inconstantiam ex parte
appetitivae virtutis, ex qua est principium inconstantiae, ut dictum est.
RA3
Ad tertium dicendum quod continentia et perseverantia non videntur esse in VI appetitiva, sed solum in ratione.
Continens enim patitur quidem perversas concupiscentias, et perseverans graves tristitias, quod designat
defectum appetitivae virtutis, sed ratio firmiter persistit, continentis quidem contra concupiscentias, perseverantis
autem contra tristitias. Unde continentia et perseverantia videntur esse species constantiae ad rationem
pertinentis, ad quam etiam pertinet inconstantia.
|a6 Articulus 6
AG1
Ad sextum sic proceditur. Videtur quod praedicta vitia non oriantur ex luxuria. Inconstantia enim oritur ex
invidia, ut dictum est.
Sed invidia est vitium distinctum a luxuria.
Ergo praedicta vitia non oriuntur ex luxuria.
AG2
Praeterea, Iac. I dicitur, vir duplex animo inconstans est in omnibus viis suis.
Sed duplicitas non videtur ad luxuriam pertinere, sed magis ad dolositatem, quae est filia avaritiae, secundum
Gregorium, XXXI Moral..
Ergo praedicta vitia non oriuntur ex luxuria.
AG3
Praeterea, praedicta vitia pertinent ad defectum rationis.
Sed vitia spiritualia propinquiora sunt rationi quam vitia carnalia. Ergo praedicta vitia magis oriuntur ex vitiis
spiritualibus quam ex vitiis carnalibus.
SC
Sed contra est quod Gregorius, XXXI Moral., ponit praedicta vitia ex luxuria oriri.
CO
Respondeo dicendum quod, sicut Philosophus dicit, in VI ethic., delectatio maxime corrumpit existimationem
prudentiae, et praecipue delectatio quae est in venereis, quae totam animam absorbet et trahit ad sensibilem
delectationem; perfectio autem prudentiae, et cuiuslibet intellectualis virtutis, consistit in abstractione a
sensibilibus. Unde cum praedicta vitia pertineant ad defectum prudentiae et rationis practicae, sicut habitum est,
sequitur quod ex luxuria maxime oriantur.
RA1
Ad primum ergo dicendum quod invidia et ira causant inconstantiam pertrahendo rationem ad aliud, sed luxuria
causat inconstantiam totaliter extinguendo iudicium rationis.
Unde Philosophus dicit, in VII ethic., quod incontinens irae audit quidem rationem, sed non perfecte, incontinens
autem concupiscentiae totaliter eam non audit.
RA2
Ad secundum dicendum quod etiam duplicitas animi est quoddam consequens ad luxuriam, sicut et inconstantia,
prout duplicitas animi importat vertibilitatem animi ad diversa.
Unde et terentius dicit, in eunucho, quod in amore est bellum, et rursus pax et indutiae.
RA3

1443

