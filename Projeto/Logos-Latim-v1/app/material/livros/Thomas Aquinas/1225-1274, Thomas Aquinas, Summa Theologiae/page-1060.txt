adversitates incidebant, vel quia iam erant spirituales effecti, ut per hoc magis ab affectu temporalium
abstraherentur, et eorum virtus probata redderetur; aut quia, opera legis exterius implentes, cor totum habebant in
temporalibus defixum et a Deo elongatum, secundum quod dicitur Isaiae XXIX, populus hic labiis me honorat,
cor autem eorum longe est a me.
|q100 Quaestio 100
|a0 Prologus
Deinde considerandum est de singulis generibus praeceptorum veteris legis. Et primo, de praeceptis moralibus;
secundo, de caeremonialibus; tertio, de iudicialibus.
Circa primum quaeruntur duodecim. Primo, utrum omnia praecepta moralia veteris legis sint de lege naturae.
Secundo, utrum praecepta moralia veteris legis sint de actibus omnium virtutum.
Tertio, utrum omnia praecepta moralia veteris legis reducantur ad decem praecepta Decalogi.
Quarto, de distinctione praeceptorum Decalogi. Quinto, de numero eorum. Sexto, de ordine. Septimo, de modo
tradendi ipsa. Octavo, utrum sint dispensabilia. Nono, utrum modus observandi virtutem cadat sub praecepto.
Decimo, utrum modus caritatis cadat sub praecepto. Undecimo, de distinctione aliorum praeceptorum Moralium.
Duodecimo, utrum praecepta moralia veteris legis iustificent.
|a1 Articulus 1
AG1
Ad primum sic proceditur. Videtur quod non omnia praecepta moralia pertineant ad legem naturae.
Dicitur enim Eccli. XVII, addidit illis disciplinam, et legem vitae haereditavit illos.
Sed disciplina dividitur contra legem naturae, eo quod lex naturalis non addiscitur, sed ex naturali instinctu
habetur.
Ergo non omnia praecepta moralia sunt de lege naturae.
AG2
Praeterea, lex divina perfectior est quam lex humana. Sed lex humana superaddit aliqua ad bonos mores
pertinentia his quae sunt de lege naturae, quod patet ex hoc quod lex naturae est eadem apud omnes, huiusmodi
autem morum instituta sunt diversa apud diversos. Ergo multo fortius divina lex aliqua ad bonos mores
pertinentia debuit addere supra legem naturae.
AG3
Praeterea, sicut ratio naturalis inducit ad aliquos bonos mores, ita et fides, unde etiam dicitur ad Galat. V, quod
fides per dilectionem operatur.
Sed fides non continetur sub lege naturae, quia ea quae sunt fidei, sunt supra rationem naturalem. Ergo non
omnia praecepta moralia legis divinae pertinent ad legem naturae.
SC
Sed contra est quod dicit apostolus, Rom. II, quod gentes, quae legem non habent, naturaliter ea quae legis sunt,
faciunt, quod oportet intelligi de his quae pertinent ad bonos mores.
Ergo omnia moralia praecepta legis sunt de lege naturae.
CO
Respondeo dicendum quod praecepta moralia, a caeremonialibus et iudicialibus distincta, sunt de illis quae
secundum se ad bonos mores pertinent. Cum autem humani mores dicantur in ordine ad rationem, quae est
proprium principium humanorum actuum, illi mores dicuntur boni qui rationi congruunt, mali autem qui a
ratione discordant. Sicut autem omne iudicium rationis speculativae procedit a naturali cognitione primorum
principiorum, ita etiam omne iudicium rationis practicae procedit ex quibusdam principiis naturaliter cognitis, ut
supra dictum est.
Ex quibus diversimode procedi potest ad iudicandum de diversis. Quaedam enim sunt in humanis actibus adeo
explicita quod statim, cum modica consideratione, possunt approbari vel reprobari per illa communia et prima
principia.
Quaedam vero sunt ad quorum iudicium requiritur multa consideratio diversarum circumstantiarum, quas
considerare diligenter non est cuiuslibet, sed sapientum, sicut considerare particulares conclusiones scientiarum
non pertinet ad omnes, sed ad solos Philosophos. Quaedam vero sunt ad quae diiudicanda indiget homo adiuvari
per instructionem divinam, sicut est circa credenda. Sic igitur patet quod, cum moralia praecepta sint de his quae
pertinent ad bonos mores; haec autem sunt quae rationi congruunt; omne autem rationis humanae iudicium
aliqualiter a naturali ratione derivatur, necesse est quod omnia praecepta moralia pertineant ad legem naturae,
sed diversimode. Quaedam enim sunt quae statim per se ratio naturalis cuiuslibet hominis diiudicat esse facienda
vel non facienda, sicut honora patrem tuum et matrem tuam, et, non occides, non furtum facies.
Et huiusmodi sunt absolute de lege naturae. Quaedam vero sunt quae subtiliori consideratione rationis a
sapientibus iudicantur esse observanda. Et ista sic sunt de lege naturae, ut tamen indigeant disciplina, qua
minores a sapientioribus instruantur, sicut illud, coram cano capite consurge, et honora personam senis, et alia
1060

