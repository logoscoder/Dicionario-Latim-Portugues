Circumscribi autem proprium est corporum. Ergo omnis creatura est corporea. Angeli autem sunt Dei creaturae,
ut patet in Psalmo CXLVIII, laudate Dominum, omnes Angeli eius; et postea subditur, quoniam ipse dixit, et
facta sunt, ipse mandavit, et creata sunt.
Ergo Angeli sunt corporei.
SC
Sed contra est quod dicitur in Psalmo CIII, qui facit Angelos suos spiritus.
CO
Respondeo dicendum quod necesse est ponere aliquas creaturas incorporeas. Id enim quod praecipue in rebus
creatis Deus intendit est bonum quod consistit in assimilatione ad Deum. Perfecta autem assimilatio effectus ad
causam attenditur, quando effectus imitatur causam secundum illud per quod causa producit effectum; sicut
calidum facit calidum. Deus autem creaturam producit per intellectum et voluntatem, ut supra ostensum est.
Unde ad perfectionem universi requiritur quod sint aliquae creaturae intellectuales. Intelligere autem non potest
esse actus corporis, nec alicuius virtutis corporeae, quia omne corpus determinatur ad hic et nunc. Unde necesse
est ponere, ad hoc quod universum sit perfectum, quod sit aliqua incorporea creatura.
Antiqui autem, ignorantes vim intelligendi, et non distinguentes inter sensum et intellectum, nihil esse
existimaverunt in mundo, nisi quod sensu et imaginatione apprehendi potest. Et quia sub imaginatione non cadit
nisi corpus, existimaverunt quod nullum ens esset nisi corpus; ut Philosophus dicit in IV physic.. Et ex his
processit sadducaeorum error, dicentium non esse spiritum.
Sed hoc ipsum quod intellectus est altior sensu, rationabiliter ostendit esse aliquas res incorporeas, a solo
intellectu comprehensibiles.
RA1
Ad primum ergo dicendum quod substantiae incorporeae medium sunt inter Deum et creaturas corporeas.
Medium autem comparatum ad unum extremum, videtur alterum extremum; sicut tepidum comparatum calido,
videtur frigidum. Et hac ratione dicitur quod Angeli, Deo comparati, sunt materiales et corporei, non quod in eis
sit aliquid de natura corporea.
RA2
Ad secundum dicendum quod motus ibi accipitur prout intelligere et velle motus quidam dicuntur. Dicitur ergo
Angelus substantia semper mobilis, quia semper est actu intelligens, non quandoque actu et quandoque potentia,
sicut nos.
Unde patet quod ratio procedit ex aequivoco.
RA3
Ad tertium dicendum quod circumscribi terminis localibus est proprium corporum, sed circumscribi terminis
essentialibus est commune cuilibet creaturae, tam corporali quam spirituali.
Unde dicit Ambrosius, in libro de spir. Sanct., quod licet quaedam locis corporalibus non contineantur,
circumscriptione tamen substantiae non carent.
|a2 Articulus 2
AG1
Ad secundum sic proceditur. Videtur quod Angelus sit compositus ex materia et forma. Omne enim quod
continetur sub aliquo genere, est compositum ex genere et differentia, quae, adveniens generi, constituit speciem.
Sed genus sumitur ex materia, differentia vero ex forma, ut patet in VIII metaphys..
Ergo omne quod est in genere, est compositum ex materia et forma. Sed Angelus est in genere substantiae. Ergo
est compositus ex materia et forma.
AG2
Praeterea, in quocumque inveniuntur proprietates materiae, ibi invenitur materia. Proprietates autem materiae
sunt recipere et substare; unde dicit boetius, in libro de Trin., quod forma simplex subiectum esse non potest.
Haec autem inveniuntur in Angelo.
Ergo Angelus est compositus ex materia et forma.
AG3
Praeterea, forma est actus. Quod ergo est forma tantum, est actus purus. Sed Angelus non est actus purus, hoc
enim solius Dei est.
Ergo non est forma tantum, sed habet formam in materia.
AG4
Praeterea, forma proprie limitatur et finitur per materiam.
Forma ergo quae non est in materia, est forma infinita. Sed forma Angeli non est infinita, quia omnis creatura
finita est.
Ergo forma Angeli est in materia.
SC
Sed contra est quod dionysius dicit, IV cap. De div. Nom., quod primae creaturae sicut incorporales et
immateriales intelliguntur.
262

