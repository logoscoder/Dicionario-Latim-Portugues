Et Ezech. XXIX dicitur, rex Babylonis servire fecit exercitum suum servitute magna adversus tyrum, et merces
non est reddita ei; et postea subdit, erit merces exercitui illius, et dedi ei terram Aegypti, pro eo quod laboraverit
mihi.
Ergo bona temporalia cadunt sub merito.
AG3
Praeterea, sicut bonum se habet ad meritum, ita malum se habet ad demeritum. Sed propter demeritum peccati
aliqui puniuntur a Deo temporalibus poenis, sicut patet de sodomitis, Gen. XIX.
Ergo et bona temporalia cadunt sub merito.
SC
Sed contra est quod illa quae cadunt sub merito, non similiter se habent ad omnes. Sed bona temporalia et mala
similiter se habent ad bonos et malos; secundum illud Eccle. IX, universa aeque eveniunt iusto et impio, bono et
malo, mundo et immundo, immolanti victimas et sacrificia contemnenti.
Ergo bona temporalia non cadunt sub merito.
CO
Respondeo dicendum quod illud quod sub merito cadit, est praemium vel merces, quod habet rationem alicuius
boni. Bonum autem hominis est duplex, unum simpliciter, et aliud secundum quid. Simpliciter quidem bonum
hominis est ultimus finis eius, secundum illud Psalmi LXXII, mihi autem adhaerere Deo bonum est, et per
consequens omnia illa quae ordinantur ut ducentia ad hunc finem. Et talia simpliciter cadunt sub merito. Bonum
autem secundum quid et non simpliciter hominis, est quod est bonum ei ut nunc, vel quod ei est secundum
aliquid bonum. Et huiusmodi non cadunt sub merito simpliciter, sed secundum quid. Secundum hoc ergo
dicendum est quod, si temporalia bona considerentur prout sunt utilia ad opera virtutum, quibus perducimur in
vitam aeternam, secundum hoc directe et simpliciter cadunt sub merito, sicut et augmentum gratiae, et omnia illa
quibus homo adiuvatur ad perveniendum in beatitudinem, post primam gratiam. Tantum enim dat Deus viris
iustis de bonis temporalibus, et etiam de malis, quantum eis expedit ad perveniendum ad vitam aeternam.
Et intantum sunt simpliciter bona huiusmodi temporalia.
Unde dicitur in Psalmo, timentes autem Dominum non minuentur omni bono; et alibi, non vidi iustum
derelictum.
Si autem considerentur huiusmodi temporalia bona secundum se, sic non sunt simpliciter bona hominis, sed
secundum quid. Et ita non simpliciter cadunt sub merito, sed secundum quid, inquantum scilicet homines
moventur a Deo ad aliqua temporaliter agenda, in quibus suum propositum consequuntur, Deo favente. Ut sicut
vita aeterna est simpliciter praemium operum iustitiae per relationem ad motionem divinam, sicut supra dictum
est; ita temporalia bona in se considerata habeant rationem mercedis, habito respectu ad motionem divinam qua
voluntates hominum moventur ad haec prosequenda; licet interdum in his non habeant homines rectam
intentionem.
RA1
Ad primum ergo dicendum quod, sicut Augustinus dicit, contra faust., libro IV, in illis temporalibus promissis
figurae fuerunt futurorum spiritualium, quae implentur in nobis.
Carnalis enim populus promissis vitae praesentis inhaerebat, et illorum non tantum lingua, sed etiam vita
prophetica fuit.
RA2
Ad secundum dicendum quod illae retributiones dicuntur esse divinitus factae secundum comparationem ad
divinam motionem, non autem secundum respectum ad malitiam voluntatis. Praecipue quantum ad regem
Babylonis, qui non impugnavit tyrum quasi volens Deo servire, sed potius ut sibi dominium usurparet. Similiter
etiam obstetrices, licet habuerunt bonam voluntatem quantum ad liberationem puerorum, non tamen fuit earum
recta voluntas quantum ad hoc quod mendacium confinxerunt.
RA3
Ad tertium dicendum quod temporalia mala infliguntur in poenam impiis, inquantum per ea non adiuvantur ad
consecutionem vitae aeternae. Iustis autem, qui per huiusmodi mala iuvantur, non sunt poenae, sed magis
medicinae, ut etiam supra dictum est.
RA4
Ad quartum dicendum quod omnia aeque eveniunt bonis et malis, quantum ad ipsam substantiam bonorum vel
malorum temporalium.
Sed non quantum ad finem, quia boni per huiusmodi manuducuntur ad beatitudinem, non autem mali.
Et haec de moralibus in communi dicta sufficiant.

|*STH.II-II SECUNDA SECUNDAE
1180

