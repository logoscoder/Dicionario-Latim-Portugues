quod sit afflictiva, et quod pro aliqua culpa inferatur. Et ideo iratus hoc appetit, ut ille cui nocumentum infert,
percipiat, et doleat, et quod cognoscat propter iniuriam illatam sibi hoc provenire.
Sed odiens de hoc nihil curat, quia appetit malum alterius inquantum huiusmodi. Non est autem verum quod id
de quo quis tristatur, sit peius, iniustitia enim et imprudentia, cum sint mala, quia tamen sunt voluntaria, non
contristant eos quibus insunt, ut dicit Philosophus, in II rhetoric..
RA3
Ad tertium dicendum quod id quod ex pluribus causis causatur, tunc est stabilius, quando causae accipiuntur
unius rationis, sed una causa potest praevalere multis aliis. Odium autem provenit ex permanentiori causa quam
ira. Nam ira provenit ex aliqua commotione animi propter laesionem illatam, sed odium procedit ex aliqua
dispositione hominis, secundum quam reputat sibi contrarium et nocivum id quod odit. Et ideo sicut passio citius
transit quam dispositio vel habitus, ita ira citius transit quam odium; quamvis etiam odium sit passio ex tali
dispositione proveniens.
Et propter hoc Philosophus dicit, in II rhetoric., quod odium est magis insanabile quam ira.
|a7 Articulus 7
AG1
Ad septimum sic proceditur. Videtur quod ira non solum sit ad illos ad quos est iustitia. Non enim est iustitia
hominis ad res irrationales. Sed tamen homo quandoque irascitur rebus irrationalibus, puta cum scriptor ex ira
proiicit pennam, vel eques percutit equum.
Ergo ira non solum est ad illos ad quos est iustitia.
AG2
Praeterea, non est iustitia hominis ad seipsum, nec ad ea quae sui ipsius sunt, ut dicitur in V ethic..
Sed homo quandoque sibi ipsi irascitur, sicut poenitens propter peccatum, unde dicitur in Psalmo IV, irascimini,
et nolite peccare.
Ergo ira non solum est ad quos est iustitia.
AG3
Praeterea, iustitia et iniustitia potest esse alicuius ad totum aliquod genus, vel ad totam aliquam communitatem,
puta cum civitas aliquem laesit. Sed ira non est ad aliquod genus, sed solum ad aliquod singularium, ut dicit
Philosophus, in II rhetoric..
Ergo ira non proprie est ad quos est iustitia et iniustitia.
SC
Sed contrarium accipi potest a Philosopho in II rhetoric..
CO
Respondeo dicendum quod, sicut supra dictum est, ira appetit malum, inquantum habet rationem iusti
vindicativi.
Et ideo ad eosdem est ira, ad quos est iustitia et iniustitia.
Nam inferre vindictam ad iustitiam pertinet, laedere autem aliquem pertinet ad iniustitiam. Unde tam ex parte
causae, quae est laesio illata ab altero; quam etiam ex parte vindictae, quam appetit iratus; manifestum est quod
ad eosdem pertinet ira, ad quos iustitia et iniustitia.
RA1
Ad primum ergo dicendum quod, sicut supra dictum est, ira, quamvis sit cum ratione, potest tamen etiam esse in
brutis animalibus, quae ratione carent, inquantum naturali instinctu per imaginationem moventur ad aliquid
simile operibus rationis.
Sic igitur, cum in homine sit et ratio et imaginatio, dupliciter in homine potest motus irae insurgere. Uno modo,
ex sola imaginatione nuntiante laesionem. Et sic insurgit aliquis motus irae etiam ad res irrationales et
inanimatas, secundum similitudinem illius motus qui est in animalibus contra quodlibet nocivum. Alio modo, ex
ratione nuntiante laesionem.
Et sic, ut Philosophus dicit II rhetoric., nullo modo potest esse ira ad res insensibiles, neque ad mortuos.
Tum quia non dolent, quod maxime quaerunt irati in eis quibus irascuntur. Tum etiam quia non est ad eos
vindicta, cum eorum non sit iniuriam facere.
RA2
Ad secundum dicendum quod, sicut Philosophus dicit in V ethic., quaedam metaphorica iustitia et iniustitia est
hominis ad seipsum, inquantum scilicet ratio regit irascibilem et concupiscibilem.
Et secundum hoc etiam homo dicitur de seipso vindictam facere, et per consequens sibi ipsi irasci. Proprie autem
et per se, non contingit aliquem sibi ipsi irasci.
RA3
Ad tertium dicendum quod Philosophus, in II rhetoric., assignat unam differentiam inter odium et iram, quod
odium potest esse ad aliquod genus, sicut habemus odio omne latronum genus, sed ira non est nisi ad aliquod
singulare.

801

