resurrectionem, et est modo in Angelis. Et tamen qualitatem mentis, quantum ad quantitatem gratiae et gloriae,
repraesentabit claritas corporis. Et sic unus mentem alterius videre poterit.
RA2
Ad secundum dicendum quod, etsi unus Angelus, species intelligibiles alterius videat, per hoc quod modus
intelligibilium specierum, secundum maiorem et minorem universalitatem, proportionatur nobilitati
substantiarum; non tamen sequitur quod unus cognoscat quomodo alius illis intelligibilibus speciebus utitur
actualiter considerando.
RA3
Ad tertium dicendum quod appetitus brutalis non est Dominus sui actus, sed sequitur impressionem alterius
causae corporalis vel spiritualis. Quia igitur Angeli cognoscunt res corporales et dispositiones earum, possunt per
haec cognoscere quod est in appetitu et in apprehensione phantastica brutorum animalium; et etiam hominum,
secundum quod in eis quandoque appetitus sensitivus procedit in actum, sequens aliquam impressionem
corporalem, sicut in brutis semper est. Non tamen oportet quod Angeli cognoscant motum appetitus sensitivi et
apprehensionem phantasticam hominis, secundum quod moventur a voluntate et ratione, quia etiam inferior pars
animae participat aliqualiter rationem, sicut obediens imperanti, ut dicitur in I ethic..
Nec tamen sequitur quod, si Angelus cognoscit quod est in appetitu sensitivo vel phantasia hominis, quod
cognoscat id quod est in cogitatione vel voluntate, quia intellectus vel voluntas non subiacet appetitui sensitivo et
phantasiae, sed potest eis diversimode uti.
|a5 Articulus 5
AG1
Ad quintum sic proceditur. Videtur quod Angeli mysteria gratiae cognoscant. Quia inter omnia mysteria
excellentius est mysterium incarnationis Christi. Sed hoc Angeli cognoverunt a principio, dicit enim Augustinus,
V super Gen. Ad litt., quod sic fuit hoc mysterium absconditum a saeculis in Deo, ut tamen innotesceret
principibus et potestatibus in caelestibus.
Et dicit apostolus, I ad Tim. III, quod apparuit Angelis illud magnum sacramentum pietatis.
Ergo Angeli mysteria gratiae cognoscunt.
AG2
Praeterea, rationes omnium mysteriorum gratiae in divina sapientia continentur. Sed Angeli vident ipsam Dei
sapientiam, quae est eius essentia.
Ergo Angeli mysteria gratiae cognoscunt.
AG3
Praeterea, prophetae per Angelos instruuntur, ut patet per dionysium, IV cap. Angel. Hier..
Sed prophetae mysteria gratiae cognoverunt, dicitur enim Amos III, non faciet Dominus verbum, nisi revelaverit
secretum ad servos suos, prophetas.
Ergo Angeli mysteria gratiae cognoscunt.
SC
Sed contra est quod nullus discit illud quod cognoscit.
Sed Angeli, etiam supremi, quaerunt de divinis mysteriis gratiae, et ea discunt, dicitur enim VII cap. Cael. Hier.,
quod sacra Scriptura inducit quasdam caelestes essentias ad ipsum Iesum quaestionem facientes, et addiscentes
scientiam divinae eius operationis pro nobis, et Iesum eas sine medio docentem; ut patet Isaiae LXIII, ubi
quaerentibus Angelis, quis est iste qui venit de edom? respondit Iesus, ego, qui loquor iustitiam.
Ergo Angeli non cognoscunt mysteria gratiae.
CO
Respondeo dicendum quod in Angelis est cognitio duplex. Una quidem naturalis, secundum quam cognoscunt
res tum per essentiam suam, tum etiam per species innatas. Et hac cognitione mysteria gratiae Angeli cognoscere
non possunt.
Haec enim mysteria ex pura Dei voluntate dependent, si autem unus Angelus non potest cognoscere cogitationes
alterius ex voluntate eius dependentes, multo minus potest cognoscere ea quae ex sola Dei voluntate dependent.
Et sic argumentatur apostolus, I Cor. II, quae sunt hominis, nemo novit nisi spiritus hominis, qui in ipso est. Ita
et quae sunt Dei, nemo novit nisi spiritus Dei.
Est autem alia Angelorum cognitio, quae eos beatos facit, qua vident verbum et res in verbo. Et hac quidem
visione cognoscunt mysteria gratiae, non quidem omnia, nec aequaliter omnes sed secundum quod Deus voluerit
eis revelare; secundum illud apostoli, I Cor. II, nobis autem revelavit Deus per spiritum suum.
Ita tamen quod superiores Angeli, perspicacius divinam sapientiam contemplantes, plura mysteria et altiora in
ipsa Dei visione cognoscunt, quae inferioribus manifestant, eos illuminando. Et horum etiam mysteriorum
quaedam a principio suae creationis cognoverunt; quaedam vero postmodum, secundum quod eorum officiis
congruit, edocentur.
RA1

290

