|a4 Articulus 4
AG1
Ad quartum sic proceditur. Videtur quod tentatio Dei sit gravius peccatum quam superstitio. Maior enim poena
pro maiori peccato infertur. Sed gravius est punitum in Iudaeis peccatum tentationis Dei quam peccatum
idololatriae, quod tamen est praecipuum inter superstitiones, quia pro peccato idololatriae interfecti sunt ex eis
tria millia hominum, ut legitur exodi XXXII; pro peccato autem tentationis universaliter omnes in deserto
perierunt, terram promissionis non intrantes, secundum illud psalm., tentaverunt me patres vestri; et postea
sequitur, quibus iuravi in ira mea si introibunt in requiem meam.
Ergo tentare Deum est gravius peccatum quam superstitio.
AG2
Praeterea, tanto aliquod peccatum videtur esse gravius quanto magis virtuti opponitur. Sed irreligiositas, cuius
species est tentatio Dei, magis opponitur virtuti religionis quam superstitio, quae habet aliquam similitudinem
cum ipsa.
Ergo tentatio Dei est gravius peccatum quam superstitio.
AG3
Praeterea, maius peccatum esse videtur irreverenter se habere ad parentes quam reverentiam parentibus debitam
aliis exhibere.
Sed Deus est honorandus a nobis sicut omnium pater, sicut dicitur Malach. I.
Ergo maius peccatum esse videtur tentatio Dei, per quam irreverenter nos habemus ad Deum, quam idololatria,
per quam reverentia Deo debita exhibetur creaturae.
SC
Sed contra est quod super illud Deut. XVII, cum reperti fuerint apud te etc., dicit Glossa, lex errorem et
idololatriam maxime detestatur, maximum enim scelus est honorem creatoris impendere creaturae.
CO
Respondeo dicendum quod in peccatis quae religioni adversantur tanto aliquid gravius est quanto magis divinae
reverentiae adversatur. Cui quidem minus adversatur quod aliquis de divina excellentia dubitet quam quod
contrarium per certitudinem sentiat. Sicut enim magis est infidelis qui in errore confirmatus est quam qui de
veritate fidei dubitat, ita etiam magis contra Dei reverentiam agit qui suo facto protestatur errorem contra
divinam excellentiam quam qui protestatur dubitationem.
Superstitiosus autem protestatur errorem, ut ex dictis patet.
Ille autem qui tentat Deum verbis vel factis, protestatur dubitationem de divina excellentia, ut dictum est.
Et ideo gravius est peccatum superstitionis quam peccatum tentationis Dei.
RA1
Ad primum ergo dicendum quod peccatum idololatriae non fuit punitum illa poena quasi sufficienti, sed in
posterum pro illo peccato gravior poena reservabatur, dicitur enim Exod. XXXII, ego autem in die ultionis
visitabo hoc peccatum eorum.
RA2
Ad secundum dicendum quod superstitio habet similitudinem cum religione quantum ad materialem actum,
quem exhibet sicut religio. Sed quantum ad finem, plus contrariatur ei quam tentatio Dei, quia plus pertinet ad
divinam irreverentiam, ut dictum est.
RA3
Ad tertium dicendum quod de ratione divinae excellentiae est quod sit singularis et incommunicabilis, et ideo
idem est contra divinam reverentiam aliquid agere, et divinam reverentiam alteri communicare. Non est autem
similis ratio de honore parentum qui potest sine culpa aliis communicari.
|q98 Quaestio 98
|a0 Prologus
Deinde considerandum est de periurio. Et circa hoc quaeruntur quatuor. Primo, utrum falsitas requiratur ad
periurium. Secundo, utrum periurium semper sit peccatum. Tertio, utrum semper sit peccatum mortale. Quarto,
utrum peccet ille qui iniungit iuramentum periuro.
|a1 Articulus 1
AG1
Ad primum sic proceditur. Videtur quod falsitas eius quod iuramento confirmatur non requiratur ad periurium.
Ut enim supra dictum est, sicut veritas debet concomitari iuramentum, ita etiam iudicium et iustitia. Sicut ergo
incurritur periurium per defectum veritatis, ita etiam per defectum iudicii, puta cum aliquis indiscrete iurat; et per
defectum iustitiae, puta cum aliquis iurat aliquid illicitum.
AG2

1645

