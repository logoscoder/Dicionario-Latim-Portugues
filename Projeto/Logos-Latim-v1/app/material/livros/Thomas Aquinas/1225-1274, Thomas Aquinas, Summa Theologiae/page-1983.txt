CO
Respondeo dicendum quod, sicut supra dictum est, status libertatem respicit vel servitutem. Invenitur autem in
rebus spiritualibus duplex servitus et duplex libertas. Una quidem est servitus peccati, altera vero est servitus
iustitiae; similiter etiam est duplex libertas, una quidem a peccato, alia vero a iustitia; ut patet per apostolum, qui
dicit, Rom. VI, cum servi essetis peccati, liberi fuistis iustitiae, nunc autem, liberati a peccato, servi estis facti
Deo.
Est autem servitus peccati vel iustitiae, cum aliquis vel ex habitu peccati ad malum inclinatur, vel ex habitu
iustitiae ad bonum. Similiter etiam libertas a peccato est cum aliquis ab inclinatione peccati non superatur,
libertas autem a iustitia est cum aliquis propter amorem iustitiae non retardatur a malo. Veruntamen, quia homo
secundum naturalem rationem ad iustitiam inclinatur, peccatum autem est contra naturalem rationem,
consequens est quod libertas a peccato sit vera libertas, quae coniungitur servituti iustitiae, quia per utrumque
tendit homo in id quod est conveniens sibi.
Et similiter vera servitus est servitus peccati, cui coniungitur libertas a iustitia, quia scilicet per hoc homo
impeditur ab eo quod est proprium sibi. Hoc autem quod homo efficiatur servus iustitiae vel peccati, contingit
per humanum studium, sicut apostolus ibidem dicit, cui exhibetis vos servos ad obediendum, servi eius estis cui
obedistis, sive peccati, ad mortem; sive obeditionis, ad iustitiam.
In omni autem humano studio est accipere principium, medium et terminum. Et ideo consequens est quod status
spiritualis servitutis et libertatis secundum tria distinguatur, scilicet secundum principium, ad quod pertinet status
incipientium; et medium, ad quod pertinet status proficientium; et terminum, ad quem pertinet status
perfectorum.
RA1
Ad primum ergo dicendum quod libertas a peccato fit per caritatem, quae diffunditur in cordibus nostris per
spiritum sanctum, ut dicitur Rom. V, et inde est quod dicitur II ad Cor. III, ubi spiritus Domini, ibi libertas.
Et ideo eadem est divisio caritatis, et statuum pertinentium ad spiritualem libertatem.
RA2
Ad secundum dicendum quod incipientes, proficientes et perfecti, secundum quod per hoc status diversi
distinguuntur, dicuntur homines non secundum quodcumque studium, sed secundum studium eorum quae
pertinent ad spiritualem libertatem vel servitutem, ut dictum est.
RA3
Ad tertium dicendum quod, sicut prius dictum est, nihil prohibet in idem concurrere gradum et statum. Nam et in
rebus mundanis illi qui sunt liberi non solum sunt alterius status quam servi, sed etiam sunt altioris gradus.
|q184 Quaestio 184
|a0 Prologus
Deinde considerandum est de his quae pertinent ad statum perfectionis, ad quem alii status ordinantur. Nam
consideratio officiorum, quantum quidem ad alios actus, pertinet ad legispositores; quantum autem ad sacra
ministeria, pertinet ad considerationem ordinum, de quibus in tertia parte agetur.
Circa statum autem perfectorum triplex consideratio occurrit, primo quidem, de statu perfectionis in communi;
secundo, de his quae pertinent ad perfectionem episcoporum; tertio, de his quae pertinent ad perfectionem
religiosorum. Circa primum quaeruntur octo. Primo, utrum perfectio attendatur secundum caritatem.
Secundo, utrum aliquis possit esse perfectus in hac vita. Tertio, utrum perfectio huius vitae consistat principaliter
in consiliis, vel in praeceptis. Quarto, utrum quicumque est perfectus, sit in statu perfectionis. Quinto, utrum
praelati et religiosi specialiter sint in statu perfectionis. Sexto, utrum omnes praelati sint in statu perfectionis.
Septimo, quis status sit perfectior, utrum religiosorum vel episcoporum. Octavo, de comparatione religiosorum
ad plebanos et archidiaconos.
|a1 Articulus 1
AG1
Ad primum sic proceditur. Videtur quod perfectio christianae vitae non attendatur specialiter secundum
caritatem.
Dicit enim apostolus, I ad Cor. XIV, malitia autem parvuli estote, sensibus autem perfecti.
Sed caritas non pertinet ad sensum, sed magis ad affectum.
Ergo videtur quod perfectio christianae vitae non consistat principaliter in caritate.
AG2
Praeterea, ad Ephes. Ult. Dicitur, accipite armaturam Dei, ut possitis resistere in die malo, et in omnibus perfecti
stare.
De armatura autem Dei subiungit dicens, state succincti lumbos vestros in veritate, et induite loricam iustitiae, in
omnibus sumentes scutum fidei.
Ergo perfectio christianae vitae non solum attenditur secundum caritatem, sed etiam secundum alias virtutes.
1983

