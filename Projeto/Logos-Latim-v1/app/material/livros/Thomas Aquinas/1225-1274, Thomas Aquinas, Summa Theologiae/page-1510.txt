admittere debet. In particulari autem negotio aliquo, per instrumenta et testes et alia huiusmodi legitima
documenta, quae debet sequi in iudicando magis quam id quod ipse novit tanquam privata persona. Ex quo
tamen ad hoc adiuvari potest ut districtius discutiat probationes inductas, ut possit earum defectum investigare.
Quod si eas non possit de iure repellere, debet, sicut dictum est, eas in iudicando sequi.
RA1
Ad primum ergo dicendum quod ideo praemittitur in verbis illis de quaestione iudicibus facienda, ut intelligatur
quod iudices debent veritatem iudicare secundum ea quae fuerunt sibi proposita.
RA2
Ad secundum dicendum quod Deo competit iudicare secundum propriam potestatem. Et ideo in iudicando
informatur secundum veritatem quam ipse cognoscit, non secundum hoc quod ab aliis accipit. Et eadem ratio est
de Christo, qui est verus Deus et homo. Alii autem iudices non iudicant secundum propriam potestatem. Et ideo
non est similis ratio.
RA3
Ad tertium dicendum quod apostolus loquitur in casu quando aliquid non solum est manifestum iudici, sed sibi et
aliis, ita quod reus nullo modo crimen infitiari potest, sed statim ex ipsa evidentia facti convincitur.
Si autem sit manifestum iudici et non aliis, vel aliis et non iudici, tunc est necessaria iudicii discussio.
RA4
Ad quartum dicendum quod homo in his quae ad propriam personam pertinent, debet informare conscientiam
suam ex propria scientia.
Sed in his quae pertinent ad publicam potestatem, debet informare conscientiam suam secundum ea quae in
publico iudicio sciri possunt, etc..
|a3 Articulus 3
AG1
Ad tertium sic proceditur. Videtur quod iudex possit aliquem iudicare etiam si non sit alius accusator. Humana
enim iustitia derivatur a iustitia divina. Sed Deus peccatores iudicat etiam si nullus sit accusator. Ergo videtur
quod homo possit in iudicio alium condemnare etiam si non adsit accusator.
AG2
Praeterea, accusator requiritur in iudicio ad hoc quod deferat crimen ad iudicem. Sed quandoque potest crimen
ad iudicem devenire alio modo quam per accusationem, sicut per denuntiationem vel per infamiam, vel etiam si
ipse iudex videat.
Ergo iudex potest aliquem condemnare absque accusatore.
AG3
Praeterea, facta sanctorum in Scripturis narrantur quasi quaedam exemplaria humanae vitae. Sed Daniel simul
fuit accusator et iudex contra iniquos senes, ut patet Dan. XIII.
Ergo non est contra iustitiam si aliquis aliquem damnet tanquam iudex, et ipsemet sit accusator.
SC
Sed contra est quod, I ad Cor. V, Ambrosius, exponens sententiam apostoli de fornicatore, dicit quod iudicis non
est sine accusatore damnare, quia Dominus Iudam, cum fuisset fur, quia non est accusatus, minime abiecit.
CO
Respondeo dicendum quod iudex est interpres iustitiae, unde sicut Philosophus dicit, in V ethic., ad iudicem
confugiunt sicut ad quandam iustitiam animatam.
Iustitia autem, sicut supra habitum est, non est ad seipsum, sed ad alterum. Et ideo oportet quod iudex inter
aliquos duos diiudicet, quod quidem fit cum unus est actor et alius est reus.
Et ideo in criminibus non potest aliquem iudicio condemnare iudex nisi habeat accusatorem, secundum illud Act.
XXV, non est consuetudo Romanis damnare aliquem hominem prius quam is qui accusatur praesentes habeat
accusatores, locumque defendendi accipiat ad abluenda crimina quae ei obiiciebantur.
RA1
Ad primum ergo dicendum quod Deus in suo iudicio utitur conscientia peccantis quasi accusatore, secundum
illud Rom. II, inter se invicem cogitationum accusantium, aut etiam defendentium.
Vel etiam evidentia facti quantum ad ipsum, secundum illud Gen. IV vox sanguinis fratris tui Abel clamat ad me
de terra.
RA2
Ad secundum dicendum quod publica infamia habet locum accusatoris.
Unde super illud Gen. IV, vox sanguinis fratris tui etc., dicit Glossa, evidentia patrati sceleris accusatore non
eget.
In denuntiatione vero, sicut supra dictum est, non intenditur punitio peccantis, sed emendatio, et ideo nihil agitur
contra eum cuius peccatum denuntiatur, sed pro eo. Et ideo non est ibi necessarius accusator. Poena autem
infertur propter rebellionem ad ecclesiam, quae, quia est manifesta, tenet locum accusatoris.

1510

