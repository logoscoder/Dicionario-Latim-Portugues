Ad primum ergo dicendum quod si dare importet liberalem communicationem alicuius, sic pater dat seipsum,
inquantum se liberaliter communicat creaturae ad fruendum. Si vero importet auctoritatem dantis respectu eius
quod datur, sic non convenit dari in divinis nisi personae quae est ab alio; sicut nec mitti.
RA2
Ad secundum dicendum quod, licet effectus gratiae sit etiam a patre, qui inhabitat per gratiam, sicut et filius et
spiritus sanctus; quia tamen non est ab alio, non dicitur mitti.
Et hoc est quod dicit Augustinus, IV de Trin., quod pater, cum in tempore a quoquam cognoscitur, non dicitur
missus, non enim habet de quo sit, aut ex quo procedat.
RA3
Ad tertium dicendum quod missio, inquantum importat processionem a mittente, includit in sui significatione
notionem, non quidem in speciali, sed in generali, prout esse ab alio est commune duabus notionibus.
|a5 Articulus 5
AG1
Ad quintum sic proceditur. Videtur quod filio non conveniat invisibiliter mitti. Missio enim invisibilis divinae
personae attenditur secundum dona gratiae. Sed omnia dona gratiae pertinent ad spiritum sanctum, secundum
illud I Cor. XII, omnia operatur unus atque idem spiritus.
Ergo invisibiliter non mittitur nisi spiritus sanctus.
AG2
Praeterea, missio divinae personae fit secundum gratiam gratum facientem. Sed dona quae pertinent ad
perfectionem intellectus, non sunt dona gratiae gratum facientis, cum sine caritate possint haberi, secundum illud
I ad Cor. XIII, si habuero prophetiam, et noverim mysteria omnia, et omnem scientiam, et si habuero omnem
fidem, ita ut montes transferam, caritatem autem non habeam, nihil sum.
Cum ergo filius procedat ut verbum intellectus, videtur quod non conveniat sibi invisibiliter mitti.
AG3
Praeterea, missio divinae personae est quaedam processio, ut dictum est.
Sed alia est processio filii, alia spiritus sancti.
Ergo et alia missio, si uterque mittitur. Et sic altera earum superflueret, cum una sit sufficiens ad sanctificandam
creaturam.
SC
Sed contra est quod Sap. IX dicitur de divina sapientia, mitte illam de caelis sanctis tuis, et a sede magnitudinis
tuae.
CO
Respondeo dicendum quod per gratiam gratum facientem tota trinitas inhabitat mentem, secundum illud Ioan.
XIV, ad eum veniemus, et mansionem apud eum faciemus.
Mitti autem personam divinam ad aliquem per invisibilem gratiam, significat novum modum inhabitandi illius
personae, et originem eius ab alia. Unde, cum tam filio quam spiritui sancto conveniat et inhabitare per gratiam
et ab alio esse, utrique convenit invisibiliter mitti. Patri autem licet conveniat inhabitare per gratiam, non tamen
sibi convenit ab alio esse; et per consequens nec mitti.
RA1
Ad primum ergo dicendum quod, licet omnia dona, inquantum dona sunt, attribuantur spiritui sancto, quia habet
rationem primi doni, secundum quod est amor, ut supra dictum est; aliqua tamen dona, secundum proprias
rationes, attribuuntur per quandam appropriationem filio, scilicet illa quae pertinent ad intellectum et secundum
illa dona attenditur missio filii.
Unde Augustinus dicit, IV de Trin., quod tunc invisibiliter filius cuiquam mittitur, cum a quoquam cognoscitur
atque percipitur.
RA2
Ad secundum dicendum quod anima per gratiam conformatur Deo.
Unde ad hoc quod aliqua persona divina mittatur ad aliquem per gratiam, oportet quod fiat assimilatio illius ad
divinam personam quae mittitur per aliquod gratiae donum. Et quia spiritus sanctus est amor, per donum caritatis
anima spiritui sancto assimilatur, unde secundum donum caritatis attenditur missio spiritus sancti. Filius autem
est verbum, non qualecumque, sed spirans amorem, unde Augustinus dicit, in IX libro de Trin., verbum quod
insinuare intendimus, cum amore notitia est.
Non igitur secundum quamlibet perfectionem intellectus mittitur filius, sed secundum talem instructionem
intellectus, qua prorumpat in affectum amoris, ut dicitur Ioan. VI, omnis qui audivit a patre, et didicit, venit ad
me; et in psalm., in meditatione mea exardescet ignis.
Et ideo signanter dicit Augustinus quod filius mittitur, cum a quoquam cognoscitur atque percipitur, perceptio
enim experimentalem quandam notitiam significat. Et haec proprie dicitur sapientia, quasi sapida scientia,
secundum illud Eccli. VI, sapientia doctrinae secundum nomen eius est.
RA3
228

