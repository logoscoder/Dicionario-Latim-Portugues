SC
Sed contra est quod dicitur XXIV, qu. III, tam sacerdotes quam reliqui fideles omnes summam debent habere
curam de his qui pereunt, quatenus eorum redargutione aut corrigantur a peccatis, aut, si incorrigibiles appareant,
ab ecclesia separentur.
CO
Respondeo dicendum quod, sicut dictum est, duplex est correctio.
Una quidem quae est actus caritatis, qui specialiter tendit ad emendationem fratris delinquentis per simplicem
admonitionem.
Et talis correctio pertinet ad quemlibet caritatem habentem, sive sit subditus sive praelatus. Est autem alia
correctio quae est actus iustitiae, per quam intenditur bonum commune, quod non solum procuratur per
admonitionem fratris, sed interdum etiam per punitionem, ut alii a peccato timentes desistant.
Et talis correctio pertinet ad solos praelatos, qui non solum habent admonere, sed etiam corrigere puniendo.
RA1
Ad primum ergo dicendum quod etiam in correctione fraterna, quae ad omnes pertinet, gravior est cura
praelatorum; ut dicit Augustinus, in I de CIV. Dei.
Sicut enim temporalia beneficia potius debet aliquis exhibere illis quorum curam temporalem habet, ita etiam
beneficia spiritualia, puta correctionem, doctrinam et alia huiusmodi magis debet exhibere illis qui sunt suae
spirituali curae commissi.
Non ergo intendit Hieronymus dicere quod ad solos sacerdotes pertineat praeceptum de correctione fraterna, sed
quod ad hos specialiter pertinet.
RA2
Ad secundum dicendum quod sicut ille qui habet unde corporaliter subvenire possit quantum ad hoc dives est, ita
ille qui habet sanum rationis iudicium, ex quo possit alterius delictum corrigere quantum ad hoc est superior
habendus.
RA3
Ad tertium dicendum quod etiam in rebus naturalibus quaedam mutuo in se agunt, quia quantum ad aliquid sunt
se invicem superiora, prout scilicet utrumque est quodammodo in potentia et quodammodo in actu respectu
alterius. Et similiter aliquis, inquantum habet sanum rationis iudicium in hoc in quo alter delinquit, potest eum
corrigere, licet non sit simpliciter superior.
|a4 Articulus 4
AG1
Ad quartum sic proceditur. Videtur quod aliquis non teneatur corrigere praelatum suum.
Dicitur enim Exod. XIX, bestia quae tetigerit montem lapidabitur, et II Reg. VI dicitur quod Oza percussus est a
Domino quia tetigit arcam.
Sed per montem et arcam significatur praelatus.
Ergo praelati non sunt corrigendi a subditis.
AG2
Praeterea, Gal. II, super illud, in faciem ei restiti, dicit Glossa, ut par.
Ergo, cum subditus non sit par praelato, non debet eum corrigere.
AG3
Praeterea, Gregorius dicit, sanctorum vitam corrigere non praesumat nisi qui de se meliora sentit.
Sed aliquis non debet de se meliora sentire quam de praelato suo.
Ergo praelati non sunt corrigendi.
SC
Sed contra est quod Augustinus dicit, in regula, non solum vestri, sed etiam ipsius, idest praelati, miseremini, qui
inter vos quanto in loco superiore, tanto in periculo maiore versatur.
Sed correctio fraterna est opus misericordiae.
Ergo etiam praelati sunt corrigendi.
CO
Respondeo dicendum quod correctio quae est actus iustitiae per coercionem poenae non competit subditis
respectu praelati.
Sed correctio fraterna, quae est actus caritatis, pertinet ad unumquemque respectu cuiuslibet personae ad quam
caritatem debet habere, si in eo aliquid corrigibile inveniatur. Actus enim ex aliquo habitu vel potentia procedens
se extendit ad omnia quae continentur sub obiecto illius potentiae vel habitus, sicut visio ad omnia quae
continentur sub obiecto visus.
Sed quia actus virtuosus debet esse moderatus debitis circumstantiis, ideo in correctione qua subditi corrigunt
praelatos debet modus congruus adhiberi, ut scilicet non cum protervia et duritia, sed cum mansuetudine et
reverentia corrigantur.
Unde apostolus dicit, I ad Tim. V, seniorem ne increpaveris, sed obsecra ut patrem.
1356

