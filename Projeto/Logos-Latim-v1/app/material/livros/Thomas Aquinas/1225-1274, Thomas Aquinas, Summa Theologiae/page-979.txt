Et ita peccatum originale materialiter quidem est concupiscentia; formaliter vero, defectus originalis iustitiae.
RA1
Ad primum ergo dicendum quod, quia in homine concupiscibilis naturaliter regitur ratione, intantum
concupiscere est homini naturale, inquantum est secundum rationis ordinem, concupiscentia autem quae
transcendit limites rationis, est homini contra naturam. Et talis est concupiscentia originalis peccati.
RA2
Ad secundum dicendum quod, sicut supra dictum est, omnes passiones irascibilis ad passiones concupiscibilis
reducuntur, sicut ad principaliores.
Inter quas concupiscentia vehementius movet, et magis sentitur, ut supra habitum est.
Et ideo concupiscentiae attribuitur, tanquam principaliori, et in qua quodammodo omnes aliae passiones
includuntur.
RA3
Ad tertium dicendum quod, sicut in bonis intellectus et ratio principalitatem habent, ita e converso in malis
inferior pars animae principalior invenitur, quae obnubilat et trahit rationem, ut supra dictum est.
Et propter hoc peccatum originale magis dicitur esse concupiscentia quam ignorantia, licet etiam ignorantia inter
defectus materiales peccati originalis contineatur.
|a4 Articulus 4
AG1
Ad quartum sic proceditur. Videtur quod peccatum originale non sit aequaliter in omnibus. Est enim peccatum
originale concupiscentia inordinata, ut dictum est.
Sed non omnes aequaliter sunt proni ad concupiscendum.
Ergo peccatum originale non est aequaliter in omnibus.
AG2
Praeterea, peccatum originale est quaedam inordinata dispositio animae, sicut aegritudo est quaedam inordinata
dispositio corporis. Sed aegritudo recipit magis et minus.
Ergo peccatum originale recipit magis et minus.
AG3
Praeterea, Augustinus dicit, in libro de nupt. Et concupisc., quod libido transmittit originale peccatum in prolem.
Sed contingit esse maiorem libidinem unius in actu generationis, quam alterius. Ergo peccatum originale potest
esse maius in uno quam in alio.
SC
Sed contra est quia peccatum originale est peccatum naturae, ut dictum est.
Sed natura aequaliter est in omnibus.
Ergo et peccatum originale.
CO
Respondeo dicendum quod in originali peccato sunt duo, quorum unum est defectus originalis iustitiae; aliud
autem est relatio huius defectus ad peccatum primi parentis, a quo per vitiatam originem deducitur. Quantum
autem ad primum, peccatum originale non recipit magis et minus, quia totum donum originalis iustitiae est
sublatum; privationes autem totaliter aliquid privantes, ut mors et tenebrae, non recipiunt magis et minus, sicut
supra dictum est.
Similiter etiam nec quantum ad secundum, aequaliter enim omnes relationem habent ad primum principium
vitiatae originis, ex quo peccatum originale recipit rationem culpae; relationes enim non recipiunt magis et
minus.
Unde manifestum est quod peccatum originale non potest esse magis in uno quam in alio.
RA1
Ad primum ergo dicendum quod, soluto vinculo originalis iustitiae, sub quo quodam ordine omnes vires animae
continebantur, unaquaeque vis animae tendit in suum proprium motum; et tanto vehementius, quanto fuerit
fortior. Contingit autem vires aliquas animae esse fortiores in uno quam in alio, propter diversas corporis
complexiones. Quod ergo unus homo sit pronior ad concupiscendum quam alter, non est ratione peccati
originalis, cum in omnibus aequaliter solvatur vinculum originalis iustitiae, et aequaliter in omnibus partes
inferiores animae sibi relinquantur, sed accidit hoc ex diversa dispositione potentiarum, sicut dictum est.
RA2
Ad secundum dicendum quod aegritudo corporalis non habet in omnibus aequalem causam, etiam si sit eiusdem
speciei, puta, si sit febris ex cholera putrefacta, potest esse maior vel minor putrefactio, et propinquior vel
remotior a principio vitae. Sed causa originalis peccati in omnibus est aequalis.
Unde non est simile.
RA3
Ad tertium dicendum quod libido quae transmittit peccatum originale in prolem, non est libido actualis, quia dato
quod virtute divina concederetur alicui quod nullam inordinatam libidinem in actu generationis sentiret, adhuc
979

