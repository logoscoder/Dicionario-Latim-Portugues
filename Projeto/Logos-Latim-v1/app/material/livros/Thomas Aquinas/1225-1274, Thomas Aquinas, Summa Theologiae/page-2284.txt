RA3
Ad tertium dicendum quod tunc praecipue oportebat per miracula divinitatem Christi ostendere, quando in eo
maxime apparebat infirmitas secundum humanam naturam. Et ideo in Christi nativitate stella nova in caelo
apparuit. Unde maximus dicit, in sermone nativitatis, si praesepe despicis, erige paulisper oculos, et novam in
caelo stellam, protestantem mundo nativitatem dominicam, contuere.
In passione autem adhuc maior infirmitas circa humanitatem Christi apparuit. Et ideo oportuit ut maiora miracula
ostenderentur circa principalia mundi luminaria. Et, sicut chrysostomus dicit, super Matth., hoc est signum quod
petentibus promittebat dare, dicens, generatio prava et adultera signum quaerit, et signum non dabitur ei, nisi
signum ionae prophetae, crucem significans et resurrectionem.
Etenim multo mirabilius est in eo qui crucifixus erat hoc fieri, quam ambulante eo super terram.
|a3 Articulus 3
AG1
Ad tertium sic proceditur. Videtur quod inconvenienter circa homines Christus miracula fecit. In homine enim
potior est anima quam corpus. Sed circa corpora multa miracula fecit Christus, circa animas vero nulla miracula
legitur fecisse, nam neque aliquos incredulos ad fidem virtuose convertit, sed admonendo et exteriora miracula
ostendendo; neque etiam aliquos fatuos legitur sapientes fecisse. Ergo videtur quod non convenienter sit circa
homines miracula operatus.
AG2
Praeterea, sicut supra dictum est, Christus faciebat miracula virtute divina, cuius proprium est subito operari, et
perfecte, et absque adminiculo alicuius. Sed Christus non semper subito curavit homines quantum ad corpus,
dicitur enim marci VIII quod, apprehensa manu caeci, eduxit eum extra vicum, et exspuens in oculos eius,
impositis manibus suis, interrogavit eum si aliquid videret. Et aspiciens ait, video homines velut arbores
ambulantes.
Deinde iterum imposuit manus super oculos eius, et coepit videre, et restitutus est ita ut videret clare omnia.
Et sic patet quod non subito eum curavit, sed primo quidem imperfecte, et per sputum. Ergo videtur non
convenienter circa homines miracula fecisse.
AG3
Praeterea, quae se invicem non consequuntur, non oportet quod simul tollantur. Sed aegritudo corporalis non
semper ex peccato causatur, ut patet per illud quod Dominus dicit, Ioan. IX, neque hic peccavit, neque parentes
eius, ut caecus nasceretur.
Non ergo oportuit ut hominibus corporum curationem quaerentibus peccata dimitteret, sicut legitur fecisse circa
paralyticum, Matth. IX, praesertim quia sanatio corporalis, cum sit minus quam remissio peccatorum, non
videtur esse sufficiens argumentum quod possit peccata dimittere.
AG4
Praeterea, miracula Christi facta sunt ad confirmationem doctrinae ipsius, et testimonium divinitatis eius, ut
supra dictum est.
Sed nullus debet impedire finem sui operis.
Ergo videtur inconvenienter Christus quibusdam miraculose curatis praecepisse ut nemini dicerent, ut patet
Matth. IX et marci VIII, praesertim quia quibusdam aliis mandavit ut miracula circa se facta publicarent, sicut
marci V legitur quod dixit ei quem a Daemonibus liberaverat, vade in domum tuam ad tuos, et nuntia eis quanta
Dominus tibi fecerit.
SC
Sed contra est quod dicitur marci VII, bene omnia fecit, et surdos fecit audire, et mutos loqui.
CO
Respondeo dicendum quod ea quae sunt ad finem, debent fini esse proportionata. Christus autem ad hoc in
mundum venerat et docebat, ut homines salvos faceret, secundum illud Ioan. III, non enim misit Deus filium
suum in mundum ut iudicet mundum, sed ut salvetur mundus per ipsum.
Et ideo conveniens fuit ut Christus, particulariter homines miraculose curando, ostenderet se esse universalem et
spiritualem omnium salvatorem.
RA1
Ad primum ergo dicendum quod ea quae sunt ad finem, distinguuntur ab ipso fine. Miracula autem a Christo
facta ordinabantur, sicut ad finem, ad rationalis partis salutem, quae consistit in sapientiae illustratione et
hominum iustificatione. Quorum primum praesupponit secundum, quia, ut dicitur Sap. I, in malevolam animam
non intrabit sapientia, nec habitabit in corpore subdito peccatis.
Iustificare autem homines non conveniebat nisi eis volentibus, hoc enim esset et contra rationem iustitiae, quae
rectitudinem voluntatis importat; et etiam contra rationem humanae naturae, quae libero arbitrio ad bonum
ducenda est, non autem per coactionem. Christus ergo virtute divina interius hominem iustificavit, non tamen eis
invitis. Nec hoc ad miracula pertinet, sed ad miraculorum finem. Similiter etiam virtute divina simplicibus

2284

