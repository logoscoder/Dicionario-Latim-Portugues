De aliis autem hic enumeratis supra dictum est, partim in tractatu de caritate, scilicet de concordia et aliis
huiusmodi; partim in hoc tractatu de iustitia, sicut de bona commutatione et innocentia; de legispositiva autem in
tractatu de prudentia.
Circa religionem vero tria consideranda occurrunt, primo quidem, de ipsa religione secundum se; secundo, de
actibus eius; tertio, de vitiis oppositis. Circa primum quaeruntur octo. Primo, utrum religio consistat tantum in
ordine ad Deum. Secundo, utrum religio sit virtus. Tertio, utrum religio sit una virtus. Quarto, utrum religio sit
specialis virtus. Quinto, utrum religio sit virtus theologica. Sexto, utrum religio sit praeferenda aliis virtutibus
moralibus. Septimo, utrum religio habeat exteriores actus.
Octavo, utrum religio sit eadem sanctitati.
|a1 Articulus 1
AG1
Ad primum sic proceditur. Videtur quod religio non ordinet hominem solum ad Deum.
Dicitur enim Iac. I, religio munda et immaculata apud Deum et patrem haec est, visitare pupillos et viduas in
tribulatione eorum, et immaculatum se custodire ab hoc saeculo.
Sed visitare pupillos et viduas dicitur secundum ordinem ad proximum, quod autem dicit immaculatum se
custodire ab hoc saeculo, pertinet ad ordinem quo ordinatur homo in seipso.
Ergo religio non solum dicitur in ordine ad Deum.
AG2
Praeterea, Augustinus dicit, in X de CIV. Dei, quia Latina loquendi consuetudine, non imperitorum, verum etiam
doctissimorum, cognationibus humanis atque affinitatibus et quibuscumque necessitudinibus dicitur exhibenda
religio; non eo vocabulo vitatur ambiguum cum de cultu deitatis vertitur quaestio, ut fidenter dicere valeamus
religionem non esse nisi cultum Dei.
Ergo religio dicitur non solum in ordine ad Deum, sed etiam in ordine ad propinquos.
AG3
Praeterea, ad religionem videtur latria pertinere.
Latria autem interpretatur servitus, ut Augustinus dicit, in X de CIV. Dei.
Servire autem debemus non solum Deo, sed etiam proximis, secundum illud Gal. V, per caritatem spiritus servite
invicem.
Ergo religio importat etiam ordinem ad proximum.
AG4
Praeterea, ad religionem pertinet cultus.
Sed homo dicitur non solum colere Deum, sed etiam proximum, secundum illud catonis, cole parentes.
Ergo etiam religio nos ordinat ad proximum, et non solum ad Deum.
AG5
Praeterea, omnes in statu salutis existentes Deo sunt subiecti.
Non autem dicuntur religiosi omnes qui sunt in statu salutis, sed solum illi qui quibusdam votis et observantiis et
ad obediendum aliquibus hominibus se adstringunt. Ergo religio non videtur importare ordinem subiectionis
hominis ad Deum.
SC
Sed contra est quod tullius dicit, II rhet., quod religio est quae superioris naturae, quam divinam vocant, curam
caeremoniamque affert.
CO
Respondeo dicendum quod, sicut Isidorus dicit, in libro etymol., religiosus, ut ait cicero, a religione appellatus,
qui retractat et tanquam relegit ea quae ad cultum divinum pertinent.
Et sic religio videtur dicta a religendo ea quae sunt divini cultus, quia huiusmodi sunt frequenter in corde
revolvenda, secundum illud Prov. III, in omnibus viis tuis cogita illum.
Quamvis etiam possit intelligi religio ex hoc dicta quod Deum reeligere debemus, quem amiseramus negligentes,
sicut Augustinus dicit, X de CIV. Dei.
Vel potest intelligi religio a religando dicta, unde Augustinus dicit, in libro de vera relig., religet nos religio uni
omnipotenti Deo.
Sive autem religio dicatur a frequenti lectione, sive ex iterata electione eius quod negligenter amissum est, sive a
religatione, religio proprie importat ordinem ad Deum. Ipse enim est cui principaliter alligari debemus, tanquam
indeficienti principio; ad quem etiam nostra electio assidue dirigi debet, sicut in ultimum finem; quem etiam
negligenter peccando amittimus, et credendo et fidem protestando recuperare debemus.
RA1
Ad primum ergo dicendum quod religio habet duplices actus.
Quosdam quidem proprios et immediatos, quos elicit, per quos homo ordinatur ad solum Deum, sicut sacrificare,
adorare et alia huiusmodi. Alios autem actus habet quos producit mediantibus virtutibus quibus imperat, ordinans

1555

