Unde patet quod hoc pertinet ad proprium effectum discordiae, quae est divisio voluntatum, non autem pertinet
ad originem diversorum vitiorum a discordia, per quod habeat rationem vitii capitalis.
|q38 Quaestio 38
|a0 Prologus
Deinde considerandum est de contentione.
Et circa hoc quaeruntur duo. Primo, utrum contentio sit peccatum mortale. Secundo, utrum sit filia inanis gloriae.
|a1 Articulus 1
AG1
Ad primum sic proceditur. Videtur quod contentio non sit peccatum mortale. Peccatum enim mortale in viris
spiritualibus non invenitur. In quibus tamen invenitur contentio, secundum illud Luc. XXII, facta est contentio
inter discipulos Iesu, quis eorum esset maior.
Ergo contentio non est peccatum mortale.
AG2
Praeterea, nulli bene disposito debet placere peccatum mortale in proximo.
Sed dicit apostolus, ad philipp. I, quidam ex contentione Christum annuntiant; et postea subdit, et in hoc gaudeo,
sed et gaudebo.
AG3
Praeterea, contingit quod aliqui vel in iudicio vel in disputatione contendunt non aliquo animo malignandi, sed
potius intendentes ad bonum, sicut illi qui contra haereticos disputando contendunt.
Unde super illud, I Reg. XIV, accidit quadam die etc., dicit Glossa, catholici contra haereticos contentiones
commovent, ubi prius ad certamen convocantur.
Ergo contentio non est peccatum mortale.
AG4
Praeterea, iob videtur cum Deo contendisse, secundum illud iob XXXIX, numquid qui contendit cum Deo tam
facile conquiescit? et tamen iob non peccavit mortaliter, quia Dominus de eo dicit, non estis locuti recte coram
me, sicut servus meus iob, ut habetur iob ult..
Ergo contentio non semper est peccatum mortale.
SC
Sed contra est quod contrariatur praecepto apostoli, qui dicit II ad Tim. II, noli verbis contendere.
Et Gal. V contentio numeratur inter opera carnis, quae qui agunt, regnum Dei non possident, ut ibidem dicitur.
Sed omne quod excludit a regno Dei, et quod contrariatur praecepto, est peccatum mortale.
Ergo contentio est peccatum mortale.
CO
Respondeo dicendum quod contendere est contra aliquem tendere.
Unde sicut discordia contrarietatem quandam importat in voluntate, ita contentio contrarietatem quandam
importat in locutione. Et propter hoc etiam cum oratio alicuius per contraria se diffundit, vocatur contentio, quae
ponitur unus color rhetoricus a tullio, qui dicit, contentio est cum ex contrariis rebus oratio efficitur, hoc pacto,
habet assentatio iucunda principia, eadem exitus amarissimos affert.
Contrarietas autem locutionis potest attendi dupliciter, uno modo, quantum ad intentionem contendentis; alio
modo, quantum ad modum. In intentione quidem considerandum est utrum aliquis contrarietur veritati, quod est
vituperabile, vel falsitati, quod est laudabile. In modo autem considerandum est utrum talis modus contrariandi
conveniat et personis et negotiis, quia hoc est laudabile (unde et tullius dicit, in III rhet., quod contentio est oratio
acris ad confirmandum et confutandum accommodata), vel excedat convenientiam personarum et negotiorum, et
sic contentio est vituperabilis.
Si ergo accipiatur contentio secundum quod importat impugnationem veritatis et inordinatum modum, sic est
peccatum mortale.
Et hoc modo definit Ambrosius contentionem, dicens, contentio est impugnatio veritatis cum confidentia
clamoris.
Si autem contentio dicatur impugnatio falsitatis cum debito modo acrimoniae, sic contentio est laudabilis. Si
autem accipiatur contentio secundum quod importat impugnationem falsitatis cum inordinato modo, sic potest
esse peccatum veniale, nisi forte tanta inordinatio fiat in contendendo quod ex hoc generetur scandalum aliorum.
Unde et apostolus, cum dixisset, II ad Tim. II, noli verbis contendere, subdit, ad nihil enim utile est, nisi ad
subversionem audientium.
RA1
Ad primum ergo dicendum quod in discipulis Christi non erat contentio cum intentione impugnandi veritatem,
quia unusquisque defendebat quod sibi verum videbatur. Erat tamen in eorum contentione inordinatio, quia

1376

