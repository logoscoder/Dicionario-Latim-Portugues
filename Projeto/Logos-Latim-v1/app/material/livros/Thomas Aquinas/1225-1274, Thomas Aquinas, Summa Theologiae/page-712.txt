Praeterea, amor unionem quandam importat, est enim vis unitiva et concretiva, ut dionysius dicit, in IV cap. De
div. Nom..
Sed concupiscentia vel desiderium est motus ad unionem rei concupitae vel desideratae. Ergo concupiscentia est
prior amore.
AG3
Praeterea, causa est prior effectu. Sed delectatio est quandoque causa amoris, quidam enim propter delectationem
amant, ut dicitur in VIII ethic..
Ergo delectatio est prior amore.
Non ergo prima inter passiones concupiscibilis est amor.
SC
Sed contra est quod Augustinus dicit, in XIV de CIV. Dei, quod omnes passiones ex amore causantur, amor
enim inhians habere quod amatur, cupiditas est; id autem habens, eoque fruens, laetitia est.
Amor ergo est prima passionum concupiscibilis.
CO
Respondeo dicendum quod obiectum concupiscibilis sunt bonum et malum. Naturaliter autem est prius bonum
malo, eo quod malum est privatio boni.
Unde et omnes passiones quarum obiectum est bonum, naturaliter sunt priores passionibus quarum obiectum est
malum, unaquaeque scilicet sua opposita, quia enim bonum quaeritur, ideo refutatur oppositum malum. Bonum
autem habet rationem finis, qui quidem est prior in intentione, sed est posterior in consecutione. Potest ergo ordo
passionum concupiscibilis attendi vel secundum intentionem, vel secundum consecutionem.
Secundum quidem consecutionem, illud est prius quod primo fit in eo quod tendit ad finem. Manifestum est
autem quod omne quod tendit ad finem aliquem, primo quidem habet aptitudinem seu proportionem ad finem,
nihil enim tendit in finem non proportionatum; secundo, movetur ad finem; tertio, quiescit in fine post eius
consecutionem. Ipsa autem aptitudo sive proportio appetitus ad bonum est amor, qui nihil aliud est quam
complacentia boni; motus autem ad bonum est desiderium vel concupiscentia; quies autem in bono est gaudium
vel delectatio.
Et ideo secundum hunc ordinem, amor praecedit desiderium, et desiderium praecedit delectationem. Sed
secundum ordinem intentionis, est e converso, nam delectatio intenta causat desiderium et amorem. Delectatio
enim est fruitio boni, quae quodammodo est finis sicut et ipsum bonum, ut supra dictum est.
RA1
Ad primum ergo dicendum quod hoc modo nominatur aliquid, secundum quod nobis innotescit, voces enim sunt
signa intellectuum, secundum Philosophum.
Nos autem, ut plurimum, per effectum cognoscimus causam.
Effectus autem amoris, quando quidem habetur ipsum amatum, est delectatio, quando vero non habetur, est
desiderium vel concupiscentia.
Ut autem Augustinus dicit, in X de Trin., amor magis sentitur, cum eum prodit indigentia.
Unde inter omnes passiones concupiscibilis, magis sensibilis est concupiscentia. Et propter hoc, ab ea
denominatur potentia.
RA2
Ad secundum dicendum quod duplex est unio amati ad amantem.
Una quidem realis, secundum scilicet coniunctionem ad rem ipsam.
Et talis unio pertinet ad gaudium vel delectationem, quae sequitur desiderium. Alia autem est unio affectiva,
quae est secundum aptitudinem vel proportionem, prout scilicet ex hoc quod aliquid habet aptitudinem ad
alterum et inclinationem, iam participat aliquid eius. Et sic amor unionem importat. Quae quidem unio praecedit
motum desiderii.
RA3
Ad tertium dicendum quod delectatio causat amorem, secundum quod est prior in intentione.
|a3 Articulus 3
AG1
Ad tertium sic proceditur. Videtur quod spes non sit prima inter passiones irascibilis. Vis enim irascibilis ab ira
denominatur. Cum ergo denominatio fiat a potiori, videtur quod ira sit potior et prior quam spes.
AG2
Praeterea, arduum est obiectum irascibilis. Sed magis videtur esse arduum quod aliquis conetur superare malum
contrarium quod imminet ut futurum, quod pertinet ad audaciam; vel quod iniacet iam ut praesens, quod pertinet
ad iram; quam quod conetur acquirere simpliciter aliquod bonum. Et similiter magis videtur esse arduum quod
conetur vincere malum praesens, quam malum futurum. Ergo ira videtur esse potior passio quam audacia, et
audacia quam spes. Et sic spes non videtur esse prior.
AG3

712

