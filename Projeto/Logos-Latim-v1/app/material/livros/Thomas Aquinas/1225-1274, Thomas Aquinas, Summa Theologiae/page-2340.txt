morerentur, quam si non resurgerent. Et secundum hoc, intelligendum erit, sicut Hieronymus dicit, super Matth.,
quod non ante resurrexerunt quam resurgeret Dominus.
Unde et evangelista dicit quod, exeuntes de monumentis post resurrectionem eius, venerunt in sanctam civitatem
et apparuerunt multis.
Sed Augustinus, in epistola ad evodium, hanc opinionem commemorans, dicit, scio quibusdam videri morte
Domini Christi iam talem resurrectionem praestitam iustis, qualis nobis in fine promittitur quod si non iterum,
repositis corporibus, dormierunt, videndum est quomodo intelligatur Christus primogenitus a mortuis, si eum in
illam resurrectionem tot praecesserunt.
Quod si respondetur hoc dictum esse per anticipationem, ut monumenta illo terrae motu aperta intelligantur cum
Christus in cruce penderet, resurrexisse autem iustorum corpora non tunc, sed cum ille prior resurrexisset, sed
adhuc restat quod moveat quomodo Petrus non de David sed de Christo asseruit fuisse praedictum carnem eius
non vidisse corruptionem, scilicet per hoc quod apud eos erat monumentum David; et sic illos non convincebat,
si corpus David ibi iam non erat; quia, etsi ante in recenti sua morte resurrexisset, nec caro eius vidisset
corruptionem, posset monumentum illud manere. Durum autem videtur ut David non fuerit in illa resurrectione
iustorum, si eis iam aeterna donata est, cuius Christus ex semine commendatur.
Periclitabitur etiam illud quod ad Hebraeos de iustis antiquis dicitur, ne sine nobis perficerentur, si iam in illa
resurrectionis incorruptione constituti sunt quae nobis perficiendis in fine promittitur.
Sic ergo Augustinus sentire videtur quod resurrexerint iterum morituri. Ad quod etiam videtur pertinere quod
Hieronymus dicit, super Matth., quod, sicut Lazarus resurrexit, sic et multa corpora sanctorum resurrexerunt, ut
Dominum ostenderent resurgentem.
Quamvis hoc in sermone de assumptione sub dubio relinquat.
Rationes tamen Augustini multo efficaciores videntur.
RA3
Ad tertium dicendum quod, sicut ea quae praecesserunt Christi adventum, fuerunt praeparatoria ad Christum, ita
gratia est dispositio ad gloriam. Et ideo ea quae sunt gloriae, sive quantum ad animam, sicut perfecta Dei fruitio,
sive quantum ad corpus, sicut resurrectio gloriosa, prius tempore debuit esse in Christo, sicut in auctore gloriae.
Gratiam vero conveniebat prius esse in his quae ordinabantur ad Christum.
|a4 Articulus 4
AG1
Ad quartum sic proceditur. Videtur quod Christus non fuerit causa suae resurrectionis. Quicumque enim
suscitatur ab alio, non est suae resurrectionis causa. Sed Christus est suscitatus ab alio, secundum illud Act. II,
quem Deus suscitavit, solutis doloribus inferni; et Rom. VIII, qui suscitavit Iesum Christum a mortuis,
vivificabit et mortalia corpora nostra, etc.. Ergo Christus non est causa suae resurrectionis.
AG2
Praeterea, nullus dicitur mereri, vel ab alio petit, aliquid cuius ipse est causa. Sed Christus sua passione meruit
resurrectionem, sicut Augustinus dicit, super Ioan., quod humilitas passionis meritum est gloriae resurrectionis.
Ipse etiam petit a patre se resuscitari, secundum illud Psalmi, tu autem, Domine, miserere mei et resuscita me.
Ergo Christus non fuit causa suae resurrectionis.
AG3
Praeterea, sicut Damascenus probat, in IV libro, resurrectio non est animae, sed corporis, quod per mortem cadit.
Corpus autem non potuit sibi animam unire, quae est eo nobilior.
Ergo id quod resurrexit in Christo, non potuit esse causa suae resurrectionis.
SC
Sed contra est quod Dominus dicit, Ioan. X, nemo tollit animam meam a me, sed ego pono eam et iterum sumo
eam.
Sed nihil est aliud resurgere quam iterato animam sumere. Ergo videtur quod Christus propria virtute resurrexit.
CO
Respondeo dicendum quod, sicut supra dictum est, per mortem non fuit separata divinitas nec ab anima Christi,
nec ab eius carne.
Potest igitur tam anima Christi mortui, quam eius caro, considerari dupliciter, uno modo, ratione divinitatis; alio
modo, ratione ipsius naturae creatae. Secundum igitur unitae divinitatis virtutem, et corpus resumpsit animam,
quam deposuerat; et anima resumpsit corpus, quod dimiserat.
Et hoc est quod de Christo dicitur II Cor. Ult., quod, etsi crucifixus est ex infirmitate nostra, sed vivit ex virtute
Dei.
Si autem consideremus corpus et animam Christi mortui secundum virtutem naturae creatae, sic non potuerunt
sibi invicem reuniri, sed oportuit Christum resuscitari a Deo.
RA1
Ad primum ergo dicendum quod eadem est divina virtus et operatio patris et filii. Unde haec duo sese
consequuntur, quod Christus sit suscitatus divina virtute patris, et sui ipsius.
2340

