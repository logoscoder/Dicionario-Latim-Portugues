|a3 Articulus 3
AG1
Ad tertium sic proceditur. Videtur quod non liceat adiurare irrationalem creaturam. Adiuratio enim fit per
locutionem.
Sed frustra sermo dirigitur ad eum qui non intelligit, qualis est irrationalis creatura. Ergo vanum est et illicitum
irrationalem creaturam adiurare.
AG2
Praeterea, ad eum videtur competere adiuratio ad quem pertinet iuratio. Sed iuratio non pertinet ad creaturam
irrationalem.
Ergo videtur quod ad eam non liceat adiuratione uti.
AG3
Praeterea, duplex est adiurationis modus, ut ex supradictis patet.
Unus quidem per modum deprecationis, quo non possumus uti ad irrationalem creaturam, quae non est domina
sui actus.
Alia autem est adiuratio per modum compulsionis, qua etiam, ut videtur, ad eam uti non possumus; quia non est
nostrum creaturis irrationalibus imperare, sed solum illius de quo dicitur, Matth. VIII, quia venti et mare
obediunt ei.
Ergo nullo modo, ut videtur, licet uti adiuratione ad irrationales creaturas.
SC
Sed contra est quod simon et Iudas leguntur adiurasse dracones, et eis praecepisse ut in desertum locum
discederent.
CO
Respondeo dicendum quod creaturae irrationales ab alio aguntur ad proprias operationes. Eadem autem actio est
eius quod agitur et movetur, et eius quod agit et movet, sicut motus sagittae est etiam quaedam operatio
sagittantis. Et ideo operatio irrationalis creaturae non solum ipsi attribuitur, sed principaliter Deo, cuius
dispositione omnia moventur. Pertinet etiam ad diabolum, qui, permissione divina, utitur aliquibus irrationalibus
creaturis ad nocendum hominibus. Sic ergo adiuratio qua quis utitur ad irrationalem creaturam, potest intelligi
dupliciter.
Uno modo, ut adiuratio referatur ad ipsam creaturam irrationalem secundum se. Et sic vanum esset irrationalem
creaturam adiurare.
Alio modo, ut referatur ad eum a quo irrationalis creatura agitur et movetur. Et sic dupliciter adiuratur irrationalis
creatura.
Uno quidem modo, per modum deprecationis ad Deum directae, quod pertinet ad eos qui divina invocatione
miracula faciunt. Alio modo, per modum compulsionis, quae refertur ad diabolum, qui in nocumentum nostrum
utitur irrationabilibus creaturis, et talis est modus adiurandi in ecclesiae exorcismis, per quos Daemonum
potestas excluditur ab irrationalibus creaturis.
Adiurare autem Daemones ab eis auxilium implorando, non licet.
RA
Et per hoc patet responsio ad obiecta.
|q91 Quaestio 91
|a0 Prologus
Deinde considerandum est de assumptione divini nominis ad invocandum per orationem vel laudem. Et de
oratione quidem iam dictum est. Unde nunc de laude restat dicendum.
Circa quam quaeruntur duo. Primo, utrum Deus sit ore laudandus.
Secundo, utrum in laudibus Dei sint cantus adhibendi.
|a1 Articulus 1
AG1
Ad primum sic proceditur. Videtur quod Deus non sit ore laudandus.
Dicit enim Philosophus, in I ethic., optimorum non est laus, sed maius aliquid et melius.
Sed Deus est super omnia optima.
Ergo Deo non debetur laus, sed aliquid maius laude.
Unde et Eccli. XLIII dicitur quod Deus maior est omni laude.
AG2
Praeterea, laus Dei ad cultum ipsius pertinet, est enim religionis actus. Sed Deus mente colitur magis quam ore,
unde Dominus, Matth. XV, contra quosdam inducit illud Isaiae, populus hic labiis me honorat, cor autem eorum
longe est a me.
Ergo laus Dei magis consistit in corde quam in ore.
1618

