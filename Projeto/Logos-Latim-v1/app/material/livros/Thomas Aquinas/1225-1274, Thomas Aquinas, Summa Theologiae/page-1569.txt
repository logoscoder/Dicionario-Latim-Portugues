pessumdederunt; regna, quorum exitus saepe miserabiles cernuntur; splendida coniugia, quae nonnunquam
funditus domos evertunt.
Sunt tamen quaedam bona quibus homo male uti non potest, quae scilicet malum eventum habere non possunt.
Haec autem sunt quibus beatificamur et quibus beatitudinem meremur.
Quae quidem sancti orando absolute petunt, secundum illud, ostende faciem tuam, et salvi erimus; et iterum,
deduc me in semitam mandatorum tuorum.
RA1
Ad primum ergo dicendum quod licet homo ex se scire non possit quid orare debeat, spiritus tamen, ut ibidem
dicitur, in hoc adiuvat infirmitatem nostram quod, inspirando nobis sancta desideria, recte postulare nos facit.
Unde Dominus dicit, Ioan. IV, quod veros adoratores adorare oportet in spiritu et veritate.
RA2
Ad secundum dicendum quod cum orando petimus aliqua quae pertinent ad nostram salutem, conformamus
voluntatem nostram voluntati Dei, de quo dicitur, I ad Tim. II, quod vult omnes homines salvos fieri.
RA3
Ad tertium dicendum quod sic ad bona Deus nos invitat quod ad ea non passibus corporis, sed piis desideriis et
devotis orationibus accedamus.
|a6 Articulus 6
AG1
Ad sextum sic proceditur. Videtur quod homo non debeat temporalia petere a Deo orando. Quae enim orando
petimus, quaerimus.
Sed temporalia non debemus quaerere, dicitur enim Matth. VI, primum quaerite regnum Dei et iustitiam eius, et
haec omnia adiicientur vobis, scilicet temporalia; quae non quaerenda dicit, sed adiicienda quaesitis.
Ergo temporalia non sunt in oratione a Deo petenda.
AG2
Praeterea, nullus petit nisi ea de quibus est sollicitus.
Sed de temporalibus sollicitudinem habere non debemus, secundum quod dicitur Matth. VI, nolite solliciti esse
animae vestrae, quid manducetis.
Ergo temporalia petere orando non debemus.
AG3
Praeterea, per orationem nostram mens debet elevari in Deum.
Sed petendo temporalia descendit ad ea quae infra se sunt, contra id quod apostolus dicebat, II ad Cor. IV, non
contemplantibus nobis quae videntur, sed quae non videntur, quae enim videntur, temporalia sunt; quae autem
non videntur, aeterna.
Ergo non debet homo temporalia in oratione a Deo petere.
AG4
Praeterea, homo non debet petere a Deo nisi bona et utilia.
Sed quandoque temporalia habita sunt nociva, non solum spiritualiter, sed etiam temporaliter.
Ergo non sunt a Deo in oratione petenda.
SC
Sed contra est quod dicitur Prov. XXX, tribue tantum victui meo necessaria.
CO
Respondeo dicendum quod, sicut Augustinus dicit, ad probam, de orando Deum, hoc licet orare quod licet
desiderare.
Temporalia autem licet desiderare, non quidem principaliter, ut in eis finem constituamus; sed sicut quaedam
adminicula quibus adiuvamur ad tendendum in beatitudinem, inquantum scilicet per ea vita corporalis
sustentatur, et inquantum nobis organice deserviunt ad actus virtutum, ut etiam Philosophus dicit, in I ethic..
Et ideo pro temporalibus licet orare.
Et hoc est quod Augustinus dicit, ad probam, sufficientiam vitae non indecenter vult quisquis eam vult et non
amplius. Quae quidem non appetitur propter seipsam, sed propter salutem corporis et congruentem habitum
personae hominis, ut non sit inconveniens eis cum quibus vivendum est.
Ista ergo, cum habentur, ut teneantur; cum non habentur, ut habeantur, orandum est.
RA1
Ad primum ergo dicendum quod temporalia non sunt quaerenda principaliter, sed secundario.
Unde Augustinus dicit, in libro de serm. Dom. In monte, cum dixit, illud primo quaerendum est, scilicet regnum
Dei, significavit quia hoc, scilicet temporale bonum, posterius quaerendum est, non tempore, sed dignitate, illud
tanquam bonum nostrum, hoc tanquam necessarium nostrum.
RA2
Ad secundum dicendum quod non quaelibet sollicitudo rerum temporalium est prohibita, sed superflua et
inordinata, ut supra habitum est.
1569

