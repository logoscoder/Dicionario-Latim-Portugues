Ad tertium dicendum quod in casu similis necessitatis etiam potest aliquis occulte rem alienam accipere ut
subveniat proximo sic indigenti.
|a8 Articulus 8
AG1
Ad octavum sic proceditur. Videtur quod rapina possit fieri sine peccato. Praeda enim per violentiam accipitur;
quod videtur ad rationem rapinae pertinere, secundum praedicta.
Sed praedam accipere ab hostibus licitum est, dicit enim Ambrosius, in libro de patriarchis, cum praeda fuerit in
potestate victoris, decet militarem disciplinam ut regi serventur omnia, scilicet ad distribuendum. Ergo rapina in
aliquo casu est licita.
AG2
Praeterea, licitum est auferre ab aliquo id quod non est eius.
Sed res quas infideles habent non sunt eorum, dicit enim Augustinus, in epistola ad vinc. Donatist., res falso
appellatis vestras, quas nec iuste possidetis, et secundum leges terrenorum regum amittere iussi estis.
Ergo videtur quod ab infidelibus aliquis licite rapere posset.
AG3
Praeterea, terrarum principes multa a suis subditis violenter extorquent; quod videtur ad rationem rapinae
pertinere. Grave autem videtur dicere quod in hoc peccent, quia sic fere omnes principes damnarentur. Ergo
rapina in aliquo casu est licita.
SC
Sed contra est quod de quolibet licite accepto potest fieri Deo sacrificium vel oblatio. Non autem potest fieri de
rapina, secundum illud Isaiae LXI, ego Dominus diligens iudicium, et odio habens rapinam in holocaustum.
Ergo per rapinam aliquid accipere non est licitum.
CO
Respondeo dicendum quod rapina quandam violentiam et coactionem importat per quam, contra iustitiam, alicui
aufertur quod suum est.
In societate autem hominum nullus habet coactionem nisi per publicam potestatem. Et ideo quicumque per
violentiam aliquid alteri aufert, si sit privata persona non utens publica potestate, illicite agit et rapinam
committit, sicut patet in latronibus. Principibus vero publica potestas committitur ad hoc quod sint iustitiae
custodes. Et ideo non licet eis violentia et coactione uti nisi secundum iustitiae tenorem, et hoc vel contra hostes
pugnando, vel contra cives malefactores puniendo. Et quod per talem violentiam aufertur non habet rationem
rapinae, cum non sit contra iustitiam. Si vero contra iustitiam aliqui per publicam potestatem violenter abstulerint
res aliorum, illicite agunt et rapinam committunt, et ad restitutionem tenentur.
RA1
Ad primum ergo dicendum quod circa praedam distinguendum est.
Quia si illi qui depraedantur hostes habeant bellum iustum, ea quae per violentiam in bello acquirunt eorum
efficiuntur.
Et hoc non habet rationem rapinae, unde nec ad restitutionem tenentur. Quamvis possint in acceptione praedae
iustum bellum habentes peccare per cupiditatem ex prava intentione, si scilicet non propter iustitiam, sed propter
praedam principaliter pugnent, dicit enim Augustinus, in libro de verb. Dom., quod propter praedam militare
peccatum est.
Si vero illi qui praedam accipiunt habeant bellum iniustum, rapinam committunt, et ad restitutionem tenentur.
RA2
Ad secundum dicendum quod intantum aliqui infideles iniuste res suas possident, inquantum eas secundum leges
terrenorum principum amittere iussi sunt.
Et ideo ab eis possunt per violentiam subtrahi, non privata auctoritate, sed publica.
RA3
Ad tertium dicendum quod si principes a subditis exigant quod eis secundum iustitiam debetur propter bonum
commune conservandum, etiam si violentia adhibeatur, non est rapina.
Si vero aliquid principes indebite extorqueant per violentiam, rapina est, sicut et latrocinium.
Unde dicit Augustinus, in IV de CIV. Dei, remota iustitia, quid sunt regna nisi magna latrocinia? quia et
latrocinia quid sunt nisi parva regna? et Ezech. XXII dicitur, principes eius in medio eius quasi lupi rapientes
praedam.
Unde et ad restitutionem tenentur, sicut et latrones. Et tanto gravius peccant quam latrones, quanto periculosius
et communius contra publicam iustitiam agunt, cuius custodes sunt positi.
|a9 Articulus 9
AG1
Ad nonum sic proceditur. Videtur quod furtum sit gravius peccatum quam rapina. Furtum enim, super
acceptionem rei alienae, habet adiunctam fraudem et dolum, quod non est in rapina.
1507

