Ad primum ergo dicendum quod quidam sunt qui dictum suum confirmare non possunt propter eorum defectum,
et quidam sunt quorum dictum adeo debet esse certum quod confirmatione non egeat.
RA2
Ad secundum dicendum quod iuramentum, secundum se consideratum, tanto sanctius est et magis obligat quanto
maius est id per quod iuratur, ut Augustinus dicit, ad Publicolam.
Et secundum hoc, maius est iurare per Deum quam per evangelia. Sed potest esse e converso propter modum
iurandi, utpote si iuramentum quod fit per evangelia, fiat cum quadam deliberatione et solemnitate; iuramentum
autem quod fit per Deum, fiat leviter et absque deliberatione.
RA3
Ad tertium dicendum quod nihil prohibet aliquid tolli ex contrariis causis per modum superabundantiae et
defectus. Et hoc modo aliqui impediuntur a iuramento quia sunt maioris auctoritatis quam quod eos iurare
deceat, aliqui vero quia sunt minoris auctoritatis quam quod eorum iuramento stetur.
RA4
Ad quartum dicendum quod iuramentum Angeli inducitur non propter defectum ipsius, quasi non sit eius
simplici dicto credendum, sed ad ostendendum id quod dicitur ex infallibili Dei dispositione procedere. Sicut
etiam et Deus aliquando in Scripturis iurans inducitur, ad ostendendum immobilitatem eius quod dicitur, sicut
apostolus dicit, ad Heb. VI.
|q90 Quaestio 90
|a0 Prologus
Deinde considerandum est de assumptione divini nominis per modum adiurationis. Et circa hoc quaeruntur tria.
Primo, utrum liceat adiurare homines. Secundo, utrum liceat adiurare Daemones.
Tertio, utrum liceat adiurare irrationales creaturas.
|a1 Articulus 1
AG1
Ad primum sic proceditur. Videtur quod non liceat hominem adiurare.
Dicit enim Origenes, super Matth., aestimo quoniam non oportet ut vir qui vult secundum evangelium vivere,
adiuret alterum. Si enim iurare non licet, quantum ad evangelicum Christi mandatum, notum est quia nec
adiurare alterum licet. Propterea manifestum est quoniam princeps sacerdotum Iesum illicite adiuravit per Deum
vivum.
AG2
Praeterea, quicumque adiurat aliquem, quodammodo ipsum compellit.
Sed non licet alium invitum cogere. Ergo videtur quod nec liceat aliquem adiurare.
AG3
Praeterea, adiurare est aliquem ad iurandum inducere. Sed inducere aliquem ad iurandum est superiorum, qui
inferioribus iuramenta imponunt. Ergo inferiores superiores suos non possunt adiurare.
SC
Sed contra est quod etiam Deum obsecramus per aliqua sacra eum obtestantes. Apostolus etiam fideles obsecrat
per misericordia Dei, ut patet Rom. XII, quod videtur ad quandam adiurationem pertinere.
Ergo licitum est alios adiurare.
CO
Respondeo dicendum quod ille qui iurat iuramento promissorio, per reverentiam divini nominis, quod ad
confirmationem suae promissionis inducit, seipsum obligat ad faciendum quod promittit, quod est seipsum
immobiliter ordinare ad aliquid agendum. Sicut autem homo seipsum ordinare potest ad aliquid agendum, ita
etiam et alios, superiores quidem deprecando, inferiores autem imperando, ut ex supradictis patet.
Cum igitur utraque ordinatio per aliquod divinum confirmatur, est adiuratio.
In hoc tamen differt, quod homo est suorum actuum Dominus, non autem est Dominus eorum quae sunt ab alio
agenda. Et ideo sibi ipsi potest necessitatem imponere per divini nominis invocationem, non autem hanc
necessitatem potest aliis imponere, nisi subditis, quos potest ex debito praestiti iuramenti compellere. Si igitur
aliquis per invocationem divini nominis, vel cuiuscumque rei sacrae, alicui non sibi subdito adiurando
necessitatem agendi aliquid imponere intendat, sicut imponit sibi ipsi iurando, talis adiuratio illicita est, quia
usurpat potestatem in alium quam non habet. Tamen propter aliquam necessitatem superiores suos inferiores tali
genere adiurationis constringere possunt. Si vero intendat solummodo per reverentiam divini nominis, vel
alicuius rei sacrae, aliquid ab alio obtinere absque necessitatis impositione, talis adiuratio licita est respectu
quorumlibet.
RA1

1616

