Quarto, quantum ad sententiam verborum, quam pervertit luxuria, propter caecitatem mentis quam causat. Et sic
prorumpit in stultiloquia, utpote cum suis verbis praefert delectationes quas appetit, quibuscumque aliis rebus.
|q154 Quaestio 154
|a0 Prologus
Deinde considerandum est de luxuriae partibus. Et circa hoc quaeruntur duodecim. Primo, de divisione partium
luxuriae.
Secundo, utrum fornicatio simplex sit peccatum mortale. Tertio, utrum sit maximum peccatorum. Quarto, utrum
in tactibus et osculis et aliis huiusmodi illecebris consistat peccatum mortale.
Quinto, utrum nocturna pollutio sit peccatum. Sexto, de stupro.
Septimo, de raptu. Octavo, de adulterio. Nono, de incestu. Decimo, de sacrilegio. Undecimo, de peccato contra
naturam. Duodecimo, de ordine gravitatis in praedictis speciebus.
|a1 Articulus 1
AG1
Ad primum sic proceditur. Videtur quod inconvenienter assignentur sex species luxuriae, scilicet, fornicatio
simplex, adulterium, incestus, stuprum, raptus et vitium contra naturam.
Diversitas enim materiae non diversificat speciem. Sed praedicta divisio sumitur secundum materiae
diversitatem, prout scilicet aliquis commiscetur coniugatae, vel virgini, vel alterius conditionis mulieri. Ergo
videtur quod per hoc species luxuriae non diversificentur.
AG2
Praeterea, species vitii unius non videntur diversificari per ea quae pertinent ad aliud vitium. Sed adulterium non
differt a simplici fornicatione nisi in hoc quod aliquis accedit ad eam quae est alterius, et sic iniustitiam
committit. Ergo videtur quod adulterium non debet poni species luxuriae.
AG3
Praeterea, sicut contingit quod aliquis commiscetur mulieri quae est alteri viro per matrimonium obligata, ita
etiam contingit quod aliquis commiscetur mulieri quae est obligata Deo per votum.
Sicut ergo adulterium ponitur species luxuriae, ita et sacrilegium species luxuriae poni debet.
AG4
Praeterea, ille qui est matrimonio iunctus non solum peccat si ad aliam mulierem accedat, sed etiam si sua
coniuge inordinate utatur. Sed hoc peccatum sub luxuria continetur.
Ergo deberet inter species luxuriae computari.
AG5
Praeterea, apostolus, II ad Cor. XII, dicit, ne iterum, cum venero, humiliet me Deus apud vos, et lugeam multos
ex his qui ante peccaverunt, et non egerunt poenitentiam super immunditia et fornicatione et impudicitia quam
gesserunt.
Ergo videtur quod etiam immunditia et impudicitia debeant poni species luxuriae, sicut et fornicatio.
AG6
Praeterea, divisum non condividitur dividentibus.
Sed luxuria condividitur praedictis, dicitur enim Galat. V, manifesta sunt opera carnis, quae sunt fornicatio,
immunditia, impudicitia, luxuria.
Ergo videtur quod inconvenienter fornicatio ponatur species luxuriae.
SC
Sed contra est quod praedicta divisio ponitur in decretis, XXXVI caus., qu. I.
CO
Respondeo dicendum quod, sicut dictum est, peccatum luxuriae consistit in hoc quod aliquis non secundum
rectam rationem delectatione venerea utitur. Quod quidem contingit dupliciter, uno modo, secundum materiam
in qua huiusmodi delectationem quaerit; alio modo, secundum quod, materia debita existente, non observantur
aliae debitae conditiones. Et quia circumstantia, inquantum huiusmodi, non dat speciem actui morali, sed eius
species sumitur ab obiecto, quod est materia actus; ideo oportuit species luxuriae assignari ex parte materiae vel
obiecti. Quae quidem potest non convenire rationi rectae dupliciter. Uno modo, quia habet repugnantiam ad
finem venerei actus. Et sic, inquantum impeditur generatio prolis, est vitium contra naturam, quod est in omni
actu venereo ex quo generatio sequi non potest. Inquantum autem impeditur debita educatio et promotio prolis
natae, est fornicatio simplex, quae est soluti cum soluta. Alio modo materia in qua exercetur actus venereus,
potest esse non conveniens rationi rectae per comparationem ad alios homines. Et hoc dupliciter. Primo quidem,
ex parte ipsius feminae cui aliquis commiscetur, quia ei debitus honor non servatur. Et sic est incestus, qui
consistit in abusu mulierum consanguinitate vel affinitate iunctarum.
Secundo, ex parte eius in cuius potestate est femina. Quia si est in potestate viri, est adulterium, si autem est in
potestate patris, est stuprum, si non inferatur violentia; raptus autem, si inferatur. Diversificantur autem istae
1850

