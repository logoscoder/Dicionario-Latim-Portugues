vel cum non multum excedat moderatam defensionem; mortale autem quando obfirmato animo in impugnantem
insurgit ad eum occidendum vel graviter laedendum.
RA1
Ad primum ergo dicendum quod rixa non simpliciter nominat contentionem, sed tria in praemissis verbis Isidori
ponuntur quae inordinationem rixae declarant. Primo quidem, promptitudinem animi ad contendendum, quod
significat cum dicit, semper ad contradicendum paratus, scilicet sive alius bene aut male dicat aut faciat.
Secundo, quia in ipsa contradictione delectatur, unde sequitur, et in iurgio delectatur. Tertio, quia ipse alios
provocat ad contradictiones, unde sequitur, et provocat contendentem.
RA2
Ad secundum dicendum quod ibi non intelligitur quod servi Isaac sint rixati, sed quod incolae terrae rixati sunt
contra eos.
Unde illi peccaverunt, non autem servi Isaac, qui calumniam patiebantur.
RA3
Ad tertium dicendum quod ad hoc quod iustum sit bellum, requiritur quod fiat auctoritate publicae potestatis,
sicut supra dictum est.
Rixa autem fit ex privato affectu irae vel odii. Si enim minister principis aut iudicis publica potestate aliquos
invadat qui se defendant, non dicuntur ipsi rixari, sed illi qui publicae potestati resistunt.
Et sic illi qui invadunt non rixantur neque peccant, sed illi qui se inordinate defendunt.
|a2 Articulus 2
AG1
Ad secundum sic proceditur. Videtur quod rixa non sit filia irae.
Dicitur enim Iac. IV, unde bella et lites in vobis? nonne ex concupiscentiis quae militant in membris vestris? sed
ira non pertinet ad concupiscibilem. Ergo rixa non est filia irae, sed magis concupiscentiae.
AG2
Praeterea, Prov. XXVIII dicitur, qui se iactat et dilatat iurgia concitat.
Sed idem videtur esse rixa quod iurgium. Ergo videtur quod rixa sit filia superbiae vel inanis gloriae, ad quam
pertinet se iactare et dilatare.
AG3
Praeterea, Prov. XVIII dicitur, labia stulti immiscent se rixis.
Sed stultitia differt ab ira, non enim opponitur mansuetudini, sed magis sapientiae vel prudentiae. Ergo rixa non
est filia irae.
AG4
Praeterea, Prov. X dicitur, odium suscitat rixas.
Sed odium oritur ex invidia; ut Gregorius dicit, XXXI Moral..
Ergo rixa non est filia irae, sed invidiae.
AG5
Praeterea, Prov. XVII dicitur, qui meditatur discordias seminat rixas.
Sed discordia est filia inanis gloriae, ut supra dictum est.
Ergo et rixa.
SC
Sed contra est quod Gregorius dicit, XXXI Moral., quod ex ira oritur rixa.
Et Prov. XV et XXIX dicitur, vir iracundus provocat rixas.
CO
Respondeo dicendum quod, sicut dictum est, rixa importat quandam contradictionem usque ad facta
pervenientem, dum unus alterum laedere molitur. Dupliciter autem unus alium laedere intendit. Uno modo, quasi
intendens absolute malum ipsius. Et talis laesio pertinet ad odium, cuius intentio est ad laedendum inimicum vel
in manifesto vel in occulto. Alio modo aliquis intendit alium laedere eo sciente et repugnante, quod importatur
nomine rixae. Et hoc proprie pertinet ad iram, quae est appetitus vindictae, non enim sufficit irato quod latenter
noceat ei contra quem irascitur, sed vult quod ipse sentiat, et quod contra voluntatem suam aliquid patiatur in
vindictam eius quod fecit, ut patet per ea quae supra dicta sunt de passione irae.
Et ideo rixa proprie oritur ex ira.
RA1
Ad primum ergo dicendum quod, sicut supra dictum est, omnes passiones irascibilis ex passionibus
concupiscibilis oriuntur. Et secundum hoc, illud quod proxime oritur ex ira, oritur etiam ex concupiscentia sicut
ex prima radice.
RA2
Ad secundum dicendum quod iactatio et dilatatio sui, quae fit per superbiam vel inanem gloriam, non directe
concitat iurgium aut rixam, sed occasionaliter, inquantum scilicet ex hoc concitatur ira, dum aliquis sibi ad
iniuriam reputat quod alter ei se praeferat; et sic ex ira sequuntur iurgia et rixae.
1386

