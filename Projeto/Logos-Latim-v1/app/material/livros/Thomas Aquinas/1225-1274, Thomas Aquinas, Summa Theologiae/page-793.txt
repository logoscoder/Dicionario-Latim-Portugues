Ad secundum dicendum quod illi qui cadunt de trabe in alto posita, patiuntur perturbationem imaginationis,
propter timorem casus imaginati.
RA3
Ad tertium dicendum quod omnis timens refugit id quod timet, et ideo, cum pigritia sit timor de ipsa operatione,
inquantum est laboriosa, impedit operationem, quia retrahit voluntatem ab ipsa.
Sed timor qui est de aliis rebus, intantum adiuvat operationem, inquantum inclinat voluntatem ad operandum ea
per quae homo effugit id quod timet.
|q45 Quaestio 45
|a0 Prologus
Deinde considerandum est de audacia. Et circa hoc quaeruntur quatuor. Primo, utrum audacia sit contraria timori.
Secundo, quomodo audacia se habeat ad spem. Tertio, de causa audaciae.
Quarto, de effectus ipsius.
|a1 Articulus 1
AG1
Ad primum sic proceditur. Videtur quod audacia non contrarietur timori.
Dicit enim Augustinus, in libro octoginta trium quaest., quod audacia vitium est.
Vitium autem virtuti contrariatur. Cum ergo timor non sit virtus, sed passio, videtur quod timori non contrarietur
audacia.
AG2
Praeterea, uni unum est contrarium. Sed timori contrariatur spes. Non ergo contrariatur ei audacia.
AG3
Praeterea, unaquaeque passio excludit passionem oppositam.
Sed id quod excluditur per timorem, est securitas, dicit enim Augustinus, II confess., quod timor securitati
praecavet ergo securitas contrariatur timori. Non ergo audacia.
SC
Sed contra est quod Philosophus dicit, in II rhetoric., quod audacia est timori contraria.
CO
Respondeo dicendum quod de ratione contrariorum est quod maxime a se distent, ut dicitur in X metaphys..
Illud autem quod maxime distat a timore, est audacia, timor enim refugit nocumentum futurum, propter eius
victoriam super ipsum timentem; sed audacia aggreditur periculum imminens, propter victoriam sui supra ipsum
periculum.
Unde manifeste timori contrariatur audacia.
RA1
Ad primum ergo dicendum quod ira et audacia, et omnium passionum nomina, dupliciter accipi possunt. Uno
modo, secundum quod important absolute motus appetitus sensitivi in aliquod obiectum bonum vel malum, et sic
sunt nomina passionum. Alio modo, secundum quod simul cum huiusmodi motu important recessum ab ordine
rationis, et sic sunt nomina vitiorum. Et hoc modo loquitur Augustinus de audacia, sed nos loquimur nunc de
audacia secundum primum modum.
RA2
Ad secundum dicendum quod uni secundum idem, non sunt plura contraria, sed secundum diversa, nihil prohibet
uni plura contrariari.
Et sic dictum est supra quod passiones irascibilis habent duplicem contrarietatem, unam secundum oppositionem
boni et mali, et sic timor contrariatur spei; aliam secundum oppositionem accessus et recessus, et sic timori
contrariatur audacia, spei vero desperatio.
RA3
Ad tertium dicendum quod securitas non significat aliquid contrarium timori, sed solam timoris exclusionem, ille
enim dicitur esse securus, qui non timet. Unde securitas opponitur timori sicut privatio, audacia autem sicut
contrarium. Et sicut contrarium includit in se privationem, ita audacia securitatem.
|a2 Articulus 2
AG1
Ad secundum sic proceditur. Videtur quod audacia non consequatur spem.
Audacia enim est respectu malorum et terribilium, ut dicitur in III ethic..
Spes autem respicit bonum.
Ut supra dictum est.
Ergo habent diversa obiecta, et non sunt unius ordinis. Non ergo audacia consequitur spem.
AG2
793

