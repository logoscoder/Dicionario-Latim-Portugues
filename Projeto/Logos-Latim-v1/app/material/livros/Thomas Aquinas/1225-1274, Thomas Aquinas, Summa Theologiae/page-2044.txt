Dicit enim Gregorius, in pastoral., quod ille qui curam animarum suscipit, terribiliter admonetur cum dicitur, fili
mi, si spoponderis pro amico tuo, defixisti apud extraneum manum tuam.
Et subdit, spondere namque pro amico est animam alienam in periculo suae conversationis accipere.
Sed ille qui obligatur homini pro aliquo debito, non potest intrare religionem nisi solvat id quod debet, si possit.
Cum ergo sacerdos possit curam animarum agere, ad quam se obligavit in periculo animae suae, videtur quod
non liceat ei, praetermissa cura animarum, religionem intrare.
AG2
Praeterea, quod uni licet, pari ratione omnibus similibus licet.
Sed si omnes presbyteri habentes curam animarum religionem intrarent, remanerent plebes absque cura
pastorum, quod esset inconveniens. Ergo videtur quod presbyteri curati non possint licite religionem intrare.
AG3
Praeterea, inter actus ad quos religiones ordinantur, praecipui sunt illi quibus aliquis contemplata aliis tradit.
Huiusmodi autem actus competunt presbyteris curatis et archidiaconis, quibus ex officio competit praedicare et
confessiones audire.
Ergo videtur quod non liceat presbytero curato vel archidiacono transire ad religionem.
SC
Sed contra est quod in decretis, XIX caus., qu. II, cap. Duae sunt leges, dicitur, si quis clericorum in ecclesia sua
sub episcopo populum retinet et saeculariter vivit, si, afflatus spiritu sancto, in aliquo monasterio vel regulari
canonica salvari se voluerit, etiam episcopo suo contradicente, eat liber, nostra auctoritate.
CO
Respondeo dicendum quod, sicut supra dictum est, obligatio voti perpetui praefertur omni alii obligationi.
Obligari autem voto perpetuo et solemni ad vacandum divinis obsequiis, competit proprie episcopis et religiosis.
Presbyteri autem curati et archidiaconi non obligantur voto perpetuo et solemni ad curam animarum retinendam,
sicut ad hoc obligantur episcopi.
Unde episcopi praesulatum non possunt deserere quacumque occasione, absque auctoritate Romani pontificis, ut
habetur extra, de regularibus et transeuntib. Ad relig., cap. Licet, archidiaconi autem et presbyteri curati possunt
libere abrenuntiare episcopo curam eis commissam, absque speciali licentia Papae, qui solus potest in votis
perpetuis dispensare.
Unde manifestum est quod archidiaconis et presbyteris curatis licet ad religionem transire.
RA1
Ad primum ergo dicendum quod presbyteri curati et archidiaconi obligaverunt se ad curam agendam subditorum
quandiu retinent archidiaconatum vel parochiam. Non autem obligaverunt se ad hoc quod perpetuo
archidiaconatum vel parochiam teneant.
RA2
Ad secundum dicendum quod, sicut Hieronymus dicit, contra vigilantium, quamvis a te linguae vipereae morsus
saevissimos patiantur, scilicet religiosi, quibus argumentaris, et dicis, si omnes se clauserint et fuerint in
solitudine, quis celebrabit ecclesias? quis saeculares homines lucrifaciet? quis peccantes ad virtutes poterit
exhortari? hoc enim modo, si omnes tecum fatui sint, sapiens esse quis poterit? et virginitas non erit approbanda,
si enim virgines omnes fuerint et nuptiae non erunt, interibit genus humanum. Rara est virtus, nec a pluribus
appetitur.
Patet ergo quod hic timor stultus est, puta, sicut si aliquis timeret haurire aquam, ne flumen deficeret.
|a8 Articulus 8
AG1
Ad octavum sic proceditur. Videtur quod non liceat de una religione transire ad aliam, etiam arctiorem.
Dicit enim apostolus, Heb. X, neque deserentes collectionem nostram, sicut est consuetudinis quibusdam,
Glossa, qui scilicet vel timore persecutionis cedunt, vel propria praesumptione a peccatoribus vel imperfectis, ut
iusti videantur, recedunt.
Sed hoc videntur facere qui de una religione transeunt ad aliam perfectiorem. Ergo videtur hoc esse illicitum.
AG2
Praeterea, professio monachorum est arctior quam professio regularium canonicorum, ut habetur extra, de statu
monach. Et canonic. Regul. Cap. Quod Dei timorem.
Sed non licet alicui transire de statu canonicorum regularium ad statum monachorum, dicitur enim in decretis,
XIX caus., qu. III, mandamus, et universaliter interdicimus, ne quis canonicus regulariter professus, nisi, quod
absit, publice lapsus fuerit, monachus efficiatur.
Ergo videtur quod non liceat alicui transire de una religione ad aliam maiorem.
AG3
Praeterea, tandiu aliquis obligatur ad implendum quod vovit, quandiu potest licite illud implere, sicut, si aliquis
vovit continentiam servare, etiam post contractum matrimonium per verba de praesenti, ante carnalem copulam,
tenetur implere votum, quia hoc potest facere religionem intrando. Si ergo aliquis licite potest de una religione
2044

