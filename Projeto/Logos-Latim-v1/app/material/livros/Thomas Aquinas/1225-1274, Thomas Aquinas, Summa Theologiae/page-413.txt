|a1 Articulus 1
AG1
Ad primum sic proceditur. Videtur quod sensualitas non solum sit appetitiva, sed etiam cognitiva.
Dicit enim Augustinus, XII de Trin., quod sensualis animae motus, qui in corporis sensus intenditur, nobis
pecoribusque communis est.
Sed corporis sensus sub VI cognitiva continentur.
Ergo sensualitas est vis cognitiva.
AG2
Praeterea, quae cadunt sub una divisione, videntur esse unius generis.
Sed Augustinus, in XII de Trin., dividit sensualitatem contra rationem superiorem et inferiorem; quae ad
cognitionem pertinent. Ergo sensualitas etiam est vis cognitiva
AG3
Praeterea, sensualitas in tentatione hominis tenet locum serpentis.
Sed serpens in tentatione primorum parentum se habuit ut nuntians et proponens peccatum; quod est vis
cognitivae.
Ergo sensualitas est vis cognitiva.
SC
Sed contra est quod sensualitas definitur esse appetitus rerum ad corpus pertinentium.
CO
Respondeo dicendum quod nomen sensualitatis sumptum videtur a sensuali motu, de quo Augustinus loquitur
XII de Trin., sicut ab actu sumitur nomen potentiae, ut a visione visus. Motus autem sensualis est appetitus
apprehensionem sensitivam consequens.
Actus enim apprehensivae virtutis non ita proprie dicitur motus, sicut actio appetitus, nam operatio virtutis
apprehensivae perficitur in hoc, quod res apprehensae sunt in apprehendente; operatio autem virtutis appetitivae
perficitur in hoc, quod appetens inclinatur in rem appetibilem. Et ideo operatio apprehensivae virtutis assimilatur
quieti, operatio autem virtutis appetitivae magis assimilatur motui.
Unde per sensualem motum intelligitur operatio appetitivae virtutis. Et sic sensualitas est nomen appetitus
sensitivi.
RA1
Ad primum ergo dicendum quod per hoc quod dicit Augustinus quod sensualis animae motus intenditur in
corporis sensus, non datur intelligi quod corporis sensus sub sensualitate comprehendantur, sed magis quod
motus sensualitatis sit inclinatio quaedam ad sensus corporis, dum scilicet appetimus ea quae per corporis sensus
apprehenduntur. Et sic corporis sensus pertinent ad sensualitatem quasi praeambuli.
RA2
Ad secundum dicendum quod sensualitas dividitur contra rationem superiorem et inferiorem, inquantum
communicant in actu motionis, vis enim cognitiva, ad quam pertinet ratio superior et inferior, est motiva, sicut et
appetitiva, ad quam pertinet sensualitas.
RA3
Ad tertium dicendum quod serpens non solum ostendit et proposuit peccatum, sed etiam, inclinavit in effectum
peccati.
Et quantum ad hoc, sensualitas per serpentem significatur.
|a2 Articulus 2
AG1
Ad secundum sic proceditur. Videtur quod appetitus sensitivus non distinguatur in irascibilem et
concupiscibilem, sicut in potentias diversas. Eadem enim potentia animae est unius contrarietatis, ut visus albi et
nigri, ut dicitur in II de anima.
Sed conveniens et nocivum sunt contraria. Cum ergo concupiscibilis respiciat conveniens, irascibilis vero
nocivum, videtur quod eadem potentia animae sit irascibilis et concupiscibilis.
AG2
Praeterea, appetitus sensitivus non est nisi convenientium secundum sensum. Sed conveniens secundum sensum
est obiectum concupiscibilis. Ergo nullus appetitus sensitivus est a concupiscibili differens.
AG3
Praeterea, odium est in irascibili, dicit enim Hieronymus, super Matth., possideamus in irascibili odium vitiorum.
Sed odium, cum contrarietur amori, est in concupiscibili.
Ergo eadem vis est concupiscibilis et irascibilis.
SC
Sed contra est quod Gregorius Nyssenus et Damascenus ponunt duas vires, irascibilem et concupiscibilem,
partes appetitus sensitivi.
CO
413

