Et ideo ista fuerunt prohibita pro tempore illo, in quo de novo oportebat convenire in unum gentiles et Iudaeos.
Procedente autem tempore, cessante causa, cessat effectus; manifestata evangelicae doctrinae veritate, in qua
Dominus docet quod nihil quod per os intrat, coinquinat hominem, ut dicitur Matth. XV; et quod nihil est
reiiciendum quod cum gratiarum actione percipitur, ut I ad Tim. IV dicitur.
Fornicatio autem prohibetur specialiter, quia gentiles eam non reputabant esse peccatum.
|q104 Quaestio 104
|a0 Prologus
Consequenter considerandum est de praeceptis iudicialibus.
Et primo, considerandum est de ipsis in communi; secundo, de rationibus eorum. Circa primum quaeruntur
quatuor.
Primo, quae sint iudicialia praecepta. Secundo, utrum sint figuralia. Tertio, de duratione eorum.
Quarto, de distinctione eorum.
|a1 Articulus 1
AG1
Ad primum sic proceditur. Videtur quod ratio praeceptorum iudicialium non consistat in hoc quod sunt
ordinantia ad proximum. Iudicialia enim praecepta a iudicio dicuntur. Sed multa sunt alia quibus homo ad
proximum ordinatur, quae non pertinent ad ordinem iudiciorum. Non ergo praecepta iudicialia dicuntur quibus
homo ordinatur ad proximum.
AG2
Praeterea, praecepta iudicialia a moralibus distinguuntur, ut supra dictum est.
Sed multa praecepta moralia sunt quibus homo ordinatur ad proximum, sicut patet in septem praeceptis secundae
tabulae. Non ergo praecepta iudicialia dicuntur ex hoc quod ad proximum ordinant.
AG3
Praeterea, sicut se habent praecepta caeremonialia ad Deum, ita se habent iudicialia praecepta ad proximum, ut
supra dictum est.
Sed inter praecepta caeremonialia sunt quaedam quae pertinent ad seipsum, sicut observantiae ciborum et
vestimentorum, de quibus supra dictum est.
Ergo praecepta iudicialia non ex hoc dicuntur quod ordinent hominem ad proximum.
SC
Sed contra est quod dicitur Ezech. XVIII, inter cetera bona opera viri iusti, si iudicium verum fecerit inter virum
et virum.
Sed iudicialia praecepta a iudicio dicuntur. Ergo praecepta iudicialia videntur dici illa quae pertinent ad
ordinationem hominum ad invicem.
CO
Respondeo dicendum quod, sicut ex supradictis patet, praeceptorum cuiuscumque legis quaedam habent vim
obligandi ex ipso dictamine rationis, quia naturalis ratio dictat hoc esse debitum fieri vel vitari. Et huiusmodi
praecepta dicuntur moralia, eo quod a ratione dicuntur mores humani.
Alia vero praecepta sunt quae non habent vim obligandi ex ipso dictamine rationis, quia scilicet in se considerata
non habent absolute rationem debiti vel indebiti; sed habent vim obligandi ex aliqua institutione divina vel
humana. Et huiusmodi sunt determinationes quaedam Moralium praeceptorum. Si igitur determinentur moralia
praecepta per institutionem divinam in his per quae ordinatur homo ad Deum, talia dicentur praecepta
caeremonialia.
Si autem in his quae pertinent ad ordinationem hominum ad invicem, talia dicentur praecepta iudicialia.
In duobus ergo consistit ratio iudicialium praeceptorum, scilicet ut pertineant ad ordinationem hominum ad
invicem; et ut non habeant vim obligandi ex sola ratione, sed ex institutione.
RA1
Ad primum ergo dicendum quod iudicia exercentur officio aliquorum principum, qui habent potestatem
iudicandi.
Ad principem autem pertinet non solum ordinare de his quae veniunt in litigium, sed etiam de voluntariis
contractibus qui inter homines fiunt, et de omnibus pertinentibus ad populi communitatem et regimen. Unde
praecepta iudicialia non solum sunt illa quae pertinent ad lites iudiciorum; sed etiam quaecumque pertinent ad
ordinationem hominum ad invicem, quae subest ordinationi principis tanquam supremi iudicis.
RA2
Ad secundum dicendum quod ratio illa procedit de illis praeceptis ordinantibus ad proximum, quae habent vim
obligandi ex solo dictamine rationis.
RA3

1108

