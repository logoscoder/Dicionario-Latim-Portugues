CO
Respondeo dicendum quod praedicta quatuor quae requiruntur ad iustificationem impii, tempore quidem sunt
simul, quia iustificatio impii non est successiva, ut dictum est, sed ordine naturae unum eorum est prius altero.
Et inter ea naturali ordine primum est gratiae infusio; secundum, motus liberi arbitrii in Deum; tertium est motus
liberi arbitrii in peccatum; quartum vero est remissio culpae. Cuius ratio est quia in quolibet motu naturaliter
primum est motio ipsius moventis; secundum autem est dispositio materiae, sive motus ipsius mobilis; ultimum
vero est finis vel terminus motus, ad quem terminatur motio moventis. Ipsa igitur Dei moventis motio est gratiae
infusio, ut dictum est supra; motus autem vel dispositio mobilis est duplex motus liberi arbitrii; terminus autem
vel finis motus est remissio culpae, ut ex supradictis patet.
Et ideo naturali ordine primum in iustificatione impii est gratiae infusio; secundum est motus liberi arbitrii in
Deum; tertium vero est motus liberi arbitrii in peccatum (propter hoc enim ille qui iustificatur, detestatur
peccatum, quia est contra Deum, unde motus liberi arbitrii in Deum, praecedit naturaliter motum liberi arbitrii in
peccatum, cum sit causa et ratio eius); quartum vero et ultimum est remissio culpae, ad quam tota ista
transmutatio ordinatur sicut ad finem, ut dictum est.
RA1
Ad primum ergo dicendum quod recessus a termino et accessus ad terminum dupliciter considerari possunt. Uno
modo, ex parte mobilis. Et sic naturaliter recessus a termino praecedit accessum ad terminum, prius enim est in
subiecto mobili oppositum quod abiicitur, et postmodum est id quod per motum assequitur mobile.
Sed ex parte agentis, est e converso. Agens enim per formam quae in eo praeexistit, agit ad removendum
contrarium, sicut sol per suam lucem agit ad removendum tenebras.
Et ideo ex parte solis, prius est illuminare quam tenebras removere; ex parte autem aeris illuminandi, prius est
purgari a tenebris quam consequi lumen, ordine naturae; licet utrumque sit simul tempore. Et quia infusio gratiae
et remissio culpae dicuntur ex parte Dei iustificantis, ideo ordine naturae prior est gratiae infusio quam culpae
remissio.
Sed si sumantur ea quae sunt ex parte hominis iustificati, est e converso, nam prius est naturae ordine liberatio a
culpa, quam consecutio gratiae iustificantis.
Vel potest dici quod termini iustificationis sunt culpa sicut a quo, et iustitia sicut ad quem, gratia vero est causa
remissionis culpae, et adeptionis iustitiae.
RA2
Ad secundum dicendum quod dispositio subiecti praecedit susceptionem formae ordine naturae, sequitur tamen
actionem agentis, per quam etiam ipsum subiectum disponitur. Et ideo motus liberi arbitrii naturae ordine
praecedit consecutionem gratiae, sequitur autem gratiae infusionem.
RA3
Ad tertium dicendum quod, sicut Philosophus dicit, in II physic., in motibus animi omnino praecedit motus in
principium speculationis, vel in finem actionis, sed in exterioribus motibus remotio impedimenti praecedit
assecutionem finis.
Et quia motus liberi arbitrii est motus animi, prius naturae ordine movetur in Deum sicut in finem, quam ad
removendum impedimentum peccati.
|a9 Articulus 9
AG1
Ad nonum sic proceditur. Videtur quod iustificatio impii non sit maximum opus Dei.
Per iustificationem enim impii consequitur aliquis gratiam viae. Sed per glorificationem consequitur aliquis
gratiam patriae, quae maior est. Ergo glorificatio Angelorum vel hominum est maius opus quam iustificatio
impii.
AG2
Praeterea, iustificatio impii ordinatur ad bonum particulare unius hominis. Sed bonum universi est maius quam
bonum unius hominis; ut patet in I ethic..
Ergo maius opus est creatio caeli et terrae quam iustificatio impii.
AG3
Praeterea, maius est ex nihilo aliquid facere, et ubi nihil cooperatur agenti, quam ex aliquo facere aliquid cum
aliqua cooperatione patientis. Sed in opere creationis ex nihilo fit aliquid, unde nihil potest cooperari agenti.
Sed in iustificatione impii Deus ex aliquo aliquid facit, idest ex impio iustum, et est ibi aliqua cooperatio ex parte
hominis, quia est ibi motus liberi arbitrii, ut dictum est.
Ergo iustificatio impii non est maximum opus Dei.
SC
Sed contra est quod in Psalmo CXLIV, dicitur, miserationes eius super omnia opera eius.
Et in collecta dicitur, Deus, qui omnipotentiam tuam parcendo maxime et miserando manifestas.
Et Augustinus dicit exponens illud Ioan. XIV, maiora horum faciet, quod maius opus est ut ex impio iustus fiat,
quam creare caelum et terram.
1170

