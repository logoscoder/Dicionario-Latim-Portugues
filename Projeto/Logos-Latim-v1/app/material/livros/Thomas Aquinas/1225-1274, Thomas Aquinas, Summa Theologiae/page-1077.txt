Ad tertium dicendum quod vetus lex in multis diminuit corporalem cultum. Propter quod statuit quod non in
omni loco sacrificia offerrentur, neque a quibuslibet.
Et multa huiusmodi statuit ad diminutionem exterioris cultus; sicut etiam Rabbi Moyses Aegyptius dicit.
Oportebat tamen non ita attenuare corporalem cultum Dei, ut homines ad cultum Daemonum declinarent.
|a4 Articulus 4
AG1
Ad quartum sic proceditur. Videtur quod caeremoniae veteris legis inconvenienter dividantur in sacrificia, sacra,
sacramenta et observantias.
Caeremoniae enim veteris legis figurabant Christum. Sed hoc solum fiebat per sacrificia, per quae figurabatur
sacrificium quo Christus se obtulit oblationem et hostiam Deo, ut dicitur ad Ephes. V.
Ergo sola sacrificia erant caeremonialia.
AG2
Praeterea, vetus lex ordinabatur ad novam. Sed in nova lege ipsum sacrificium est sacramentum altaris. Ergo in
veteri lege non debuerunt distingui sacramenta contra sacrificia.
AG3
Praeterea, sacrum dicitur quod est Deo dicatum, secundum quem modum tabernaculum et vasa eius sacrificari
dicebantur.
Sed omnia caeremonialia erant ordinata ad cultum Dei, ut dictum est.
Ergo caeremonialia omnia sacra erant.
Non ergo una pars caeremonialium debet sacra nominari.
AG4
Praeterea, observantiae ab observando dicuntur. Sed omnia praecepta legis observari debebant, dicitur enim
Deut. VIII, observa et cave ne quando obliviscaris Domini Dei tui, et negligas mandata eius atque iudicia et
caeremonias.
Non ergo observantiae debent poni una pars caeremonialium.
AG5
Praeterea, solemnitates inter caeremonialia computantur, cum sint in umbram futuri, ut patet ad colos. II.
Similiter etiam oblationes et munera; ut patet per apostolum, ad Heb. IX.
Quae tamen sub nullo horum contineri videntur.
Ergo inconveniens est praedicta distinctio caeremonialium.
SC
Sed contra est quod in veteri lege singula praedicta caeremoniae vocantur. Sacrificia enim dicuntur caeremoniae
Num. XV, offerat vitulum et sacrificia eius ac libamenta, ut caeremoniae eius postulant.
De sacramento etiam ordinis dicitur Levit. VII, haec est unctio Aaron et filiorum eius in caeremoniis.
De sacris etiam dicitur Exod. XXXVIII, haec sunt instrumenta tabernaculi testimonii in caeremoniis Levitarum.
De observantiis etiam dicitur III Reg. IX, si aversi fueritis, non sequentes me, nec observantes caeremonias quas
proposui vobis.
CO
Respondeo dicendum quod, sicut supra dictum est, caeremonialia praecepta ordinantur ad cultum Dei. In quo
quidem cultu considerari possunt et ipse cultus, et colentes, et instrumenta colendi. Ipse autem cultus specialiter
consistit in sacrificiis, quae in Dei reverentiam offeruntur.
Instrumenta autem colendi pertinent ad sacra, sicut est tabernaculum, et vasa, et alia huiusmodi. Ex parte autem
colentium duo possunt considerari. Scilicet et eorum institutio ad cultum divinum, quod fit per quandam
consecrationem vel populi, vel ministrorum, et ad hoc pertinent sacramenta. Et iterum eorum singularis
conversatio, per quam distinguuntur ab his qui Deum non colunt, et ad hoc pertinent observantiae, puta in cibis
et vestimentis et aliis huiusmodi.
RA1
Ad primum ergo dicendum quod sacrificia oportebat offerri et in aliquibus locis, et per aliquos homines, et totum
hoc ad cultum Dei pertinet. Unde sicut per sacrificia significatur Christus immolatus, ita etiam per sacramenta et
sacra illorum figurabantur sacramenta et sacra novae legis; et per eorum observantias figurabatur conversatio
populi novae legis.
Quae omnia ad Christum pertinent.
RA2
Ad secundum dicendum quod sacrificium novae legis, idest eucharistia, continet ipsum Christum, qui est
sanctificationis auctor, sanctificavit enim per suum sanguinem populum, ut dicitur ad Heb. Ult..
Et ideo hoc sacrificium etiam est sacramentum. Sed sacrificia veteris legis non continebant Christum, sed ipsum
figurabant, et ideo non dicuntur sacramenta. Sed ad hoc designandum seorsum erant quaedam sacramenta in
veteri lege, quae erant figurae futurae consecrationis. Quamvis etiam quibusdam consecrationibus quaedam
sacrificia adiungerentur.
1077

