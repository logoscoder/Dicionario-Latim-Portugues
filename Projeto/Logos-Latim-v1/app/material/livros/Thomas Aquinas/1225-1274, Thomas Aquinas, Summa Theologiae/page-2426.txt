delictum in omnes homines in condemnationem, sic et per unius iustitiam in omnes homines in iustificationem
vitae.
Ad hoc autem datur baptismus ut aliquis, per ipsum regeneratus, incorporetur Christo, factus membrum ipsius,
unde dicitur Gal. III, quicumque in Christo baptizati estis, Christum induistis.
Unde manifestum est quod omnes ad baptismum tenentur; et sine eo non potest esse salus hominibus.
RA1
Ad primum ergo dicendum quod nunquam homines potuerunt salvari, etiam ante Christi adventum, nisi fierent
membra Christi, quia, ut dicitur Act. IV, non est aliud nomen datum hominibus in quo oporteat nos salvos fieri.
Sed ante adventum Christi, homines Christo incorporabantur per fidem futuri adventus, cuius fidei signaculum
erat circumcisio, ut apostolus dicit, Rom. IV.
Ante vero quam circumcisio institueretur, sola fide, ut Gregorius dicit, cum sacrificiorum oblatione, quibus suam
fidem antiqui patres profitebantur, homines Christo incorporabantur. Post adventum etiam Christi, homines per
fidem Christo incorporantur, secundum illud Ephes. III habitare Christum per fidem in cordibus vestris.
Sed alio signo manifestatur fides rei iam praesentis quam demonstrabatur quando erat futura, sicut aliis verbis
significatur praesens, praeteritum et futurum. Et ideo, licet ipsum sacramentum baptismi non semper fuerit
necessarium ad salutem, fides tamen, cuius baptismus sacramentum est, semper necessaria fuit.
RA2
Ad secundum dicendum quod, sicut in secunda parte dictum est, illi qui baptizantur, renovantur per baptismum
secundum spiritum, corpus tamen remanet subiectum vetustati peccati, secundum illud Rom. VIII, corpus
quidem mortuum est propter peccatum, spiritus vero vivit propter iustificationem.
Unde Augustinus probat, in libro contra Iulianum, quod non baptizatur in homine quidquid in eo est.
Manifestum est autem quod homo non generat generatione carnali secundum spiritum, sed secundum carnem. Et
ideo filii baptizatorum cum peccato originali nascuntur. Unde indigent baptizari.
RA3
Ad tertium dicendum quod illi qui sunt sanctificati in utero, consequuntur quidem gratiam emundantem a
peccato originali, non tamen ex hoc ipso consequuntur characterem, quo Christo configurentur. Et propter hoc, si
aliqui nunc sanctificarentur in utero, necesse esset eos baptizari, ut per susceptionem characteris aliis membris
Christi conformarentur.
|a2 Articulus 2
AG1
Ad secundum sic proceditur. Videtur quod sine baptismo nullus possit salvari.
Dicit enim Dominus, Ioan. III, nisi quis renatus fuerit ex aqua et spiritu sancto, non potest introire in regnum
Dei.
Sed illi soli salvantur qui regnum Dei intrant. Ergo nullus potest salvari sine baptismo, quo aliquis regeneratur ex
aqua et spiritu sancto.
AG2
Praeterea, in libro de ecclesiasticis dogmatibus dicitur, nullum catechumenum, quamvis in bonis operibus
defunctum, aeternam vitam habere credimus, excepto martyrio, ubi tota sacramenta baptismi complentur.
Sed si aliquis sine baptismo possit salvari, maxime hoc haberet locum in catechumenis bona opera habentibus,
qui videntur habere fidem per dilectionem operantem. Videtur ergo quod sine baptismo nullus possit salvari.
AG3
Praeterea, sicut supra dictum est, baptismi sacramentum est de necessitate salutis. Necessarium autem est sine
quo non potest aliquid esse, ut dicitur in V metaphys..
Ergo videtur quod sine baptismo nullus possit consequi salutem.
SC
Sed contra est quod Augustinus dicit, super Levit., invisibilem sanctificationem quibusdam affuisse et profuisse
sine visibilibus sacramentis, visibilem vero sanctificationem, quae fit sacramento visibili, sine invisibili posse
adesse, sed non prodesse.
Cum ergo sacramentum baptismi ad visibilem sanctificationem pertineat, videtur quod sine sacramento baptismi
aliquis possit salutem consequi per invisibilem sanctificationem.
CO
Respondeo dicendum quod sacramentum baptismi dupliciter potest alicui deesse. Uno modo, et re et voto, quod
contingit in illis qui nec baptizantur nec baptizari volunt. Quod manifeste ad contemptum sacramenti pertinet,
quantum ad illos qui habent usum liberi arbitrii. Et ideo hi quibus hoc modo deest baptismus, salutem consequi
non possunt, quia nec sacramentaliter nec mentaliter Christo incorporantur, per quem solum est salus.
Alio modo potest sacramentum baptismi alicui deesse re, sed non voto, sicut cum aliquis baptizari desiderat, sed
aliquo casu praevenitur morte antequam baptismum suscipiat. Talis autem sine baptismo actuali salutem
consequi potest, propter desiderium baptismi, quod procedit ex fide per dilectionem operante, per quam Deus
interius hominem sanctificat, cuius potentia sacramentis visibilibus non alligatur. Unde Ambrosius dicit de
2426

