Praeterea, Gregorius dicit, super Ezech., nemo repente fit summus, sed in bona conversatione a minimis quis
inchoat, ut ad magna perveniat.
Sed magna sunt consilia, quae pertinent ad perfectionem vitae, minora autem sunt praecepta, quae pertinent ad
communem iustitiam. Ergo videtur quod non debent aliqui, ad observantiam consiliorum, religionem intrare, nisi
prius fuerint in praeceptis exercitati.
AG3
Praeterea, sicut sacri ordines habent quandam excellentiam in ecclesia, ita et status religionis.
Sed sicut Gregorius scribit siagrio episcopo, et habetur in decretis, dist. XLVIII, ordinate ad ordines accedendum
est, nam casum appetit qui ad summi loci fastigia, postpositis gradibus, per abrupta quaerit ascensum. Scimus
enim quod aedificati parietes non prius tignorum pondus accipiunt, nisi a novitatis suae humore siccentur, ne, si
ante pondera quam solidentur accipiant, cunctam simul fabricam deponant.
Ergo videtur quod non debent aliqui ad religionem transire nisi in praeceptis exercitati.
AG4
Praeterea, super illud Psalmi, sicut ablactatus super matre sua, dicit Glossa, in utero matris ecclesiae primo
concipimur, dum fidei rudimentis instruimur; deinde in lucem edimur, dum per baptismum regeneramur; deinde
quasi manibus ecclesiae portamur et lacte nutrimur, cum post baptismum bonis operibus informamur et lacte
spiritualis doctrinae nutrimur, proficiendo donec, iam grandiusculi, a lacte matris accedamus ad mensam patris;
idest, a simplici doctrina, ubi praedicatur verbum caro factum, accedamus ad verbum patris in principio apud
Deum.
Et postea subdit quod nuper baptizati in sabbato sancto, quasi manibus ecclesiae gestantur et lacte nutriuntur
usque ad Pentecosten, quo tempore nulla difficilia indicuntur, non ieiunatur, non media nocte surgitur, postea,
spiritu Paraclito confirmati, quasi ablactati, incipiunt ieiunare et alia difficilia servare. Multi vero hunc ordinem
pervertunt, ut haeretici et schismatici, se ante tempus a lacte separantes, unde exstinguuntur.
Sed hunc ordinem pervertere videntur illi qui religionem intrant, vel alios ad intrandum inducunt, antequam sint
in faciliori observantia praeceptorum exercitati.
Ergo videtur quod sint haeretici vel schismatici.
AG5
Praeterea, a prioribus ad posteriora est transeundum. Sed praecepta sunt priora consiliis, quia sunt communiora,
utpote a quibus non convertitur consequentia essendi, quicumque enim servat consilia, servat praecepta, sed non
convertitur. Congruus autem ordo est ut a prioribus ad posteriora transeatur. Ergo non debet aliquis transire ad
observantiam consiliorum in religione, nisi prius sit exercitatus in praeceptis.
SC
Sed contra est quod Dominus matthaeum publicanum, qui in observantia praeceptorum exercitatus non erat,
advocavit ad consiliorum observantiam, dicitur enim Luc. V, quod, relictis omnibus, secutus est eum.
Ergo non est necessarium quod ante aliquis exerceatur in observantia praeceptorum quam transeat ad
perfectionem consiliorum.
CO
Respondeo dicendum quod, sicut ex supra dictis patet, status religionis est quoddam spirituale exercitium ad
consequendum perfectionem caritatis, quod quidem fit inquantum per religionis observantias auferuntur
impedimenta perfectae caritatis. Haec autem sunt quae implicant affectum hominis ad terrena. Per hoc autem
quod affectus hominis implicatur ad terrena, non solum impeditur perfectio caritatis, sed interdum etiam ipsa
caritas perditur, dum per inordinatam conversionem ad bona temporalia homo avertitur ab incommutabili bono
mortaliter peccando. Unde patet quod religionis observantiae, sicut tollunt impedimenta perfectae caritatis, ita
etiam tollunt occasiones peccandi, sicut patet quod per ieiunium et vigilias et obedientiam et alia huiusmodi,
retrahitur homo a peccatis gulae et luxuriae, et a quibuscumque aliis peccatis. Et ideo ingredi religionem non
solum expedit his qui sunt exercitati in praeceptis, ut ad maiorem perfectionem perveniant, sed etiam his qui non
sunt exercitati, ut facilius peccata vitent et perfectionem assequantur.
RA1
Ad primum ergo dicendum quod Hieronymus dicit, super Matth., mentitus est adolescens dicens, haec omnia
servavi a iuventute mea. Si enim quod positum est in mandatis, diliges proximum tuum sicut teipsum, opere
complesset, quomodo postea, audiens, vade et vende omnia quae habes et da pauperibus, tristis recessit? sed
intelligendum est eum mentitum esse quantum ad perfectam observantiam huius praecepti.
Unde Origenes, super Matth., dicit quod scriptum est in evangelio secundum Hebraeos, quod cum Dominus
dixisset ei, vade et vende omnia quae habes, coepit dives scalpere caput suum.
Et dixit ad eum Dominus, quomodo dicis, feci legem et prophetas? est in lege, diliges proximum tuum sicut
teipsum, et ecce, multi fratres tui, filii Abrahae, amicti sunt stercore, morientes prae fame; et domus tua plena est
multis bonis, et non egreditur aliquid omnino ex ea ad eos. Itaque Dominus, redarguens eum, dicit, si vis
perfectus esse, etc.. Impossibile est enim implere mandatum quod dicit, diliges proximum tuum sicut teipsum, et
esse divitem, et maxime, tantas possessiones habere.
Quod est intelligendum de perfecta impletione huius praecepti.
2037

