Ad primum ergo dicendum quod a gratia gratum faciente nullus deficit nisi propter peccatum, ex quo contingit
quod homo sit aversus a fine debito, in aliquo indebito finem constituens.
Et secundum hoc appetitus eius non inhaeret principaliter vero finali bono, sed apparenti. Et propter hoc sine
gratia gratum faciente non potest esse vera pax, sed solum apparens.
RA2
Ad secundum dicendum quod, sicut Philosophus dicit, in IX ethic., ad amicitiam non pertinet concordia in
opinionibus, sed concordia in bonis conferentibus ad vitam, et praecipue in magnis, quia dissentire in aliquibus
parvis quasi videtur non esse dissensus. Et propter hoc nihil prohibet aliquos caritatem habentes in opinionibus
dissentire. Nec hoc repugnat paci, quia opiniones pertinent ad intellectum, qui praecedit appetitum, qui per
pacem unitur. Similiter etiam, existente concordia in principalibus bonis, dissensio in aliquibus parvis non est
contra caritatem. Procedit enim talis dissensio ex diversitate opinionum, dum unus aestimat hoc de quo est
dissensio pertinere ad illud bonum in quo conveniunt, et alius aestimat non pertinere. Et secundum hoc talis
dissensio de minimis et de opinionibus repugnat quidem paci perfectae, in qua plene veritas cognoscetur et
omnis appetitus complebitur, non tamen repugnat paci imperfectae, qualis habetur in via.
RA3
Ad tertium dicendum quod pax est opus iustitiae indirecte, inquantum scilicet removet prohibens. Sed est opus
caritatis directe, quia secundum propriam rationem caritas pacem causat.
Est enim amor vis unitiva, ut dionysius dicit, IV cap. De div. Nom.
Pax autem est unio appetitivarum inclinationum.
|a4 Articulus 4
AG1
Ad quartum sic proceditur. Videtur quod pax sit virtus.
Praecepta enim non dantur nisi de actibus virtutum. Sed dantur praecepta de habendo pacem, ut patet Marc. IX,
pacem habete inter vos.
Ergo pax est virtus.
AG2
Praeterea, non meremur nisi actibus virtutum. Sed facere pacem est meritorium, secundum illud Matth. V, beati
pacifici, quoniam filii Dei vocabuntur.
Ergo pax est virtus.
AG3
Praeterea, vitia virtutibus opponuntur. Sed dissensiones, quae opponuntur paci, numerantur inter vitia; ut patet ad
Gal. V.
Ergo pax est virtus.
SC
Sed contra, virtus non est finis ultimus, sed via in ipsum.
Sed pax est quodammodo finis ultimus; ut Augustinus dicit, XIX de CIV. Dei.
Ergo pax non est virtus.
CO
Respondeo dicendum quod, sicut supra dictum est, cum omnes actus se invicem consequuntur, secundum
eandem rationem ab agente procedentes, omnes huiusmodi actus ab una virtute procedunt, nec habent singuli
singulas virtutes a quibus procedant. Ut patet in rebus corporalibus, quia enim ignis calefaciendo liquefacit et
rarefacit, non est in igne alia virtus liquefactiva et alia rarefactiva, sed omnes actus hos operatur ignis per unam
suam virtutem calefactivam. Cum igitur pax causetur ex caritate secundum ipsam rationem dilectionis Dei et
proximi, ut ostensum est, non est alia virtus cuius pax sit proprius actus nisi caritas, sicut et de gaudio dictum est.
RA1
Ad primum ergo dicendum quod ideo praeceptum datur de pace habenda, quia est actus caritatis. Et propter hoc
etiam est actus meritorius. Et ideo ponitur inter beatitudines, quae sunt actus virtutis perfectae, ut supra dictum
est.
Ponitur etiam inter fructus, inquantum est quoddam finale bonum spiritualem dulcedinem habens.
RA2
Et per hoc patet solutio ad secundum.
RA3
Ad tertium dicendum quod uni virtuti multa vitia opponuntur, secundum diversos actus eius. Et secundum hoc
caritati non solum opponitur odium, ratione actus dilectionis; sed etiam acedia vel invidia, ratione gaudii; et
dissensio, ratione pacis.
|q30 Quaestio 30
|a0 Prologus

1335

