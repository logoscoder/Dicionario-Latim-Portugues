Et eadem ratio est de Angelis aliorum ordinum.
Ergo Christus est caput Angelorum.
CO
Respondeo dicendum quod, sicut dictum est, ubi est unum corpus, necesse est ponere unum caput. Unum autem
corpus similitudinarie dicitur una multitudo ordinata in unum secundum distinctos actus sive officia. Manifestum
est autem quod ad unum finem, qui est gloria divinae fruitionis, ordinantur et homines et Angeli. Unde corpus
ecclesiae mysticum non solum consistit ex hominibus, sed etiam ex Angelis. Totius autem huius multitudinis
Christus est caput, quia propinquius se habet ad Deum, et perfectius participat dona ipsius, non solum quam
homines, sed etiam quam Angeli; et de eius influentia non solum homines recipiunt, sed etiam Angeli.
Dicitur enim Ephes. I, quod constituit eum, scilicet Christum Deus pater, ad dexteram suam in caelestibus, supra
omnem principatum et potestatem et virtutem et dominationem, et omne nomen quod nominatur non solum in
hoc saeculo, sed etiam in futuro, et omnia subiecit sub pedibus eius.
Et ideo Christus non solum est caput hominum, sed etiam Angelorum.
Unde Matth. IV legitur quod accesserunt Angeli et ministrabant ei.
RA1
Ad primum ergo dicendum quod influentia Christi super omnes homines principaliter quidem est quantum ad
animas, secundum quas homines conveniunt cum Angelis in natura generis, licet non in natura speciei. Et huius
conformitatis ratione Christus potest dici caput Angelorum, licet deficiat conformitas quantum ad corpora.
RA2
Ad secundum dicendum quod ecclesia secundum statum viae est congregatio fidelium, sed secundum statum
patriae est congregatio comprehendentium. Christus autem non solum fuit viator, sed etiam comprehensor. Et
ideo non solum fidelium, sed etiam comprehendentium est caput, utpote plenissime habens gratiam et gloriam.
RA3
Ad tertium dicendum quod Augustinus ibi loquitur secundum quandam assimilationem causae ad effectum,
prout scilicet res corporalis agit in corpora, et res spiritualis in res spirituales.
Tamen humanitas Christi, ex virtute spiritualis naturae, scilicet divinae, potest aliquid causare non solum in
spiritibus hominum, sed etiam in spiritibus Angelorum, propter maximam coniunctionem eius ad Deum, scilicet
secundum unionem personalem.
|a5 Articulus 5
AG1
Ad quintum sic proceditur. Videtur quod non sit eadem gratia qua Christus est caput ecclesiae, cum gratia
singulari illius hominis.
Dicit enim apostolus, Rom. V, si unius delicto multi mortui sunt, multo magis gratia Dei et donum in gratia
unius hominis Iesu Christi in plures abundavit.
Sed aliud est peccatum actuale ipsius Adae, et aliud peccatum originale, quod traduxit in posteros. Ergo alia est
gratia personalis, quae est propria ipsius Christi, et alia est gratia eius inquantum est caput ecclesiae, quae ab ipso
ad alios derivatur.
AG2
Praeterea, habitus distinguuntur secundum actus. Sed ad alium actum ordinatur in Christo gratia eius personalis,
scilicet ad sanctificationem illius animae, et ad alium actum ordinatur gratia capitis, scilicet ad sanctificandum
alios. Ergo alia est gratia personalis ipsius Christi, et alia est gratia eius inquantum est caput ecclesiae.
AG3
Praeterea, sicut supra dictum est, in Christo distinguitur triplex gratia, scilicet gratia unionis, gratia capitis, et
gratia singularis illius hominis. Sed gratia singularis Christi est alia a gratia unionis. Ergo est etiam alia a gratia
capitis.
SC
Sed contra est quod dicitur Ioan. I, de plenitudine eius omnes accepimus.
Secundum hoc autem est caput nostrum, quod ab eo accipimus. Ergo secundum hoc quod habet plenitudinem
gratiae, est caput nostrum.
Plenitudinem autem gratiae habuit secundum quod perfecte fuit in illo gratia personalis, ut supra dictum est.
Ergo secundum gratiam personalem est caput nostrum. Et ita non est alia gratia capitis, et alia gratia personalis.
CO
Respondeo dicendum quod unumquodque agit inquantum est ens actu.
Oportet autem quod sit idem actu quo aliquid est actu, et quo agit, et sic idem est calor quo ignis est calidus, et
quo calefacit. Non tamen omnis actus quo aliquid est actu, sufficit ad hoc quod sit principium agendi in alia, cum
enim agens sit praestantius patiente, ut Augustinus dicit, XII super Gen. Ad litt., et Philosophus, in III de anima,
oportet quod agens in alia habeat actum secundum eminentiam quandam.
Dictum est autem supra quod in anima Christi recepta est gratia secundum maximam eminentiam. Et ideo ex
eminentia gratiae quam accepit, competit sibi quod gratia illa ad alios derivetur. Quod pertinet ad rationem
2104

