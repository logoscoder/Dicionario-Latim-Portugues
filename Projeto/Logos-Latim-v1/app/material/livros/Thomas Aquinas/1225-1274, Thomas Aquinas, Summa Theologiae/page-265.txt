Et hoc est quod dicit dionysius, XIV cap. Caelest. Hierarch., multi sunt beati exercitus supernarum mentium,
infirmam et constrictam excedentes nostrorum materialium numerorum commensurationem.
Et huius ratio est quia, cum perfectio universi sit illud quod praecipue Deus intendit in creatione rerum, quanto
aliqua sunt magis perfecta tanto in maiori excessu sunt creata a Deo.
Sicut autem in corporibus attenditur excessus secundum magnitudinem, ita in rebus incorporeis potest attendi
excessus secundum multitudinem. Videmus autem quod corpora incorruptibilia, quae sunt perfectiora inter
corpora, excedunt quasi incomparabiliter secundum magnitudinem corpora corruptibilia, nam tota sphaera
activorum et passivorum est aliquid modicum respectu corporum caelestium. Unde rationabile est quod
substantiae immateriales excedant secundum multitudinem substantias materiales, quasi incomparabiliter.
RA1
Ad primum ergo dicendum quod in Angelis non est numerus qui est quantitas discreta, causatus ex divisione
continui, sed causatus ex distinctione formarum, prout multitudo est de transcendentibus, ut supra dictum est.
RA2
Ad secundum dicendum quod ex hoc quod natura angelica est Deo propinqua, oportet quod habeat minimum de
multitudine in sui compositione, non autem ita quod in paucis salvetur.
RA3
Ad tertium dicendum quod ratio illa est Aristotelis in XII metaphys..
Et ex necessitate concluderet, si substantiae separatae essent propter substantias corporales, sic enim frustra
essent immateriales substantiae, nisi ex eis aliquis motus in rebus corporalibus appareret. Non est autem hoc
verum, quod substantiae immateriales sint propter corporales, quia finis nobilior est his quae sunt ad finem.
Unde etiam Aristoteles dicit ibidem quod haec ratio non est necessaria, sed probabilis. Coactus autem fuit hac
ratione uti, quia ad cognoscendum intelligibilia non possumus pervenire nisi per sensibilia.
RA4
Ad quartum dicendum quod ratio illa procedit secundum opinionem eorum qui causam distinctionis rerum
ponebant esse materiam.
Hoc autem improbatum est. Unde multiplicatio Angelorum neque secundum materiam, neque secundum corpora
est accipienda, sed secundum divinam sapientiam, diversos ordines immaterialium substantiarum excogitantem.
|a4 Articulus 4
AG1
Ad quartum sic proceditur. Videtur quod Angeli non differant specie. Cum enim differentia sit nobilior genere,
quaecumque conveniunt secundum id quod est nobilissimum in eis, conveniunt in ultima differentia constitutiva;
et ita sunt eadem secundum speciem. Sed omnes Angeli conveniunt in eo quod est nobilissimum in eis, scilicet
in intellectualitate.
Ergo omnes Angeli sunt unius speciei.
AG2
Praeterea, magis et minus non diversificant speciem. Sed Angeli non videntur differre ad invicem nisi secundum
magis et minus; prout scilicet unus alio est simplicior, et perspicacioris intellectus. Ergo Angeli non differunt
specie.
AG3
Praeterea, anima et Angelus ex opposito dividuntur. Sed omnes animae sunt unius speciei. Ergo et Angeli.
AG4
Praeterea, quanto aliquid est perfectius in natura, tanto magis debet multiplicari. Hoc autem non esset, si in una
specie esset unum tantum individuum.
Ergo multi Angeli sunt unius speciei.
SC
Sed contra est quod in his quae sunt unius speciei, non est invenire prius et posterius, ut dicitur in III metaphys..
Sed in Angelis, etiam unius ordinis, sunt primi et medii et ultimi, ut dicit dionysius, X cap. Ang. Hier..
Ergo Angeli non sunt eiusdem speciei.
CO
Respondeo dicendum quod quidam dixerunt omnes substantias spirituales esse unius speciei, etiam animas.
Alii vero quod omnes Angeli sunt unius speciei, sed non animae.
Quidam vero quod omnes Angeli unius hierarchiae, aut etiam unius ordinis.
Sed hoc est impossibile. Ea enim quae conveniunt specie et differunt numero, conveniunt in forma, et
distinguuntur materialiter. Si ergo Angeli non sunt compositi ex materia et forma, ut dictum est supra, sequitur
quod impossibile sit esse duos Angelos unius speciei. Sicut etiam impossibile esset dicere quod essent plures
albedines separatae, aut plures humanitates; cum albedines non sint plures nisi secundum quod sunt in pluribus
substantiis. Si tamen Angeli haberent materiam, nec sic possent esse plures Angeli unius speciei. Sic enim
oporteret quod principium distinctionis unius ab alio esset materia, non quidem secundum divisionem

265

