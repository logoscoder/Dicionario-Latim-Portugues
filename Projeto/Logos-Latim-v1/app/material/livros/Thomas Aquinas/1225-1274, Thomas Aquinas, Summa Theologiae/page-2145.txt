AG2
Praeterea, caro pertinet ad naturam humanam. Sed, sicut dicit Damascenus, in III libro, dicimus naturam verbi
incarnatam esse, secundum beatos Athanasium et Cyrillum.
Ergo videtur quod, pari ratione, ea quae sunt humanae naturae, possint dici de divina natura.
AG3
Praeterea, ea quae sunt divinae naturae, conveniunt humanae naturae in Christo, sicut cognoscere futura, et
habere salutiferam virtutem. Ergo videtur quod, pari ratione ea, quae sunt humanae naturae, possint dici de
divina natura.
SC
Sed contra est quod Damascenus dicit, in III libro, deitatem quidem dicentes, non nominamus de ea quae
humanitatis idiomata, idest proprietates, non enim dicimus deitatem passibilem vel creabilem.
Deitas autem est divina natura. Ergo ea quae sunt humanae naturae, non possunt dici de divina natura.
CO
Respondeo dicendum quod ea quae sunt proprie unius, non possunt vere de aliquo praedicari nisi de eo quod est
idem illi, sicut risibile non convenit nisi ei quod est homo. In mysterio autem incarnationis non est eadem divina
natura et humana, sed est eadem hypostasis utriusque naturae. Et ideo ea quae sunt unius naturae, non possunt de
alia praedicari, secundum quod in abstracto significantur. Nomina vero concreta supponunt hypostasim naturae.
Et ideo indifferenter praedicari possunt ea quae ad utramque naturam pertinent, de nominibus concretis sive,
illud nomen de quo dicuntur det intelligere utramque naturam, sicut hoc nomen Christus in quo intelligitur et
divinitas ungens et humanitas uncta; sive solum divinam naturam, sicut hoc nomen Deus, vel filius Dei; sive
solum naturam humanam, sicut hoc nomen homo, vel Iesus.
Unde leo Papa dicit, in epistola ad palaestinos, non interest ex qua Christus substantia nominetur, cum
inseparabiliter manente unitate personae, idem sit et totus hominis filius propter carnem, et totus Dei filius
propter unam cum patre divinitatem.
RA1
Ad primum ergo dicendum quod in divinis realiter est idem persona cum natura, et ratione huius identitatis,
divina natura praedicatur de filio Dei. Non tamen est idem modus significandi. Et ideo quaedam dicuntur de filio
Dei quae non dicuntur de divina natura, sicut dicimus quod filius Dei est genitus, non tamen dicimus quod divina
natura sit genita, ut in prima parte habitum est.
Et similiter in mysterio incarnationis dicimus quod filius Dei est passus, non autem dicimus quod natura divina
sit passa.
RA2
Ad secundum dicendum quod incarnatio magis importat unionem ad carnem quam carnis proprietatem. Utraque
autem natura est in Christo unita alteri in persona, ratione cuius unionis et natura divina dicitur incarnata, et
humana natura deificata, ut supra dictum est.
RA3
Ad tertium dicendum quod ea quae sunt divinae naturae, dicuntur de humana natura, non secundum quod
essentialiter competunt divinae naturae, sed secundum quod participative derivantur ad humanam naturam. Unde
ea quae participari non possunt a natura humana, sicut esse increatum aut omnipotentem, nullo modo de humana
natura dicuntur. Divina autem natura nihil participative recipit ab humana natura. Et ideo ea quae sunt humanae
naturae, nullo modo possunt dici de divina.
|a6 Articulus 6
AG1
Ad sextum sic proceditur. Videtur quod haec sit falsa, Deus factus est homo. Cum enim homo significet
substantiam, fieri hominem est fieri simpliciter. Sed haec est falsa, Deus factus est simpliciter. Ergo haec est
falsa, Deus factus est homo.
AG2
Praeterea, fieri hominem est mutari. Sed Deus non potest esse subiectum mutationis, secundum illud Malach. III,
ego Dominus, et non mutor.
Ergo videtur quod haec sit falsa, Deus factus est homo.
AG3
Praeterea, homo, secundum quod de Christo dicitur, supponit personam filii Dei. Sed haec est falsa, Deus factus
est persona filii Dei. Ergo haec est falsa, Deus factus est homo.
SC
Sed contra est quod dicitur Ioan. I, verbum caro factum est.
Et sicut Athanasius dicit, in epistola ad epictetum, quod dixit verbum caro factum est, simile est ac si diceretur,
homo factus est.
CO
Respondeo dicendum quod unumquodque dicitur esse factum illud quod de novo incipit praedicari de ipso.
2145

