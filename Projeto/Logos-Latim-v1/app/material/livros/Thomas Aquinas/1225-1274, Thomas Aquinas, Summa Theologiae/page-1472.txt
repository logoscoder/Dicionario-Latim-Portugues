Homo autem est Dominus eorum quae ad ipsum pertinent, non autem est Dominus eorum quae ad alium
pertinent.
Et ideo in his quae sunt secundum alias virtutes non requiritur nisi iudicium virtuosi, extenso tamen nomine
iudicii, ut dictum est.
Sed in his quae pertinent ad iustitiam requiritur ulterius iudicium alicuius superioris, qui utrumque valeat
arguere, et ponere manum suam in ambobus.
Et propter hoc iudicium specialius pertinet ad iustitiam quam ad aliquam aliam virtutem.
RA4
Ad quartum dicendum quod iustitia in principe quidem est sicut virtus architectonica, quasi imperans et
praecipiens quod iustum est, in subditis autem est tanquam virtus executiva et ministrans. Et ideo iudicium, quod
importat definitionem iusti, pertinet ad iustitiam secundum quod est principaliori modo in praesidente.
|a2 Articulus 2
AG1
Ad secundum sic proceditur. Videtur quod non sit licitum iudicare. Non enim infligitur poena nisi pro illicito.
Sed iudicantibus imminet poena, quam non iudicantes effugiunt, secundum illud Matth. VII, nolite iudicare, ut
non iudicemini.
Ergo iudicare est illicitum.
AG2
Praeterea, Rom. XIV dicitur, tu quis es, qui iudicas alienum servum? suo Domino stat aut cadit.
Dominus autem omnium Deus est. Ergo nulli homini licet iudicare.
AG3
Praeterea, nullus homo est sine peccato, secundum illud I Ioan. I, si dixerimus quia peccatum non habemus,
nosipsos seducimus.
Sed peccanti non licet iudicare, secundum illud Rom. II, inexcusabilis es, o homo omnis qui iudicas, in quo enim
alterum iudicas, teipsum condemnas; eadem enim agis quae iudicas.
Ergo nulli est licitum iudicare.
SC
Sed contra est quod dicitur Deut. XVI, iudices et magistros constitues in omnibus portis tuis, ut iudicent
populum iusto iudicio.
CO
Respondeo dicendum quod iudicium intantum est licitum inquantum est iustitiae actus.
Sicut autem ex praedictis patet, ad hoc quod iudicium sit actus iustitiae tria requiruntur, primo quidem, ut
procedat ex inclinatione iustitiae; secundo, quod procedat ex auctoritate praesidentis; tertio, quod proferatur
secundum rectam rationem prudentiae. Quodcumque autem horum defuerit, est iudicium vitiosum et illicitum.
Uno quidem modo, quando est contra rectitudinem iustitiae, et sic dicitur iudicium perversum vel iniustum. Alio
modo, quando homo iudicat in his in quibus non habet auctoritatem, et sic dicitur iudicium usurpatum.
Tertio modo, quando deest certitudo rationis, puta cum aliquis de his iudicat quae sunt dubia vel occulta per
aliquas leves coniecturas, et sic dicitur iudicium suspiciosum vel temerarium.
RA1
Ad primum ergo dicendum quod Dominus ibi prohibet iudicium temerarium, quod est de intentione cordis vel de
aliis incertis, ut Augustinus dicit, in libro de serm. Dom. In monte.
Vel prohibet ibi iudicium de rebus divinis, de quibus, cum sint supra nos, non debemus iudicare, sed simpliciter
ea credere, ut Hilarius dicit, super Matth..
Vel prohibet iudicium quod non sit ex benevolentia, sed ex animi amaritudine, ut chrysostomus dicit.
RA2
Ad secundum dicendum quod iudex constituitur ut minister Dei.
Unde dicitur Deut. I, quod iustum est iudicate; et postea subdit, quia Dei est iudicium.
RA3
Ad tertium dicendum quod illi qui sunt in gravibus peccatis non debent iudicare eos qui sunt in eisdem peccatis
vel minoribus, ut chrysostomus dicit, super illud Matth. VII, nolite iudicare.
Et praecipue est hoc intelligendum quando illa peccata sunt publica, quia ex hoc generatur scandalum in cordibus
aliorum.
Si autem non sunt publica, sed occulta, et necessitas iudicandi immineat propter officium, potest cum humilitate
et timore vel arguere vel iudicare.
Unde Augustinus dicit, in libro de serm. Dom. In monte, si invenerimus nos in eodem vitio esse,
congemiscamus, et ad pariter conandum invitemus.
Nec tamen propter hoc homo sic seipsum condemnat ut novum condemnationis meritum sibi acquirat, sed quia,
condemnans alium, ostendit se similiter condemnabilem esse, propter idem peccatum vel simile.

1472

