Manifestum est autem quod substantia panis assumpta a peccatore non statim esse desinit, sed manet quandiu per
calorem naturalem digeratur. Unde tandiu corpus Christi sub speciebus sacramentalibus manet a peccatoribus
sumptis.
Unde dicendum est quod peccator sacramentaliter corpus Christi manducare potest, et non solum iustus.
RA1
Ad primum ergo dicendum quod verba illa, et similia, sunt intelligenda de spirituali manducatione, quae
peccatoribus non convenit.
Et ideo ex pravo intellectu horum verborum videtur praedictus error processisse, dum nescierunt distinguere inter
corporalem et spiritualem manducationem.
RA2
Ad secundum dicendum quod etiam si infidelis sumat species sacramentales, corpus Christi sub sacramento
sumit. Unde manducat Christum sacramentaliter, si ly sacramentaliter determinat verbum ex parte manducati. Si
autem ex parte manducantis, tunc, proprie loquendo, non manducat sacramentaliter, quia non utitur eo quod
accipit ut sacramento, sed ut simplici cibo. Nisi forte infidelis intenderet recipere id quod ecclesia confert, licet
non haberet fidem veram circa alios articulos, vel circa hoc sacramentum.
RA3
Ad tertium dicendum quod, etiam si mus aut canis hostiam consecratam manducet, substantia corporis Christi
non desinet esse sub speciebus quandiu species illae manent, hoc est, quandiu substantia panis maneret, sicut
etiam si proiiceretur in lutum.
Nec hoc vergit in detrimentum dignitatis Christi, qui voluit a peccatoribus crucifigi absque diminutione suae
dignitatis, praesertim cum mus aut canis non tangat ipsum corpus Christi secundum propriam speciem, sed
solum secundum species sacramentales.
Quidam autem dixerunt quod, statim cum sacramentum tangitur a mure vel cane, desinit ibi esse corpus Christi.
Quod etiam derogat veritati sacramenti, sicut supra dictum est.
Nec tamen dicendum est quod animal brutum sacramentaliter corpus Christi manducet, quia non est natum uti eo
ut sacramento.
Unde non sacramentaliter, sed per accidens corpus Christi manducat sicut manducaret ille qui sumeret hostiam
consecratam quia nesciens eam esse consecratam. Et quia id quod est per accidens non cadit in divisione alicuius
generis, ideo hic modus manducandi corpus Christi non ponitur tertius, praeter sacramentalem et spiritualem.
|a4 Articulus 4
AG1
Ad quartum sic proceditur. Videtur quod peccator sumens corpus Christi sacramentaliter non peccet. Non enim
est maioris dignitatis Christus sub specie sacramenti quam sub specie propria. Sed peccatores tangentes corpus
Christi in substantia propria non peccabant, quin immo veniam peccatorum consequebantur, sicut legitur Luc.
VII de muliere peccatrice; et Matth. XIV dicitur, quicumque tetigerunt fimbriam vestimenti eius, salvi facti sunt.
Ergo non peccant, sed magis salutem consequuntur, sacramentum corporis Christi sumendo.
AG2
Praeterea, hoc sacramentum, sicut et alia, est quaedam spiritualis medicina. Sed medicina datur infirmis ad
salutem, secundum illud Matth. IX, non est opus valentibus medicus, sed male habentibus.
Infirmi autem vel male habentes spiritualiter sunt peccatores.
Ergo hoc sacramentum sumi potest absque culpa.
AG3
Praeterea, hoc sacramentum, cum in se Christum contineat, est de maximis bonis. Maxima autem bona sunt,
secundum Augustinum, in libro de Lib. Arbit., quibus nullus male potest uti.
Nullus autem peccat nisi per abusum alicuius rei.
Ergo nullus peccator sumens hoc sacramentum peccat.
AG4
Praeterea, sicut hoc sacramentum sentitur gustu et tactu, ita et visu. Si ergo peccator peccet ex eo quod sumit hoc
sacramentum gustu et tactu, videtur quod etiam peccaret videndo. Quod patet esse falsum, cum ecclesia omnibus
hoc sacramentum videndum et adorandum proponat. Ergo peccator non peccat ex hoc quod manducat hoc
sacramentum.
AG5
Praeterea, contingit quandoque quod aliquis peccator non habet conscientiam sui peccati. Nec tamen talis
peccare videtur corpus Christi sumendo, quia, secundum hoc, omnes peccarent qui sumunt, quasi periculo se
exponentes; cum apostolus dicit, I Cor. IV, nihil mihi conscius sum, sed non in hoc iustificatus sum.
Non ergo videtur quod peccatori cedat in culpam si hoc sacramentum sumat.
SC
Sed contra est quod apostolus dicit, I Cor. XI, qui manducat et bibit indigne, iudicium sibi manducat et bibit.
Dicit autem Glossa ibidem, indigne manducat et bibit qui in crimine est, vel irreverenter tractat.
2519

