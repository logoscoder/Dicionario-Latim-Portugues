RA2
Ad secundum dicendum quod spiritualis medicus, scilicet Christus, dupliciter operatur. Uno modo, interius per
seipsum, et sic praeparat voluntatem hominis ut bonum velit et malum odiat. Alio modo operatur per ministros,
exterius adhibendo sacramenta, et sic operatur perficiendo id quod est exterius inchoatum. Et ideo sacramentum
baptismi non est exhibendum nisi ei in quo interioris conversionis aliquod signum apparet, sicut nec medicina
corporalis adhibetur infirmo nisi in eo aliquis motus vitalis appareat.
RA3
Ad tertium dicendum quod baptismus est fidei sacramentum.
Fides autem informis non sufficit ad salutem, nec ipsa est fundamentum, sed sola fides formata, quae per
dilectionem operatur, ut Augustinus dicit, in libro de fide et operibus.
Unde nec sacramentum baptismi salutem conferre potest cum voluntate peccandi, quae fidei formam excludit.
Non autem est per impressionem characteris baptismalis aliquis disponendus ad gratiam, quandiu apparet in eo
voluntas peccandi, quia, Deus neminem ad virtutem compellit, sicut Damascenus dicit.
|a5 Articulus 5
AG1
Ad quintum sic proceditur. Videtur quod peccatoribus baptizatis sint opera satisfactoria imponenda. Hoc enim ad
iustitiam Dei pertinere videtur, ut pro quolibet peccato aliquis puniatur, secundum illud Eccle. Ult., cuncta quae
fiunt adducet Deus in iudicium.
Sed opera satisfactoria imponuntur peccatoribus in poenam praeteritorum peccatorum. Ergo videtur quod
peccatoribus baptizatis sint opera satisfactoria imponenda.
AG2
Praeterea, per opera satisfactoria exercitantur peccatores de novo conversi ad iustitiam, et subtrahuntur
occasiones peccandi, nam satisfacere est peccatorum causas excidere et peccatis aditum non indulgere.
Sed hoc maxime necessarium est nuper baptizatis. Ergo videtur quod opera satisfactoria sint baptizatis
iniungenda.
AG3
Praeterea, non minus debitum est ut homo Deo satisfaciat quam proximo. Sed nuper baptizatis iniungendum est
quod satisfaciant proximis, si eos laeserunt. Ergo etiam est eis iniungendum ut Deo satisfaciant per opera
poenitentiae.
SC
Sed contra est quod Ambrosius, super Rom. XI, sine poenitentia sunt dona Dei et vocatio, dicit, gratia Dei in
baptismo non requirit gemitum neque planctum, vel etiam opus aliquod, sed solam fidem, et omnia gratis
condonat.
CO
Respondeo dicendum quod, sicut apostolus dicit, Rom. VI, quicumque baptizati sumus in Christo Iesu, in morte
ipsius baptizati sumus, consepulti enim sumus ei per baptismum in mortem, ita scilicet quod homo per
baptismum incorporatur ipsi morti Christi.
Manifestum est autem ex supra dictis quod mors Christi satisfactoria fuit sufficienter pro peccatis, non solum
nostris, sed etiam totius mundi, ut dicitur I Ioan. II.
Et ideo ei qui baptizatur pro quibuscumque peccatis non est aliqua satisfactio iniungenda, hoc autem esset
iniuriam facere passioni et morti Christi, quasi ipsa non esset sufficiens ad plenariam satisfactionem pro peccatis
baptizandorum.
RA1
Ad primum ergo dicendum quod, sicut Augustinus dicit, in libro de baptismo parvulorum, ad hoc baptismus
valet ut baptizati Christo incorporentur ut membra eius.
Unde ipsa poena Christi fuit satisfactoria pro peccatis baptizandorum, sicut et poena unius membri potest esse
satisfactoria pro peccato alterius membri.
Unde Isaiae LIII dicitur, vere languores nostros ipse tulit, et dolores nostros ipse portavit.
RA2
Ad secundum dicendum quod nuper baptizati exercitandi sunt ad iustitiam, non per opera poenalia, sed per opera
facilia, ut quasi quodam lacte facilis exercitii promoveantur ad perfectiora, ut Glossa dicit, super illud Psalmi,
sicut ablactatus super matre sua.
Unde et Dominus discipulos suos de novo conversos a ieiunio excusavit, ut patet Matth. IX.
Et hoc est quod dicitur I Pet. II, sicut modo geniti infantes lac concupiscite, ut in eo crescatis in salutem.
RA3
Ad tertium dicendum quod restituere male ablata proximis, et satisfacere de iniuriis illatis, est cessare a
peccando, quia hoc ipsum quod est detinere aliena et proximum non placare, est peccatum. Et ideo peccatoribus
baptizatis iniungendum est quod satisfaciant proximis, sicut et quod desistant a peccato.
Non est autem eis iniungendum quod pro peccatis praeteritis aliquam poenam patiantur.
2429

