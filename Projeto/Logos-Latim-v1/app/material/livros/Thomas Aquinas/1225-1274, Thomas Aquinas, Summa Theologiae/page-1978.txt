Ad secundum dicendum quod in statu felicitatis futurae homo pervenit ad perfectum, et ideo non relinquitur
locus proficiendi per meritum. Si tamen relinqueretur, esset efficacius meritum, propter caritatem maiorem. Sed
contemplatio praesentis vitae cum quadam imperfectione est, et adhuc habet quo proficiat.
Et ideo non tollit rationem merendi, sed augmentum meriti facit, propter maius exercitium caritatis divinae.
RA3
Ad tertium dicendum quod sacrificium spiritualiter Deo offertur cum aliquid ei exhibetur. Inter omnia autem
bona hominis Deus maxime acceptat bonum humanae animae, ut hoc sibi in sacrificium offeratur. Offerre autem
debet aliquis Deo, primo quidem, animam suam, secundum illud Eccli. XXX, miserere animae tuae placens Deo,
secundo autem, animas aliorum, secundum illud Apoc. Ult., qui audit, dicat, veni.
Quanto autem homo animam suam vel alterius propinquius Deo coniungit, tanto sacrificium est Deo magis
acceptum. Unde magis acceptum est Deo quod aliquis animam suam et aliorum applicet contemplationi, quam
actioni. Per hoc ergo quod dicitur quod nullum sacrificium est Deo magis acceptum quam zelus animarum, non
praefertur meritum vitae activae merito vitae contemplativae, sed ostenditur magis esse meritorium si quis
offerat Deo animam suam et aliorum, quam quaecumque alia exteriora dona.
|a3 Articulus 3
AG1
Ad tertium sic proceditur. Videtur quod vita contemplativa impediatur per activam. Ad vitam enim
contemplativam necessaria est quaedam vacatio mentis, secundum illud Psalmi, vacate, et videte quoniam ego
sum Deus.
Sed vita activa habet inquietudinem, secundum illud Luc. X, martha, martha, sollicita es et turbaris erga plurima.
Ergo vita activa contemplativam impedit.
AG2
Praeterea, ad vitam contemplativam requiritur claritas visionis.
Sed vita activa impedit visionis claritatem, dicit enim Gregorius, super Ezech., quod lippa est et fecunda, quia,
dum occupatur in opere, minus videt.
Ergo vita activa impedit contemplativam.
AG3
Praeterea, unum contrariorum impeditur per aliud. Sed vita activa et contemplativa videntur contrarietatem
habere ad invicem, quia vita activa occupatur circa plurima, vita autem contemplativa insistit ad contemplandum
unum, unde et ex opposito dividuntur. Ergo videtur quod vita contemplativa impediatur per activam.
SC
Sed contra est quod Gregorius dicit, in VI Moral., qui contemplationis arcem tenere desiderant, prius se in campo
per exercitium operis probent.
CO
Respondeo dicendum quod vita activa potest considerari quantum ad duo. Uno modo, quantum ad ipsum
studium et exercitium exteriorum actionum. Et sic manifestum est quod vita activa impedit contemplativam,
inquantum impossibile est quod aliquis simul occupetur circa exteriores actiones, et divinae contemplationi
vacet. Alio modo potest considerari vita activa quantum ad hoc quod interiores animae passiones componit et
ordinat. Et quantum ad hoc, vita activa adiuvat ad contemplationem, quae impeditur per inordinationem
interiorum passionum.
Unde Gregorius dicit, in VI Moral., cum contemplationis arcem aliqui tenere desiderant, prius se in campo per
exercitium operis probent, ut sollicite sciant si nulla iam mala proximis irrogant, si irrogata a proximis
aequanimiter portant, si obiectis bonis temporalibus nequaquam mens laetitia solvitur, si subtractis non nimio
maerore sauciantur. Ac deinde perpendant si, cum ad semetipsos introrsus redeunt, in eo quod spiritualia
rimantur, nequaquam secum rerum corporalium umbras trahunt, vel fortasse tractas manu discretionis abigunt.
Ex hoc ergo exercitium vitae activae confert ad contemplativam, quod quietat interiores passiones, ex quibus
phantasmata proveniunt, per quae contemplatio impeditur.
RA
Et per hoc patet responsio ad obiecta. Nam rationes illae procedunt quantum ad ipsam occupationem exteriorum
actuum, non autem quantum ad effectum, qui est moderatio passionum.
|a4 Articulus 4
AG1
Ad quartum sic proceditur. Videtur quod vita activa non sit prior quam contemplativa. Vita enim contemplativa
directe pertinet ad dilectionem Dei, vita autem activa ad dilectionem proximi.
Sed dilectio Dei praecedit dilectionem proximi, inquantum proximus propter Deum diligitur. Ergo videtur quod
etiam vita contemplativa sit prior quam activa.
AG2

1978

