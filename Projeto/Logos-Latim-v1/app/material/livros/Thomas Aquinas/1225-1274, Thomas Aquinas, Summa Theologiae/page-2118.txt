Respondeo dicendum quod aliqua scientia potest esse discursiva vel collativa dupliciter. Uno modo, quantum ad
scientiae acquisitionem, sicut accidit in nobis, qui procedimus ad cognoscendum unum per aliud, sicut effectus
per causas, et e converso. Et hoc modo scientia animae Christi non fuit discursiva vel collativa, quia haec
scientia de qua nunc loquimur, fuit sibi divinitus indita, non per investigationem rationis acquisita. Alio modo
potest dici scientia discursiva vel collativa quantum ad usum, sicut scientes interdum ex causis concludunt
effectus, non ut de novo addiscant, sed volentes uti scientia quam iam habent. Et hoc modo scientia animae
Christi poterat esse collativa et discursiva, poterat enim ex uno aliud concludere, sicut sibi placebat.
Sicut, Matth. XVII, cum Dominus quaesivisset a Petro a quibus reges terrae tributum acciperent, a filiis suis an
ab alienis, Petro respondente quod ab alienis, conclusit, ergo liberi sunt filii.
RA1
Ad primum ergo dicendum quod a Christo excluditur consilium quod est cum dubitatione, et per consequens
electio, quae in sui ratione tale consilium includit. Non autem a Christo excluditur usus consiliandi.
RA2
Ad secundum dicendum quod ratio illa procedit de discursu et collatione prout ordinatur ad scientiam
acquirendam.
RA3
Ad tertium dicendum quod beati conformantur Angelis quantum ad dona gratiarum, manet tamen differentia
quae est secundum naturam. Et ideo uti collatione et discursu est connaturale animabus beatorum, non autem
Angelis.
|a4 Articulus 4
AG1
Ad quartum sic proceditur. Videtur quod in Christo huiusmodi scientia fuerit minor quam in Angelis. Perfectio
enim proportionatur perfectibili. Sed anima humana, secundum ordinem naturae, est infra naturam angelicam.
Cum igitur scientia de qua nunc loquimur, sit indita animae Christi ad perfectionem ipsius, videtur quod
huiusmodi scientia fuerit infra scientiam qua perficitur natura angelica.
AG2
Praeterea, scientia animae Christi fuit aliquo modo collativa et discursiva, quod non potest dici de scientia
Angelorum. Ergo scientia animae Christi fuit inferior scientia Angelorum.
AG3
Praeterea, quanto aliqua scientia est magis immaterialis, tanto est potior. Sed scientia Angelorum est
immaterialior quam scientia animae Christi, quia anima Christi est actus corporis et habet conversionem ad
phantasmata, quod de Angelis dici non potest. Ergo scientia Angelorum est potior quam scientia animae Christi.
SC
Sed contra est quod apostolus dicit, Heb. II, eum qui modico quam Angeli minoratus est, videmus Iesum, propter
passionem mortis, gloria et honore coronatum.
Ex quo apparet quod propter solam passionem mortis dicatur Christus ab Angelis minoratus. Non ergo propter
scientiam.
CO
Respondeo dicendum quod scientia indita animae Christi potest considerari dupliciter, uno modo, secundum id
quod habuit a causa influente; alio modo, secundum id quod habuit ex subiecto recipiente. Quantum igitur ad
primum, scientia indita animae Christi fuit excellentior quam scientia Angelorum, et quantum ad multitudinem
cognitorum, et quantum ad scientiae certitudinem, quia lumen spirituale quod est inditum animae Christi, est
multo excellentius quam lumen quod pertinet ad naturam angelicam.
Quantum autem ad secundum, scientia indita animae Christi est infra scientiam angelicam, scilicet quantum ad
modum cognoscendi qui est naturalis animae humanae, qui scilicet est per conversionem ad phantasmata et per
collationem et discursum.
RA
Et per hoc patet responsio ad obiecta.
|a5 Articulus 5
AG1
Ad quintum sic proceditur. Videtur quod in Christo non fuerit habitualis scientia.
Dictum est enim quod animam Christi decuit maxima perfectio. Sed maior est perfectio scientiae existentis in
actu quam praeexistentis in habitu. Ergo conveniens fuisse videtur quod omnia sciret in actu. Ergo non habuit
habitualem scientiam.
AG2
Praeterea, cum habitus ordinetur ad actum, frustra videtur esse habitualis scientia quae nunquam in actum
reducitur. Cum autem Christus sciverit omnia, sicut iam dictum est, non potuisset omnia illa actu considerare

2118

