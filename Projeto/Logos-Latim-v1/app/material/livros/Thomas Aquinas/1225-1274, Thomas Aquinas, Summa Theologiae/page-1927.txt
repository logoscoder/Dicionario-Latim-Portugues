Habitus autem est forma permanens. Unde manifestum est quod prophetia, proprie loquendo, non est habitus.
RA1
Ad primum ergo dicendum quod illa divisio Philosophi non comprehendit absolute omnia quae sunt in anima,
sed ea quae possunt esse principia Moralium actuum, qui quandoque fiunt ex passione, quandoque autem ex
habitu, quandoque autem ex potentia nuda, ut patet in his qui ex iudicio rationis aliquid operantur antequam
habeant habitum. Potest tamen prophetia ad passionem reduci, si tamen nomen passionis pro qualibet receptione
accipiatur; prout Philosophus dicit, in III de anima, quod intelligere pati quoddam est.
Sicut enim in cognitione naturali intellectus possibilis patitur ex lumine intellectus agentis, ita etiam in
cognitione prophetica intellectus humanus patitur ex illustratione divini luminis.
RA2
Ad secundum dicendum quod, sicut in rebus corporalibus, abeunte passione, remanet quaedam habilitas ad hoc
quod iterum patiatur, sicut lignum semel inflammatum facilius iterum inflammatur; ita etiam in intellectu
prophetae, cessante actuali illustratione, remanet quaedam habilitas ad hoc quod facilius iterato illustretur. Sicut
etiam mens semel ad devotionem excitata, facilius postmodum ad devotionem pristinam revocatur, propter quod
Augustinus, in libro de orando Deum, dicit esse necessarias crebras orationes, ne concepta devotio totaliter
exstinguatur.
Potest tamen dici quod aliquis dicitur propheta etiam cessante actuali prophetica illustratione, ex deputatione
divina, secundum illud Ierem. I, et prophetam in gentibus dedi te.
RA3
Ad tertium dicendum quod omne donum gratiae hominem elevat ad aliquid quod est supra naturam humanam.
Quod quidem potest esse dupliciter. Uno modo, quantum ad substantiam actus, sicut miracula facere, et
cognoscere incerta et occulta divinae sapientiae. Et ad hos actus non datur homini donum gratiae habituale. Alio
modo est aliquid supra naturam humanam quantum ad modum actus, non autem quantum ad substantiam ipsius,
sicut diligere Deum, et cognoscere eum in speculo creaturarum. Et ad hoc datur donum gratiae habituale.
|a3 Articulus 3
AG1
Ad tertium sic proceditur. Videtur quod prophetia sit solum futurorum contingentium.
Dicit enim cassiodorus quod prophetia est inspiratio vel revelatio divina rerum eventus immobili veritate
denuntians.
Sed eventus pertinet ad contingentia futura. Ergo de solis contingentibus futuris fit revelatio prophetica.
AG2
Praeterea, gratia prophetiae dividitur contra sapientiam et fidem quae sunt de divinis; et discretionem spirituum,
quae est de spiritibus creatis; et scientiam, quae est de rebus humanis; ut patet I ad Cor. XII.
Habitus autem et actus distinguuntur secundum obiecta, ut patet per ea quae supra dicta sunt.
Ergo videtur quod de nullo pertinente ad aliquod horum sit prophetia.
Relinquitur ergo quod sit solum de futuris contingentibus.
AG3
Praeterea, diversitas obiecti causat diversitatem speciei, ut ex supra dictis patet.
Si ergo prophetia quaedam sit de futuris contingentibus, quaedam autem de quibusdam aliis rebus, videtur sequi
quod non sit eadem species prophetiae.
SC
Sed contra est quod Gregorius dicit, super Ezech., quod prophetia quaedam est de futuro, sicut id quod dicitur
Isaiae VII, ecce, virgo concipiet et pariet filium; quaedam de praeterito, sicut id quod dicitur Gen. I, in principio
creavit Deus caelum et terram; quaedam de praesenti, sicut id quod dicitur I ad Cor. XIV, si omnes prophetent,
intret autem quis infidelis, occulta cordis eius manifesta fiunt.
Non ergo est prophetia solum de contingentibus futuris.
CO
Respondeo dicendum quod manifestatio quae fit per aliquod lumen, ad omnia illa se extendere potest quae illi
lumini subiiciuntur, sicut visio corporalis se extendit ad omnes colores, et cognitio naturalis animae se extendit
ad omnia illa quae subduntur lumini intellectus agentis. Cognitio autem prophetica est per lumen divinum, quo
possunt omnia cognosci, tam divina quam humana, tam spiritualia quam corporalia. Et ideo revelatio prophetica
ad omnia huiusmodi se extendit. Sicut de his quae pertinent ad Dei excellentiam et Angelorum, spirituum
ministerio revelatio prophetica facta est, ut Isaiae VI, ubi dicitur, vidi Dominum sedentem super solium
excelsum et elevatum.
Eius etiam prophetia continet ea quae pertinent ad corpora naturalia, secundum illud Isaiae XL, quis mensus est
pugillo aquas, etc.? continet etiam ea quae ad mores hominum pertinent, secundum illud Isaiae LVIII, frange
esurienti panem tuum, etc..
Continet etiam ea quae pertinent ad futuros eventus, secundum illud Isaiae XLVII, venient tibi subito haec duo in
die una, sterilitas et viduitas.
1927

