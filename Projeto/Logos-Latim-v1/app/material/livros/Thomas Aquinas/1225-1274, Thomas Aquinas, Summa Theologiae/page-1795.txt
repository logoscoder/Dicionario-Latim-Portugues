RA2
Ad secundum dicendum quod caritas est radix omnium donorum et virtutum, ut supra dictum est.
Et ideo quidquid pertinet ad fortitudinem potest etiam ad caritatem pertinere.
RA3
Ad tertium dicendum quod inter fructus ponuntur duo quae sufficienter correspondent dono fortitudinis, scilicet
patientia, quae respicit sustinentiam malorum; et longanimitas, quae respicere potest diuturnam expectationem et
operationem bonorum.
|q140 Quaestio 140
|a0 Prologus
Deinde considerandum est de praeceptis fortitudinis. Et primo, de praeceptis ipsius fortitudinis. Secundo, de
praeceptis partium eius.
|a1 Articulus 1
AG1
Ad primum sic proceditur. Videtur quod non convenienter in lege divina praecepta fortitudinis tradantur. Lex
enim nova perfectior est veteri lege. Sed in veteri lege ponuntur aliqua praecepta fortitudinis, ut patet Deut. XX.
Ergo et in nova lege aliqua praecepta fortitudinis danda fuerunt.
AG2
Praeterea, praecepta affirmativa videntur esse potiora praeceptis negativis, quia affirmativa includunt negativa,
sed non e converso.
Inconvenienter igitur in lege divina ponuntur praecepta fortitudinis solum negativa, timorem prohibentia.
AG3
Praeterea, fortitudo est una de virtutibus principalibus, ut supra habitum est.
Sed praecepta ordinantur ad virtutes sicut ad fines, unde debent eis proportionari.
Ergo et praecepta fortitudinis debuerunt poni inter praecepta Decalogi, quae sunt principalia legis praecepta.
SC
Sed contrarium apparet ex traditione sacrae Scripturae.
CO
Respondeo dicendum quod praecepta legis ordinantur ad intentionem legislatoris. Unde secundum diversos fines
quos intendit legislator, oportet diversimode praecepta legis institui.
Unde et in rebus humanis alia sunt praecepta democratica, alia regia, alia tyrannica. Finis autem legis divinae est
ut homo inhaereat Deo. Et ideo praecepta legis divinae, tam de fortitudine quam de aliis virtutibus, dantur
secundum quod convenit ordinationi mentis in Deum.
Et propter hoc Deut. XX dicitur, non formidetis eos, quia Dominus Deus vester in medio vestri est, et pro vobis
contra adversarios dimicabit.
Leges autem humanae ordinantur ad aliqua mundana bona.
Secundum quorum conditionem praecepta fortitudinis in humanis legibus inveniuntur.
RA1
Ad primum ergo dicendum quod vetus testamentum habebat temporalia promissa, novum autem spiritualia et
aeterna, ut Augustinus dicit, contra faust..
Et ideo necessarium fuit ut in veteri lege populus instrueretur qualiter pugnare deberet etiam corporaliter, pro
terrena possessione acquirenda.
In novo autem instruendi fuerunt homines qualiter, spiritualiter certando, ad possessionem vitae aeternae
pervenirent, secundum illud Matth. XI, regnum caelorum vim patitur, et violenti diripiunt illud.
Unde et Petrus praecipit, I Pet. Ult., adversarius vester diabolus tanquam leo rugiens circuit, quaerens quem
devoret, cui resistite fortes in fide; et Iac. IV, resistite diabolo, et fugiet a vobis.
Quia tamen homines ad spiritualia bona tendentes ab eis retrahi possent per corporalia pericula, fuerunt etiam in
lege divina danda fortitudinis praecepta ad sustinenda fortiter temporalia mala, secundum illud Matth. X, nolite
timere eos qui occidunt corpus.
RA2
Ad secundum dicendum quod lex suis praeceptis habet communem instructionem. Ea vero quae sunt agenda in
periculis non possunt ad aliquid commune reduci, sicut ea quae sunt vitanda. Et ideo praecepta fortitudinis magis
dantur negative quam affirmative.
RA3
Ad tertium dicendum quod, sicut dictum est, praecepta Decalogi ponuntur in lege sicut prima principia, quae
statim debent esse omnibus nota. Et ideo praecepta Decalogi debuerunt esse principaliter de actibus iustitiae, in
quibus manifeste invenitur ratio debiti, non autem de actibus fortitudinis, quia non ita manifeste videtur esse
debitum quod aliquis mortis pericula non reformidet.
1795

