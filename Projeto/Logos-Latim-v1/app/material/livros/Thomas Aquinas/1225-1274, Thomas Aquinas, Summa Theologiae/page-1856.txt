Et sic patet quod nocturna pollutio habet rationem culpae ex parte suae causae. Quandoque tamen contingit quod
ex praecedenti cogitatione carnalium actuum etiam speculativa, vel si sit cum horrore, sequitur in somnis
pollutio. Et tunc non habet rationem culpae, nec in se nec in sua causa. Tertia vero causa est spiritualis
extrinseca, puta cum ex operatione Daemonis commoventur phantasmata dormientis in ordine ad talem effectum.
Et hoc quidem quandoque est cum peccato praecedenti, scilicet negligentia praeparandi se contra Daemonis
illusiones, unde et in sero cantatur, hostemque nostrum comprime, ne polluantur corpora.
Quandoque vero est absque omni culpa hominis, ex sola nequitia Daemonis, sicut in collationibus patrum legitur
de quodam quod semper in diebus festis pollutionem nocturnam patiebatur, hoc diabolo procurante, ut
impediretur a sacra communione.
Sic igitur patet quod nocturna pollutio nunquam est peccatum, quandoque tamen est sequela peccati
praecedentis.
RA1
Ad primum ergo dicendum quod Salomon non meruit in dormiendo sapientiam a Deo, sed fuit signum
praecedentis desiderii, propter quod dicitur talis petitio Deo placuisse, ut Augustinus dicit, XII super Gen. Ad
litt..
RA2
Ad secundum dicendum quod, secundum quod vires sensitivae interiores magis vel minus opprimuntur a somno,
propter vaporis turbulentiam vel puritatem, secundum hoc usus rationis magis vel minus impeditur in dormiendo.
Semper tamen quantum ad aliquid impeditur, ut non possit omnino liberum iudicium habere, ut in prima parte
dictum est.
Et ideo non imputatur ei ad culpam quod tunc agit.
RA3
Ad tertium dicendum quod apprehensio rationis non ita impeditur in somno sicut eius iudicium, quod perficitur
per conversionem ad sensibilia, quae sunt prima principia cognitionis humanae.
Et ideo nihil prohibet hominem secundum rationem apprehendere aliquid de novo in dormiendo, vel ex ipsis
reliquiis praecedentium cogitationum et phantasmatibus oblatis, vel etiam ex revelatione divina, aut immissione
Angeli boni vel mali.
|a6 Articulus 6
AG1
Ad sextum sic proceditur. Videtur quod stuprum non debeat poni una species luxuriae. Stuprum enim importat
illicitam virginum deflorationem; ut habetur in decretis, XXXVI caus., qu. I.
Sed hoc potest esse soluti cum soluta, quod pertinet ad fornicationem. Ergo stuprum non debet poni species
luxuriae a fornicatione distincta.
AG2
Praeterea, Ambrosius dicit, in libro de patriarchis, nemo sibi blandiatur de legibus hominum, omne stuprum
adulterium est.
Sed specierum ex opposito divisarum una non continetur sub alia.
Cum ergo adulterium ponatur species luxuriae, videtur quod stuprum species luxuriae poni non debet.
AG3
Praeterea, inferre alicui iniuriam videtur magis ad iniustitiam quam ad luxuriam pertinere. Sed ille qui stuprum
committit, iniuriam facit alteri, scilicet patri puellae quam corrumpit, qui potest ad animum suam iniuriam
revocare, et agere actione iniuriarum contra stupratorem.
Ergo stuprum non debet poni species luxuriae.
SC
Sed contra est quod stuprum proprie consistit in actu venereo quo virgo defloratur. Cum igitur luxuria proprie sit
circa venerea, videtur quod stuprum sit species luxuriae.
CO
Respondeo dicendum quod ubi circa materiam alicuius vitii occurrit aliqua specialis deformitas, ibi debet poni
determinata species illius vitii. Luxuria autem est peccatum circa venerea existens, ut supra dictum est.
In virgine autem sub custodia patris existente quaedam deformitas specialis occurrit si corrumpatur.
Tum ex parte puellae, quae, ex hoc quod violatur, nulla pactione coniugali praecedente, impeditur a legitimo
matrimonio consequendo et ponitur in via meretricandi, a quo retrahebatur ne signaculum virginitatis amitteret.
Tum etiam ex parte patris, qui de eius custodia sollicitudinem gerit, secundum illud Eccli. XLII, super filiam
luxuriosam confirma custodiam, nequando faciat te in opprobrium venire inimicis.
Et ideo manifestum est quod stuprum, quod importat illicitam virginum deflorationem sub cura parentum
existentium, est determinate luxuriae species.
RA1
Ad primum ergo dicendum quod, quamvis virgo sit soluta a vinculo matrimoniali, non tamen est soluta a patria
potestate. Habet etiam speciale impedimentum fornicarii concubitus virginitatis signum, quod non debet nisi per
1856

