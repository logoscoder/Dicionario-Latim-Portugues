Respondeo dicendum quod passiones animae dupliciter possunt considerari, uno modo, secundum se; alio modo,
secundum quod subiacent imperio rationis et voluntatis. Si igitur secundum se considerentur, prout scilicet sunt
motus quidam irrationalis appetitus, sic non est in eis bonum vel malum morale, quod dependet a ratione, si
autem considerentur secundum quod subiacent imperio rationis et voluntatis, sic est in eis bonum et malum
morale. Propinquior enim est appetitus sensitivus ipsi rationi et voluntati, quam membra exteriora; quorum
tamen motus et actus sunt boni vel mali moraliter, secundum quod sunt voluntarii. Unde multo magis et ipsae
passiones, secundum quod sunt voluntariae, possunt dici bonae vel malae moraliter. Dicuntur autem voluntariae
vel ex eo quod a voluntate imperantur, vel ex eo quod a voluntate non prohibentur.
RA1
Ad primum ergo dicendum quod istae passiones secundum se consideratae, sunt communes hominibus et aliis
animalibus, sed secundum quod a ratione imperantur, sunt propriae hominum.
RA2
Ad secundum dicendum quod etiam inferiores vires appetitivae dicuntur rationales, secundum quod participant
aliqualiter rationem, ut dicitur in I ethic..
RA3
Ad tertium dicendum quod Philosophus dicit quod non laudamur aut vituperamur secundum passiones absolute
consideratas, sed non removet quin possint fieri laudabiles vel vituperabiles secundum quod a ratione ordinantur.
Unde subdit, non enim laudatur aut vituperatur qui timet aut irascitur, sed qui aliqualiter, idest secundum
rationem vel praeter rationem.
|a2 Articulus 2
AG1
Ad secundum sic proceditur. Videtur quod omnes passiones animae sint malae moraliter.
Dicit enim Augustinus, IX de CIV. Dei, quod passiones animae quidam vocant morbos vel perturbationes
animae.
Sed omnis morbus vel perturbatio animae est aliquid malum moraliter. Ergo omnis passio animae moraliter mala
est.
AG2
Praeterea, Damascenus dicit quod operatio quidem qui secundum naturam motus est, passio vero qui praeter
naturam.
Sed quod est praeter naturam in motibus animae, habet rationem peccati et mali moralis, unde ipse alibi dicit
quod diabolus versus est ex eo quod est secundum naturam, in id quod est praeter naturam.
Ergo huiusmodi passiones sunt malae moraliter.
AG3
Praeterea, omne quod inducit ad peccatum, habet rationem mali.
Sed huiusmodi passiones inducunt ad peccatum, unde Rom. VII dicuntur passiones peccatorum. Ergo videtur
quod sint malae moraliter.
SC
Sed contra est quod Augustinus dicit, in XIV de CIV. Dei, quod rectus amor omnes istas affectiones rectas habet.
Metuunt enim peccare, cupiunt perseverare, dolent in peccatis, gaudent in operibus bonis.
CO
Respondeo dicendum quod circa hanc quaestionem diversa fuit sententia stoicorum et Peripateticorum, nam
stoici dixerunt omnes passiones esse malas; Peripatetici vero dixerunt passiones moderatas esse bonas.
Quae quidem differentia, licet magna videatur secundum vocem, tamen secundum rem vel nulla est, vel parva, si
quis utrorumque intentiones consideret.
Stoici enim non discernebant inter sensum et intellectum; et per consequens nec inter intellectivum appetitum et
sensitivum. Unde non discernebant passiones animae a motibus voluntatis secundum hoc quod passiones animae
sunt in appetitu sensitivo, simplices autem motus voluntatis sunt in intellectivo; sed omnem rationabilem motum
appetitivae partis vocabant voluntatem, passionem autem dicebant motum progredientem extra limites rationis.
Et ideo, eorum sententiam sequens, tullius, in III libro de tusculanis quaestionibus, omnes passiones vocat
animae morbos.
Ex quo argumentatur quod qui morbosi sunt, sani non sunt; et qui sani non sunt, insipientes sunt.
Unde et insipientes insanos dicimus.
Peripatetici vero omnes motus appetitus sensitivi passiones vocant. Unde eas bonas aestimant, cum sunt a ratione
moderatae; malas autem, cum sunt praeter moderationem rationis. Ex quo patet quod tullius, in eodem libro,
Peripateticorum sententiam, qui approbabant mediocritatem passionum, inconvenienter improbat, dicens quod
omne malum, etiam mediocre, vitandum est, nam sicut corpus, etiamsi mediocriter aegrum est, sanum non est;
sic ista mediocritas morborum vel passionum animae, sana non est.
Non enim passiones dicuntur morbi vel perturbationes animae, nisi cum carent moderatione rationis.
RA1
708

