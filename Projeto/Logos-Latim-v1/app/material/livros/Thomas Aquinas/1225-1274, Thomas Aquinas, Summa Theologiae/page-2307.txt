AG3
Praeterea, Iudas vituperatur ex eo quod tradidit Christum Iudaeis, secundum illud Ioan. VI, unus ex vobis
diabolus est, quod dicebat propter Iudam, qui eum erat traditurus.
Similiter etiam vituperantur Iudaei, qui eum tradiderunt Pilato, secundum quod ipse dicit, Ioan. XVIII, gens tua
et pontifices tui tradiderunt te mihi.
Pilatus autem tradidit ipsum ut crucifigeretur, ut habetur Ioan. XIX, non est autem conventio iustitiae cum
iniquitate, ut dicitur II Cor. VI.
Ergo videtur quod Deus pater Christum non tradiderit passioni.
SC
Sed contra est quod dicitur Rom. VIII, proprio filio suo non pepercit Deus, sed pro nobis omnibus tradidit illum.
CO
Respondeo dicendum quod, sicut dictum est, Christus passus est voluntarie ex obedientia patris. Unde secundum
tria Deus pater tradidit Christum passioni. Uno quidem modo, secundum quod sua aeterna voluntate
praeordinavit passionem Christi ad humani generis liberationem, secundum illud quod dicitur Isaiae LIII,
Dominus posuit in eo iniquitatem omnium nostrum; et iterum, Dominus voluit conterere eum in infirmitate.
Secundo, inquantum inspiravit ei voluntatem patiendi pro nobis, infundendo ei caritatem.
Unde ibidem sequitur, oblatus est quia voluit.
Tertio, non protegendo eum a passione, sed exponendo persequentibus.
Unde, ut legitur Matth. XXVII, pendens in cruce Christus dicebat, Deus meus, ut quid dereliquisti me? quia
scilicet potestati persequentium eum exposuit, ut Augustinus dicit.
RA1
Ad primum ergo dicendum quod innocentem hominem passioni et morti tradere contra eius voluntatem, est
impium et crudele.
Sic autem Deus pater Christum non tradidit, sed inspirando ei voluntatem patiendi pro nobis. In quo ostenditur et
Dei severitas, qui peccatum sine poena dimittere noluit, quod significat apostolus dicens, proprio filio suo non
pepercit, et bonitas eius, in eo quod, cum homo sufficienter satisfacere non posset per aliquam poenam quam
pateretur, ei satisfactorem dedit, quod significavit apostolus dicens, pro nobis omnibus tradidit illum.
Et Rom. III dicit, quem, scilicet Christum, per fidem propitiatorem proposuit Deus in sanguine ipsius.
RA2
Ad secundum dicendum quod Christus, secundum quod Deus, tradidit semetipsum in mortem eadem voluntate et
actione qua et pater tradidit eum. Sed inquantum homo, tradidit semetipsum voluntate a patre inspirata. Unde
non est contrarietas in hoc quod pater tradidit Christum, et ipse tradidit semetipsum.
RA3
Ad tertium dicendum quod eadem actio diversimode iudicatur in bono vel in malo, secundum quod ex diversa
radice procedit.
Pater enim tradidit Christum, et ipse seipsum, ex caritate, et ideo laudantur. Iudas autem tradidit ipsum ex
cupiditate, Iudaei ex invidia, Pilatus ex timore mundano, quo timuit caesarem, et ideo ipsi vituperantur.
|a4 Articulus 4
AG1
Ad quartum sic proceditur. Videtur quod non fuerit conveniens Christum pati a gentilibus. Quia enim per
mortem Christi homines erant a peccato liberandi, conveniens videretur ut paucissimi in morte eius peccarent.
Peccaverunt autem in morte eius Iudaei, ex quorum persona dicitur, Matth. XXI, hic est heres; venite, occidamus
eum.
Ergo videtur conveniens fuisse quod in peccato occisionis Christi gentiles non implicarentur.
AG2
Praeterea, veritas debet respondere figurae. Sed figuralia sacrificia veteris legis non gentiles, sed Iudaei
offerebant.
Ergo neque passio Christi, quae fuit verum sacrificium, impleri debuit per manus gentilium.
AG3
Praeterea, sicut dicitur Ioan. V, Iudaei quaerebant Christum interficere, non solum quia solvebat sabbatum, sed
etiam quia patrem suum dicebat Deum, aequalem se Deo faciens.
Sed haec videbantur esse solum contra legem Iudaeorum, unde et ipsi dicunt, Ioan. XIX, secundum legem debet
mori, quia filium Dei se fecit.
Videtur ergo conveniens fuisse quod Christus non a gentilibus, sed a Iudaeis pateretur, et falsum esse quod
dixerunt, nobis non licet interficere quemquam, cum multa peccata secundum legem morte puniantur, ut patet
Levit. XX.
SC
Sed contra est quod ipse Dominus dicit, Matth. XX, tradent eum gentibus ad illudendum et flagellandum et
crucifigendum.
2307

