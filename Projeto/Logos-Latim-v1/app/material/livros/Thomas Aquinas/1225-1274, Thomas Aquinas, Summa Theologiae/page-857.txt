Unde Philosophus post praemissa verba subdit quod, si virtutes sunt circa actus et passiones; omni autem
passioni et omni actui sequitur delectatio et tristitia; propter hoc virtus erit circa delectationes et tristitias, scilicet
sicut circa aliquid consequens.
RA2
Ad secundum dicendum quod rationale per participationem non solum est appetitus sensitivus, qui est subiectum
passionum; sed etiam voluntas, in qua non sunt passiones, ut dictum est.
RA3
Ad tertium dicendum quod in quibusdam virtutibus sunt passiones sicut propria materia, in quibusdam autem
non. Unde non est eadem ratio de omnibus, ut infra ostendetur.
|a5 Articulus 5
AG1
Ad quintum sic proceditur. Videtur quod virtus moralis possit esse absque passione. Quanto enim virtus moralis
est perfectior, tanto magis superat passiones. Ergo in suo perfectissimo esse, est omnino absque passionibus.
AG2
Praeterea, tunc unumquodque est perfectum, quando est remotum a suo contrario, et ab his quae ad contrarium
inclinant.
Sed passiones inclinant ad peccatum, quod virtuti contrariatur, unde Rom. VII, nominantur passiones
peccatorum.
Ergo perfecta virtus est omnino absque passione.
AG3
Praeterea, secundum virtutem Deo conformamur; ut patet per Augustinum, in libro de moribus eccles..
Sed Deus omnia operatur sine passione.
Ergo virtus perfectissima est absque omni passione.
SC
Sed contra est quod nullus iustus est qui non gaudet iusta operatione, ut dicitur in I ethic..
Sed gaudium est passio.
Ergo iustitia non potest esse sine passione.
Et multo minus aliae virtutes.
CO
Respondeo dicendum quod, si passiones dicamus inordinatas affectiones, sicut stoici posuerunt; sic manifestum
est quod virtus perfecta est sine passionibus. Si vero passiones dicamus omnes motus appetitus sensitivi, sic
planum est quod virtutes morales quae sunt circa passiones sicut circa propriam materiam, sine passionibus esse
non possunt. Cuius ratio est, quia secundum hoc, sequeretur quod virtus moralis faceret appetitum sensitivum
omnino otiosum. Non autem ad virtutem pertinet quod ea quae sunt subiecta rationi, a propriis actibus vacent,
sed quod exequantur imperium rationis, proprios actus agendo. Unde sicut virtus membra corporis ordinat ad
actus exteriores debitos, ita appetitum sensitivum ad motus proprios ordinatos. Virtutes vero morales quae non
sunt circa passiones, sed circa operationes, possunt esse sine passionibus (et huiusmodi virtus est iustitia), quia
per eas applicatur voluntas ad proprium actum, qui non est passio. Sed tamen ad actum iustitiae sequitur
gaudium, ad minus in voluntate, quod non est passio. Et si hoc gaudium multiplicetur per iustitiae perfectionem,
fiet gaudii redundantia usque ad appetitum sensitivum; secundum quod vires inferiores sequuntur motum
superiorum, ut supra dictum est.
Et sic per redundantiam huiusmodi, quanto virtus fuerit perfectior, tanto magis passionem causat.
RA1
Ad primum ergo dicendum quod virtus passiones inordinatas superat, moderatas autem producit.
RA2
Ad secundum dicendum quod passiones inordinatae inducunt ad peccandum, non autem si sunt moderatae.
RA3
Ad tertium dicendum quod bonum in unoquoque consideratur secundum conditionem suae naturae. In Deo
autem et Angelis non est appetitus sensitivus, sicut est in homine. Et ideo bona operatio Dei et Angeli est
omnino sine passione, sicut et sine corpore, bona autem operatio hominis est cum passione, sicut et cum corporis
ministerio.
|q60 Quaestio 60
|a0 Prologus
Deinde considerandum est de distinctione virtutum Moralium ad invicem. Et circa hoc quaeruntur quinque.
Primo, utrum sit tantum una virtus moralis. Secundo, utrum distinguantur virtutes morales quae sunt circa
operationes, ab his quae sunt circa passiones. Tertio, utrum circa operationes sit una tantum moralis virtus.

857

