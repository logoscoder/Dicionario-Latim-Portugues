terram deliciosam. Octavo autem die celebrabatur aliud festum, scilicet coetus atque collectae, in quo
colligebantur a populo ea quae erant necessaria ad expensas cultus divini. Et significabatur adunatio populi et
pax praestita in terra promissionis. Figuralis autem ratio horum festorum est quia per iuge sacrificium agni
figuratur perpetuitas Christi, qui est agnus Dei; secundum illud Heb. Ult., Iesus Christus heri et hodie, ipse et in
saecula.
Per sabbatum autem significatur spiritualis requies nobis data per Christum, ut habetur ad Heb. IV.
Per Neomeniam autem, quae est incoeptio novae lunae, significatur illuminatio primitivae ecclesiae per
Christum, eo praedicante et miracula faciente. Per festum autem Pentecostes significatur descensus spiritus
sancti in apostolos. Per festum autem tubarum significatur praedicatio apostolorum. Per festum autem
expiationis significatur emundatio a peccatis populi christiani.
Per festum autem tabernaculorum, peregrinatio eorum in hoc mundo, in quo ambulant in virtutibus proficiendo.
Per festum autem coetus atque collectae significatur congregatio fidelium in regno caelorum, et ideo istud festum
dicebatur sanctissimum esse. Et haec tria festa erant continua ad invicem, quia oportet expiatos a vitiis proficere
in virtute, quousque perveniant ad Dei visionem, ut dicitur in Psalmo LXXXIII.
|a5 Articulus 5
AG1
Ad quintum sic proceditur. Videtur quod sacramentorum veteris legis conveniens causa esse non possit.
Ea enim quae ad cultum divinum fiunt, non debent esse similia his quae idololatrae observabant, dicitur enim
Deut. XII, non facies similiter Domino Deo tuo, omnes enim abominationes quas aversatur Dominus, fecerunt
diis suis.
Sed cultores idolorum in eorum cultu se incidebant usque ad effusionem sanguinis, dicitur enim III Reg. XVIII,
quod incidebant se, iuxta ritum suum, cultris et lanceolis, donec perfunderentur sanguine.
Propter quod Dominus mandavit, Deut. XIV, non vos incidetis, nec facietis calvitium super mortuo.
Inconvenienter igitur circumcisio erat instituta in lege.
AG2
Praeterea, ea quae in cultum divinum fiunt, debent honestatem et gravitatem habere; secundum illud Psalmi
XXXIV, in populo gravi laudabo te.
Sed ad levitatem quandam pertinere videtur ut homines festinanter comedant. Inconvenienter igitur praeceptum
est, Exod. XII, ut comederent festinanter agnum paschalem.
Et alia etiam circa eius comestionem sunt instituta, quae videntur omnino irrationabilia esse.
AG3
Praeterea, sacramenta veteris legis figurae fuerunt sacramentorum novae legis. Sed per agnum paschalem
significatur sacramentum eucharistiae; secundum illud I ad Cor. V, Pascha nostrum immolatus est Christus.
Ergo etiam debuerunt esse aliqua sacramenta in lege quae praefigurarent alia sacramenta novae legis, sicut
confirmationem et extremam unctionem et matrimonium, et alia sacramenta.
AG4
Praeterea, purificatio non potest convenienter fieri nisi ab aliquibus immunditiis. Sed quantum ad Deum, nullum
corporale reputatur immundum, quia omne corpus creatura Dei est; et omnis creatura Dei bona, et nihil
reiiciendum quod cum gratiarum actione percipitur, ut dicitur I ad Tim. IV.
Inconvenienter igitur purificabantur propter contactum hominis mortui, vel alicuius huiusmodi corporalis
infectionis.
AG5
Praeterea, Eccli. XXXIV dicitur, ab immundo quid mundabitur? sed cinis vitulae Rufae quae comburebatur,
immundus erat, quia immundum reddebat, dicitur enim Num. XIX, quod sacerdos qui immolabat eam,
commaculatus erat usque ad vesperum; similiter et ille qui eam comburebat; et etiam ille qui eius cineres
colligebat. Ergo inconvenienter praeceptum ibi fuit ut per huiusmodi cinerem aspersum immundi purificarentur.
AG6
Praeterea, peccata non sunt aliquid corporale, quod possit deferri de loco ad locum, neque etiam per aliquid
immundum potest homo a peccato mundari. Inconvenienter igitur ad expiationem peccatorum populi, sacerdos
super unum hircorum confitebatur peccata filiorum Israel, ut portaret ea in desertum, per alium autem, quo
utebantur ad purificationes, simul cum vitulo comburentes extra castra, immundi reddebantur, ita quod oportebat
eos lavare vestimenta et carnem aqua.
AG7
Praeterea, illud quod iam est mundatum, non oportet iterum mundari. Inconvenienter igitur, mundata lepra
hominis, vel etiam domus, alia purificatio adhibebatur; ut habetur Levit. XIV.
AG8
Praeterea, spiritualis immunditia non potest per corporalem aquam, vel pilorum rasuram, emundari. Irrationabile
igitur videtur quod Dominus praecepit Exod. XXX, ut fieret labium aeneum cum basi sua ad lavandum manus et

1090

