quandoque est ex peccato unius tantum, puta cum unus vult bonum, cui alius scienter resistit, quandoque autem
est cum peccato utriusque, puta cum uterque dissentit a bono alterius, et uterque diligit bonum proprium.
RA1
Ad primum ergo dicendum quod voluntas unius hominis secundum se considerata non est regula voluntatis
alterius. Sed inquantum voluntas proximi inhaeret voluntati Dei, fit per consequens regula regulata secundum
primam regulam. Et ideo discordare a tali voluntate est peccatum, quia per hoc discordatur a regula divina.
RA2
Ad secundum dicendum quod sicut voluntas hominis adhaerens Deo est quaedam regula recta, a qua peccatum
est discordare; ita etiam voluntas hominis Deo contraria est quaedam perversa regula, a qua bonum est
discordare. Facere ergo discordiam per quam tollitur bona concordia quam caritas facit, est grave peccatum,
unde dicitur Prov. VI, sex sunt quae odit Dominus, et septimum detestatur anima eius, et hoc septimum ponit
eum qui seminat inter fratres discordias.
Sed causare discordiam per quam tollitur mala concordia, scilicet in mala voluntate, est laudabile. Et hoc modo
laudabile fuit quod Paulus dissensionem posuit inter eos qui erant concordes in malo, nam et Dominus de se
dicit, Matth. X, non veni pacem mittere, sed gladium.
RA3
Ad tertium dicendum quod discordia quae fuit inter Paulum et barnabam fuit per accidens et non per se, uterque
enim intendebat bonum, sed uni videbatur hoc esse bonum, alii aliud.
Quod ad defectum humanum pertinebat, non enim erat talis controversia in his quae sunt de necessitate salutis.
Quamvis hoc ipsum fuerit ex divina providentia ordinatum, propter utilitatem inde consequentem.
|a2 Articulus 2
AG1
Ad secundum sic proceditur. Videtur quod discordia non sit filia inanis gloriae. Ira enim est aliud vitium ab inani
gloria.
Sed discordia videtur esse filia irae, secundum illud Prov. XV, vir iracundus provocat rixas.
Ergo non est filia inanis gloriae.
AG2
Praeterea, Augustinus dicit, super Ioan., exponens illud quod habetur Ioan. VII, nondum erat spiritus datus, livor
separat, caritas iungit.
Sed discordia nihil est aliud quam quaedam separatio voluntatum.
Ergo discordia procedit ex livore, idest invidia, magis quam ex inani gloria.
AG3
Praeterea, illud ex quo multa mala oriuntur videtur esse vitium capitale. Sed discordia est huiusmodi, quia super
illud Matth. XII, omne regnum contra se divisum desolabitur, dicit Hieronymus, quo modo concordia parvae res
crescunt, sic discordia maximae dilabuntur.
Ergo ipsa discordia debet poni vitium capitale, magis quam filia inanis gloriae.
SC
Sed contra est auctoritas Gregorii, XXXI Moral..
CO
Respondeo dicendum quod discordia importat quandam disgregationem voluntatum, inquantum scilicet voluntas
unius stat in uno, et voluntas alterius stat in altero. Quod autem voluntas alicuius in proprio sistat, provenit ex
hoc quod aliquis ea quae sunt sua praefert his quae sunt aliorum. Quod cum inordinate fit, pertinet ad superbiam
et inanem gloriam. Et ideo discordia, per quam unusquisque sequitur quod suum est et recedit ab eo quod est
alterius, ponitur filia inanis gloriae.
RA1
Ad primum ergo dicendum quod rixa non est idem quod discordia.
Nam rixa consistit in exteriori opere, unde convenienter causatur ab ira, quae movet animum ad nocendum
proximo. Sed discordia consistit in disiunctione motuum voluntatis, quam facit superbia vel inanis gloria, ratione
iam dicta.
RA2
Ad secundum dicendum quod in discordia consideratur quidem ut terminus a quo recessus a voluntate alterius, et
quantum ad hoc causatur ex invidia. Ut terminus autem ad quem, accessus ad id quod est sibi proprium, et
quantum ad hoc causatur ex inani gloria. Et quia in quolibet motu terminus ad quem est potior termino a quo
(finis enim est potior principio), potius ponitur discordia filia inanis gloriae quam invidiae, licet ex utraque oriri
possit secundum diversas rationes, ut dictum est.
RA3
Ad tertium dicendum quod ideo concordia magnae res crescunt et per discordiam dilabuntur, quia virtus quanto
est magis unita, tanto est fortior, et per separationem diminuitur; ut dicitur in libro de causis.

1375

