Quia gentiles rationem attribuebant mercurio, acervus mercurii dicitur cumulus ratiocinii, in quo mercator
quandoque mittit unum lapillum loco centum marcarum, ita etiam honoratur insipiens, quia ponitur loco Dei et
loco totius communitatis. Et eadem ratione parentes et Domini sunt honorandi, propter participationem divinae
dignitatis, qui est omnium pater et Dominus. Senes autem sunt honorandi propter signum virtutis, quod est
senectus, licet hoc signum quandoque deficiat.
Unde, ut dicitur Sap. IV, senectus vere honoranda est non diuturna neque annorum numero computata, cani
autem sunt sensus hominis, et aetas senectutis vita est immaculata.
Divites autem honorandi sunt propter hoc quod maiorem locum in communitatibus obtinent. Si autem solum
intuitu divitiarum honorentur, erit peccatum acceptionis personarum.
RA
Et per hoc patet responsio ad obiecta.
|a4 Articulus 4
AG1
Ad quartum sic proceditur. Videtur quod in iudiciis locum non habeat peccatum acceptionis personarum.
Acceptio enim personarum opponitur distributivae iustitiae, ut dictum est.
Sed iudicia maxime videntur ad iustitiam commutativam pertinere.
Ergo personarum acceptio non habet locum in iudiciis.
AG2
Praeterea, poenae secundum aliquod iudicium infliguntur. Sed in poenis accipiuntur personae absque peccato,
quia gravius puniuntur qui inferunt iniuriam in personas principum quam qui in personas aliorum.
Ergo personarum acceptio non habet locum in iudiciis.
AG3
Praeterea, Eccli. IV dicitur, in iudicando esto pupillis misericors.
Sed hoc videtur accipere personam pauperis.
Ergo acceptio personae in iudiciis non est peccatum.
SC
Sed contra est quod dicitur Prov. XVIII, accipere personam in iudicio non est bonum.
CO
Respondeo dicendum quod, sicut supra dictum est, iudicium est actus iustitiae, prout iudex ad aequalitatem
iustitiae reducit ea quae inaequalitatem oppositam facere possunt. Personarum autem acceptio inaequalitatem
quandam habet, inquantum attribuitur alicui personae praeter proportionem suam, in qua consistit aequalitas
iustitiae. Et ideo manifestum est quod per personarum acceptionem iudicium corrumpitur.
RA1
Ad primum ergo dicendum quod iudicium dupliciter potest considerari. Uno modo, quantum ad ipsam rem
iudicatam. Et sic iudicium se habet communiter ad commutativam et ad distributivam iustitiam, potest enim
iudicio definiri qualiter aliquid commune sit distribuendum in multos, et qualiter unus alteri restituat quod ab eo
accepit. Alio modo potest considerari quantum ad ipsam formam iudicii, prout scilicet iudex, etiam in ipsa
commutativa iustitia, ab uno accipit et alteri dat. Et hoc pertinet ad distributivam iustitiam. Et secundum hoc in
quolibet iudicio locum habere potest personarum acceptio.
RA2
Ad secundum dicendum quod cum punitur gravius aliquis propter iniuriam in maiorem personam commissam,
non est personarum acceptio, quia ipsa diversitas personae facit, quantum ad hoc, diversitatem rei, ut supra
dictum est.
RA3
Ad tertium dicendum quod homo in iudicio debet pauperi subvenire quantum fieri potest, tamen sine laesione
iustitiae.
Alioquin habet locum illud quod dicitur Exod. XXIII, pauperis quoque non misereberis in iudicio.
|q64 Quaestio 64
|a0 Prologus
Deinde considerandum est de vitiis oppositis commutativae iustitiae. Et primo considerandum est de peccatis
quae committuntur circa involuntarias commutationes; secundo, de peccatis quae committuntur circa
commutationes voluntarias.
Committuntur autem peccata circa involuntarias commutationes per hoc quod aliquod nocumentum proximo
infertur contra eius voluntatem, quod quidem potest fieri dupliciter, scilicet facto, et verbo. Facto quidem, cum
proximus laeditur vel in persona propria; vel in persona coniuncta; vel in propriis rebus. De his ergo per ordinem
considerandum est. Et primo, de homicidio, per quod maxime nocetur proximo. Et circa hoc quaeruntur octo.
Primo, utrum occidere animalia bruta, vel etiam plantas, sit peccatum. Secundo, utrum occidere peccatorem sit
1490

