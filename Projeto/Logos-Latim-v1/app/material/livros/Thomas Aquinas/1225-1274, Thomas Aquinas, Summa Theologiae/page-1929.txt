necessitas est simul omnia cognoscendi, sed unumquodque eorum per se oportet manifestari, et per consequens
aliqua eorum possunt cognosci, et alia non cognosci. Principium autem eorum quae divino lumine prophetice
manifestantur, est ipsa veritas prima, quam prophetae in seipsa non vident. Et ideo non oportet quod omnia
prophetabilia cognoscant, sed quilibet eorum cognoscit ex eis aliqua, secundum specialem revelationem huius
vel illius rei.
RA1
Ad primum ergo dicendum quod Dominus omnia quae sunt necessaria ad instructionem fidelis populi, revelat
prophetis, non tamen omnia omnibus, sed quaedam uni, quaedam alii.
RA2
Ad secundum dicendum quod prophetia est sicut quiddam imperfectum in genere divinae revelationis, unde
dicitur I ad Cor. XIII, quod prophetiae evacuabuntur, et quod ex parte prophetamus, idest imperfecte. Perfectio
autem divinae revelationis erit in patria, unde subditur, cum venerit quod perfectum est, evacuabitur quod ex
parte est.
Unde non oportet quod propheticae revelationi nihil desit, sed quod nihil desit eorum ad quae prophetia
ordinatur.
RA3
Ad tertium dicendum quod ille qui habet aliquam scientiam, cognoscit principia illius scientiae, ex quibus omnia
quae sunt illius scientiae dependent. Et ideo qui perfecte habet habitum alicuius scientiae, scit omnia quae ad
illam scientiam pertinent. Sed per prophetiam non cognoscitur in seipso principium propheticalium cognitionum
quod est Deus. Unde non est similis ratio.
|a5 Articulus 5
AG1
Ad quintum sic proceditur. Videtur quod propheta discernat semper quid dicat per spiritum proprium, et quid per
spiritum prophetiae.
Dicit enim Augustinus, in VI confess., quod mater sua dicebat discernere se, nescio quo sapore, quem verbis
explicare non poterat, quid interesset inter Deum revelantem et inter animam suam somniantem.
Sed prophetia est revelatio divina, ut dictum est.
Ergo propheta semper discernit id quod dicit per spiritum prophetiae, ab eo quod loquitur spiritu proprio.
AG2
Praeterea, Deus non praecipit aliquid impossibile, sicut Hieronymus dicit. Praecipitur autem prophetis, Ierem.
XXIII, propheta qui habet somnium, narret somnium, et qui habet sermonem meum, loquatur sermonem meum
vere.
Ergo propheta potest discernere quid habeat per spiritum prophetiae, ab eo quod aliter videt.
AG3
Praeterea, maior est certitudo quae est per divinum lumen quam quae est per lumen rationis naturalis. Sed per
lumen rationis naturalis ille qui habet scientiam, pro certo scit se habere.
Ergo ille qui habet prophetiam per lumen divinum, multo magis certus est se habere.
SC
Sed contra est quod Gregorius dicit, super Ezech., sciendum est quod aliquando prophetae sancti, dum
consuluntur, ex magno usu prophetandi quaedam ex suo spiritu proferunt, et se haec ex prophetiae spiritu dicere
suspicantur.
CO
Respondeo dicendum quod mens prophetae dupliciter a Deo instruitur, uno modo, per expressam revelationem;
alio modo, per quendam instinctum, quem interdum etiam nescientes humanae mentes patiuntur, ut Augustinus
dicit, II super Gen. Ad litt..
De his ergo quae expresse per spiritum prophetiae propheta, cognoscit, maximam certitudinem habet, et pro
certo habet quod haec sibi sunt divinitus revelata.
Unde dicitur Ierem. XXVI, in veritate misit me Dominus ad vos, ut loquerer in aures vestras omnia verba haec.
Alioquin, si de hoc ipse certitudinem non haberet, fides, quae dictis prophetarum innititur, certa non esset. Et
signum propheticae certitudinis accipere possumus ex hoc quod Abraham, admonitus in prophetica visione, se
praeparavit ad filium unigenitum immolandum, quod nullatenus fecisset nisi de divina revelatione fuisset
certissimus.
Sed ad ea quae cognoscit per instinctum, aliquando sic se habet ut non plene discernere possit utrum hoc
cogitaverit aliquo divino instinctu, vel per spiritum proprium.
Non autem omnia quae cognoscimus divino instinctu, sub certitudine prophetica nobis manifestantur, talis enim
instinctus est quiddam imperfectum in genere prophetiae.
Et hoc modo intelligendum est verbum Gregorii.
Ne tamen ex hoc error possit accidere per spiritum sanctum citius correcti, ab eo quae vera sunt audiunt, et
semetipsos, quia falsa dixerint, reprehendunt, ut ibidem Gregorius subdit.
1929

