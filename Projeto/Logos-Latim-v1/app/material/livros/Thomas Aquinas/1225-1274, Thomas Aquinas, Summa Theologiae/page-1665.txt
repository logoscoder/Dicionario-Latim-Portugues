Ergo observantia non est virtus distincta a pietate.
AG2
Praeterea, sicut hominibus in dignitate constitutis debetur honor et cultus, ita etiam eis qui excellunt in scientia et
virtute. Sed non est aliqua specialis virtus per quam honorem et cultum exibeamus hominibus qui scientiae vel
virtutis excellentiam habent. Ergo etiam observantia, per quam cultum et honorem exhibemus his qui nos in
dignitate antecedunt, non est specialis virtus ab aliis distincta.
AG3
Praeterea, hominibus in dignitate constitutis multa debentur ad quae solvenda lex cogit, secundum illud Rom.
XIII, reddite omnibus debita, cui tributum, tributum, etc..
Ea vero ad quae per legem compellimur, pertinent ad iustitiam legalem, seu etiam ad iustitiam specialem. Ergo
observantia non est per se specialis virtus ab aliis distincta.
SC
Sed contra est quod tullius condividit observantiam aliis iustitiae partibus, quae sunt speciales virtutes.
CO
Respondeo dicendum quod, sicut ex dictis patet, necesse est ut eo modo per quendam ordinatum descensum
distinguantur virtutes, sicut et excellentia personarum quibus est aliquid reddendum. Sicut autem carnalis pater
particulariter participat rationem principii, quae universaliter invenitur in Deo; ita etiam persona quae quantum
ad aliquid providentiam circa nos gerit, particulariter participat proprietatem patris, quia pater est principium et
generationis et educationis et disciplinae, et omnium quae ad perfectionem humanae vitae pertinent. Persona
autem in dignitate constituta est sicut principium gubernationis respectu aliquarum rerum, sicut princeps civitatis
in rebus civilibus, dux autem exercitus in rebus bellicis, magister autem in disciplinis, et simile est in aliis. Et
inde est quod omnes tales personae patres appellantur, propter similitudinem curae, sicut IV Reg. V, servi
Naaman dixerunt ad eum, pater, etsi rem grandem dixisset tibi propheta, etc..
Et ideo sicut sub religione, per quam cultus tribuitur Deo, quodam ordine invenitur pietas, per quam coluntur
parentes; ita sub pietate invenitur observantia, per quam cultus et honor exhibetur personis in dignitate
constitutis.
RA1
Ad primum ergo dicendum quod sicut supra dictum est quod religio per quandam supereminentiam pietas
dicitur, et tamen pietas proprie dicta a religione distinguitur; ita etiam pietas per quandam excellentiam potest
dici observantia, et tamen observantia proprie dicta a pietate distinguitur.
RA2
Ad secundum dicendum quod aliquis ex hoc quod est in dignitate constitutus, non solum quandam status
excellentiam habet, sed etiam quandam potestatem gubernandi subditos. Unde competit sibi ratio principii, prout
est aliorum gubernator. Ex hoc autem quod aliquis habet perfectionem scientiae vel virtutis, non sortitur
rationem principii quantum ad alios, sed solum quandam excellentiam in seipso. Et ideo specialiter quaedam
virtus determinatur ad exhibendum honorem et cultum his qui sunt in dignitate constituti. Verum quia per
scientiam et virtutem, et omnia alia huiusmodi, aliquis idoneus redditur ad dignitatis statum, reverentia quae
propter quamcumque excellentiam aliquibus exhibetur, ad eandem virtutem pertinet.
RA3
Ad tertium dicendum quod ad iustitiam specialem proprie sumptam pertinet reddere aequale ei cui aliquid
debetur. Quod quidem non potest fieri ad virtuosos, et ad eos qui bene statu dignitatis utuntur, sicut nec ad
Deum, nec ad parentes. Et ideo ad quandam virtutem adiunctam hoc pertinet, non autem ad iustitiam specialem,
quae est principalis virtus. Iustitia vero legalis se extendit ad actus omnium virtutum, ut supra dictum est.
|a2 Articulus 2
AG1
Ad secundum sic proceditur. Videtur quod ad observantiam non pertinet exhibere cultum et honorem his qui sunt
in dignitate constituti. Quia ut Augustinus dicit, in X de CIV. Dei, colere dicimur illas personas quas in quodam
honore habemus, et sic idem videtur esse cultus quod honor. Inconvenienter igitur determinatur quod observantia
exhibet in dignitate constitutis cultum et honorem.
AG2
Praeterea, ad iustitiam pertinet reddere debitum. Unde et ad observantiam, quae ponitur iustitiae pars. Sed cultum
et honorem non debemus omnibus in dignitate constitutis, sed solum his qui super nos praelationem habent. Ergo
inconvenienter determinatur quod eis observantia exhibet cultum et honorem.
AG3
Praeterea, superioribus nostris in dignitate constitutis non solum debemus honorem, sed etiam timorem, et
aliquam munerum largitionem, secundum illud ad Rom. XIII, reddite omnibus debita, et cui tributum, tributum;
cui vectigal, vectigal; cui timorem, timorem; cui honorem, honorem.
Debemus etiam eis reverentiam et subiectionem, secundum illud Heb. XIII, obedite praepositis vestris, et
subiacete eis.
1665

