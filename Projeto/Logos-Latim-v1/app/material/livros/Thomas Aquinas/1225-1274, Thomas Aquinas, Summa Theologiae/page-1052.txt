Expresse etiam dicitur Deut. IX, scito quod non propter iustitias tuas Dominus Deus tuus dedit tibi terram hanc
in possessionem, cum durissimae cervici sis populus.
Sed ratio ibi praemittitur, ut compleret verbum suum Dominus, quod sub iuramento pollicitus est patribus tuis,
Abraham, Isaac et Iacob.
Quae autem promissio eis sit facta, ostendit apostolus, ad Galat. III, dicens, Abrahae dictae sunt promissiones, et
semini eius.
Non dicit, seminibus, quasi in multis, sed quasi in uno, et semini tuo, qui est Christus.
Deus igitur et legem et alia beneficia specialia illi populo exhibuit propter promissionem eorum patribus factam
ut ex eis Christus nasceretur. Decebat enim ut ille populus ex quo Christus nasciturus erat, quadam speciali
sanctificatione polleret; secundum illud quod dicitur Levit. XIX, sancti eritis, quia ego sanctus sum.
Nec etiam fuit propter meritum ipsius Abrahae ut talis promissio ei fieret, ut scilicet Christus ex eius semine
nasceretur, sed ex gratuita electione et vocatione.
Unde dicitur Isaiae XLI, quis suscitavit ab oriente iustum, vocavit eum ut sequeretur se? sic ergo patet quod ex
sola gratuita electione patres promissionem acceperunt, et populus ex eis progenitus legem accepit; secundum
illud Deut. IV, audistis verba illius de medio ignis, quia dilexit patres, et elegit semen eorum post illos.
Si autem rursus quaeratur quare hunc populum elegit ut ex eo Christus nasceretur, et non alium, conveniet
responsio Augustini, quam dicit super Ioan., quare hunc trahat et illum non trahat, noli velle diiudicare, si non
vis errare.
RA1
Ad primum ergo dicendum quod, quamvis salus futura per Christum, esset omnibus gentibus praeparata; tamen
oportebat ex uno populo Christum nasci, qui propter hoc prae aliis praerogativas habuit; secundum illud Rom.
IX, quorum, scilicet Iudaeorum, est adoptio filiorum Dei, et testamentum et legislatio; quorum patres; ex quibus
Christus est secundum carnem.
RA2
Ad secundum dicendum quod acceptio personarum locum habet in his quae ex debito dantur, in his vero quae ex
gratuita voluntate conferuntur, acceptio personarum locum non habet.
Non enim est personarum acceptor qui ex liberalitate de suo dat uni et non alteri, sed si esset dispensator
bonorum communium, et non distribueret aequaliter secundum merita personarum, esset personarum acceptor.
Salutaria autem beneficia Deus humano generi confert ex sua gratia. Unde non est personarum acceptor si
quibusdam prae aliis conferat.
Unde Augustinus dicit, in libro de praedest. Sanct., omnes quos Deus docet, misericordia docet, quos autem non
docet, iudicio non docet.
Hoc enim venit ex damnatione humani generis pro peccato primi parentis.
RA3
Ad tertium dicendum quod beneficia gratiae subtrahuntur homini propter culpam, sed beneficia naturalia non
subtrahuntur.
Inter quae sunt ministeria Angelorum, quae ipse naturarum ordo requirit, ut scilicet per media gubernentur
infima; et etiam corporalia subsidia, quae non solum hominibus, sed etiam iumentis Deus administrat, secundum
illud Psalmi XXXV, homines et iumenta salvabis, Domine.
|a5 Articulus 5
AG1
Ad quintum sic proceditur. Videtur quod omnes homines obligarentur ad observandam veterem legem.
Quicumque enim subditur regi, oportet quod subdatur legi ipsius.
Sed vetus lex est data a Deo, qui est rex omnis terrae, ut in Psalmo XLVI dicitur.
Ergo omnes habitantes terram tenebantur ad observantiam legis.
AG2
Praeterea, Iudaei salvari non poterant nisi legem veterem observarent, dicitur enim Deut. XXVII, maledictus qui
non permanet in sermonibus legis huius, nec eos opere perficit.
Si igitur alii homines sine observantia legis veteris potuissent salvari, peior fuisset conditio Iudaeorum quam
aliorum hominum.
AG3
Praeterea, gentiles ad ritum Iudaicum et ad observantias legis admittebantur, dicitur enim Exod. XII, si quis
peregrinorum in vestram voluerit transire coloniam, et facere phase Domini, circumcidetur prius omne
masculinum eius, et tunc rite celebrabit, eritque simul sicut indigena terrae.
Frustra autem ad observantias legales fuissent extranei admissi ex ordinatione divina, si absque legalibus
observantiis salvari potuissent.
Ergo nullus salvari poterat nisi legem observaret.
SC
Sed contra est quod dionysius dicit, IX cap. Cael. Hier., quod multi gentilium per Angelos sunt reducti in Deum.
1052

