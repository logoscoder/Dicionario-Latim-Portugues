Sed contra est quod Augustinus dicit, in libro de serm. Dom. In mont., quod sunt quaedam facta media, quae
possunt bono vel malo animo fieri, de quibus est temerarium iudicare.
Sunt ergo aliqui actus secundum speciem suam indifferentes.
CO
Respondeo dicendum quod, sicut dictum est, actus omnis habet speciem ab obiecto; et actus humanus, qui dicitur
moralis, habet speciem ab obiecto relato ad principium actuum humanorum, quod est ratio. Unde si obiectum
actus includat aliquid quod conveniat ordini rationis, erit actus bonus secundum suam speciem, sicut dare
eleemosynam indigenti. Si autem includat aliquid quod repugnet ordini rationis, erit malus actus secundum
speciem, sicut furari, quod est tollere aliena.
Contingit autem quod obiectum actus non includit aliquid pertinens ad ordinem rationis, sicut levare festucam de
terra, ire ad campum, et huiusmodi, et tales actus secundum speciem suam sunt indifferentes.
RA1
Ad primum ergo dicendum quod duplex est privatio. Quaedam quae consistit in privatum esse, et haec nihil
relinquit, sed totum aufert; ut caecitas totaliter aufert visum, et tenebrae lucem, et mors vitam. Et inter hanc
privationem et habitum oppositum, non potest esse aliquod medium circa proprium susceptibile.
Est autem alia privatio quae consistit in privari, sicut aegritudo est privatio sanitatis, non quod tota sanitas sit
sublata, sed quod est quasi quaedam via ad totalem ablationem sanitatis, quae fit per mortem. Et ideo talis
privatio, cum aliquid relinquat, non semper est immediata cum opposito habitu.
Et hoc modo malum est privatio boni, ut simplicius dicit in commento super librum praedic., quia non totum
bonum aufert, sed aliquid relinquit. Unde potest esse aliquod medium inter bonum et malum.
RA2
Ad secundum dicendum quod omne obiectum vel finis habet aliquam bonitatem vel malitiam, saltem naturalem,
non tamen semper importat bonitatem vel malitiam moralem, quae consideratur per comparationem ad rationem,
ut dictum est.
Et de hac nunc agitur.
RA3
Ad tertium dicendum quod non quidquid habet actus, pertinet ad speciem eius. Unde etsi in ratione suae speciei
non contineatur quidquid pertinet ad plenitudinem bonitatis ipsius, non propter hoc est ex specie sua malus, nec
etiam bonus, sicut homo secundum suam speciem neque virtuosus, neque vitiosus est.
|a9 Articulus 9
AG1
Ad nonum sic proceditur. Videtur quod aliquis actus secundum individuum sit indifferens. Nulla enim species
est quae sub se non contineat vel continere possit aliquod individuum. Sed aliquis actus est indifferens secundum
suam speciem, ergo aliquis actus individualis potest esse indifferens.
AG2
Praeterea, ex individualibus actibus causantur habitus conformes ipsis, ut dicitur in II ethic..
Sed aliquis habitus est indifferens.
Dicit enim Philosophus, in IV ethic., de quibusdam, sicut de placidis et prodigis, quod non sunt mali, et tamen
constat quod non sunt boni, cum recedant a virtute, et sic sunt indifferentes secundum habitum.
Ergo aliqui actus individuales sunt indifferentes.
AG3
Praeterea, bonum morale pertinet ad virtutem, malum autem morale pertinet ad vitium. Sed contingit quandoque
quod homo actum qui ex specie sua est indifferens, non ordinat ad aliquem finem vel vitii vel virtutis. Ergo
contingit aliquem actum individualem esse indifferentem.
SC
Sed contra est quod Gregorius dicit in quadam homilia, otiosum verbum est quod utilitate rectitudinis, aut ratione
iustae necessitatis aut piae utilitatis, caret.
Sed verbum otiosum est malum, quia de eo reddent homines rationem in die iudicii, ut dicitur Matth. XII.
Si autem non caret ratione iustae necessitatis aut piae utilitatis, est bonum.
Ergo omne verbum aut est bonum aut malum. Pari ergo ratione, et quilibet alius actus vel est bonus vel malus.
Nullus ergo individualis actus est indifferens.
CO
Respondeo dicendum quod contingit quandoque aliquem actum esse indifferentem secundum speciem, qui
tamen est bonus vel malus in individuo consideratus. Et hoc ideo, quia actus moralis, sicut dictum est, non solum
habet bonitatem ex obiecto, a quo habet speciem; sed etiam ex circumstantiis, quae sunt quasi quaedam
accidentia; sicut aliquid convenit individuo hominis secundum accidentia individualia, quod non convenit
homini secundum rationem speciei. Et oportet quod quilibet individualis actus habeat aliquam circumstantiam
per quam trahatur ad bonum vel malum, ad minus ex parte intentionis finis. Cum enim rationis sit ordinare, actus
a ratione deliberativa procedens, si non sit ad debitum finem ordinatus, ex hoc ipso repugnat rationi, et habet
681

