Consequenter, post ea quae pertinent ad ingressum Christi in mundum vel ad eius principium, considerandum
restat de his quae pertinent ad progressum ipsius. Et primo, considerandum est de modo conversationis ipsius;
secundo, de tentatione eius; tertio, de doctrina; quarto, de miraculis. Circa primum quaeruntur quatuor.
Primo, utrum Christus debuerit solitariam vitam ducere, an inter homines conversari. Secundo, utrum debuerit
austeram vitam ducere in cibo et potu et vestitu, an aliis communem. Tertio, utrum debuerit abiecte vivere in hoc
mundo, an cum divitiis et honore.
Quarto, utrum debuerit secundum legem vivere.
|a1 Articulus 1
AG1
Ad primum sic proceditur. Videtur quod Christus non debuerit inter homines conversari, sed solitariam agere
vitam. Oportebat enim quod Christus sua conversatione non solum se hominem ostenderet, sed etiam Deum. Sed
Deum non convenit cum hominibus conversari, dicitur enim Dan. II, exceptis diis, quorum non est cum
hominibus conversatio; et Philosophus dicit, in I polit., quod ille qui solitarius vivit, aut est bestia, si scilicet
propter saevitiam hoc faciat, aut est Deus, si hoc faciat propter contemplandam veritatem.
Ergo videtur quod non fuerit conveniens Christum inter homines conversari.
AG2
Praeterea, Christus, dum in carne mortali vixit, debuit perfectissimam vitam ducere. Perfectissima autem vita est
contemplativa, ut in secunda parte habitum est.
Ad vitam autem contemplativam maxime competit solitudo, secundum illud Osee II, ducam eam in solitudinem,
et loquar ad cor eius.
Ergo videtur quod Christus debuerit solitariam vitam ducere.
AG3
Praeterea, conversatio Christi debuit esse uniformis, quia semper in eo debuit apparere quod optimum est. Sed
quandoque Christus solitaria loca quaerebat, turbas declinans, unde Remigius dicit, super Matth., tria refugia
legitur Dominus habuisse, navim, montem et desertum, ad quorum alterum, quotiescumque a turbis
comprimebatur, conscendebat.
Ergo et semper debuit solitariam vitam agere.
SC
Sed contra est quod dicitur baruch III, post haec in terris visus est, et cum hominibus conversatus est.
CO
Respondeo dicendum quod conversatio Christi talis debuit esse ut conveniret fini incarnationis, secundum quam
venit in mundum. Venit autem in mundum, primo quidem, ad manifestandum veritatem, sicut ipse dicit, Ioan.
XVIII, in hoc natus sum, et ad hoc veni in mundum, ut testimonium perhibeam veritati.
Et ideo non debebat se occultare, vitam solitariam agens, sed in publicum procedere, publice praedicando. Unde,
Luc. IV, dicit illis qui volebant eum detinere, quia et aliis civitatibus oportet me evangelizare regnum Dei, quia
ideo missus sum.
Secundo, venit ad hoc ut homines a peccato liberaret, secundum illud I Tim. I, Christus Iesus venit in hunc
mundum peccatores salvos facere.
Et ideo, ut chrysostomus dicit, licet in eodem loco manendo posset Christus omnes ad se attrahere, ut eius
praedicationem audirent, non tamen hoc fecit, praebens nobis exemplum ut perambulemus et requiramus
pereuntes, sicut pastor ovem perditam, et medicus accedit ad infirmum.
Tertio, venit ut per ipsum habeamus accessum ad Deum, ut dicitur Rom. V.
Et ita, familiariter cum hominibus conversando, conveniens fuit ut hominibus fiduciam daret ad se accedendi.
Unde dicitur Matth. IX, factum est, discumbente eo in domo, ecce, multi publicani et peccatores venientes
discumbebant cum Iesu et discipulis eius.
Quod exponens Hieronymus dicit, viderant publicanum, a peccatis ad meliora conversum, locum invenisse
poenitentiae, et ob id etiam ipsi non desperant salutem.
RA1
Ad primum ergo dicendum quod Christus per humanitatem suam voluit manifestare divinitatem. Et ideo,
conversando cum hominibus, quod est proprium hominis, manifestavit omnibus suam divinitatem, praedicando
et miracula faciendo, et innocenter et iuste inter homines conversando.
RA2
Ad secundum dicendum quod, sicut in secunda parte dictum est, vita contemplativa simpliciter est melior quam
activa quae occupatur circa corporales actus, sed vita activa secundum quam aliquis praedicando et docendo
contemplata aliis tradit, est perfectior quam vita quae solum contemplatur, quia talis vita praesupponit
abundantiam contemplationis. Et ideo Christus talem vitam elegit.
RA3
Ad tertium dicendum quod actio Christi fuit nostra instructio.

2263

