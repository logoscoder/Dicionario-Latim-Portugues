Praeterea, baptismus ioannis ordinatur ad baptismum Christi sicut ad finem. Sed finis est prior in intentione, et
postremum in executione.
Ergo vel debuit primus baptizari a ioanne, vel ultimus.
SC
Sed contra est quod dicitur Luc. III, factum est, cum baptizaretur omnis populus, et Iesu baptizato et orante, et
infra, et ipse Iesus erat incipiens quasi annorum triginta.
CO
Respondeo dicendum quod Christus convenienter fuit in trigesimo anno baptizatus. Primo quidem, quia Christus
baptizabatur quasi ex tunc incipiens docere et praedicare, ad quod requiritur perfecta aetas, qualis est triginta
annorum.
Unde et Gen. XLI legitur quod triginta annorum erat ioseph quando suscepit regimen Aegypti.
Similiter etiam II Reg. V legitur de David quod triginta annorum erat cum regnare coepisset.
Ezechiel etiam in anno trigesimo coepit prophetare, ut habetur Ezech. I.
Secundo quia, sicut chrysostomus dicit, super Matth., futurum erat ut post baptismum Christi lex cessare
inciperet.
Et ideo hac aetate Christus ad baptismum venit quae potest omnia peccata suscipere, ut, lege servata, nullus dicat
quod ideo eam solvit quod implere non potuit.
Tertio, quia per hoc quod Christus in aetate perfecta baptizatur, datur intelligi quod baptismus parit viros
perfectos, secundum illud Ephes. IV, donec occurramus omnes in unitatem fidei et agnitionis filii Dei, in virum
perfectum, in mensuram aetatis plenitudinis Christi.
Unde et ipsa proprietas numeri ad hoc pertinere videtur. Consurgit enim tricenarius numerus ex ductu ternarii in
denarium; per ternarium autem intelligitur fides trinitatis, per denarium autem impletio mandatorum legis; et in
his duobus perfectio vitae christianae consistit.
RA1
Ad primum ergo dicendum quod, sicut Gregorius Nazianzenus dicit, Christus non est baptizatus quasi indigeret
purgatione, nec aliquod illi immineret periculum differendo baptismum. Sed cuivis alii non in parvum redundat
periculum, si exeat ex hac vita non indutus veste incorruptionis, scilicet gratia. Et licet bonum sit post baptismum
munditiam custodire, potius tamen est, ut ipse dicit, interdum paulisper maculari, quam gratia omnino carere.
RA2
Ad secundum dicendum quod utilitas quae a Christo provenit hominibus praecipue est per fidem et humilitatem,
ad quorum utrumque valet quod Christus non in pueritia vel in adolescentia coepit docere, sed in perfecta aetate.
Ad fidem quidem, quia per hoc ostenditur in eo vera humanitas, quod per temporum incrementa corporaliter
profecit, et ne huiusmodi profectus putaretur esse phantasticus, noluit suam sapientiam et virtutem manifestare
ante perfectam corporis aetatem. Ad humilitatem vero, ne ante perfectam aetatem aliquis praesumptuose
praelationis gradum et docendi officium assumat.
RA3
Ad tertium dicendum quod Christus proponebatur hominibus in exemplum omnium. Et ideo oportuit in eo
ostendi id quod competit omnibus secundum legem communem, ut scilicet in aetate perfecta doceret. Sed, sicut
Gregorius Nazianzenus dicit, non est lex ecclesiae quod raro contingit, sicut nec una hirundo ver facit.
Aliquibus enim, ex quadam speciali dispensatione, secundum divinae sapientiae rationem, concessum est,
praeter legem communem, ut ante perfectam aetatem officium vel praesidendi vel docendi haberent, sicut
Salomon, Daniel et ieremias.
RA4
Ad quartum dicendum quod Christus nec primus nec ultimus debuit a ioanne baptizari. Quia, ut chrysostomus
dicit, super Matth., Christus ad hoc baptizatur ut confirmaret praedicationem et baptismum ioannis; et ut
testimonium acciperet a ioanne.
Non autem creditum fuisset testimonio ioannis nisi postquam multi fuerunt baptizati ab ipso. Et ideo non debuit
primus a ioanne baptizari. Similiter etiam nec ultimus. Quia, sicut ipse ibidem subdit, sicut lux solis non expectat
occasum Luciferi, sed eo procedente egreditur, et suo lumine obscurat illius candorem; sic et Christus non
expectavit ut cursum suum ioannes impleret, sed, adhuc eo docente et baptizante, apparuit.
|a4 Articulus 4
AG1
Ad quartum sic proceditur. Videtur quod Christus non debuerit baptizari in iordane. Veritas enim debet
respondere figurae. Sed figura baptismi praecessit in transitu maris rubri, ubi Aegyptii sunt submersi, sicut
peccata delentur in baptismo. Ergo videtur quod Christus magis debuerit baptizari in mari quam in flumine
iordanis.
AG2
Praeterea, iordanis interpretatur descensus. Sed per baptismum aliquis plus ascendit quam descendit, unde et
Matth. III dicitur quod baptizatus Iesus confestim ascendit de aqua.
2257

