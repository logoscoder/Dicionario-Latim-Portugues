SC
Sed contra est quod super illud Psalmi, sed in lege Domini voluntas eius, dicit Glossa, hic ostenditur Christus
plenus omni bono.
Sed bona qualitas mentis est virtus.
Ergo Christus fuit plenus omni virtute.
CO
Respondeo dicendum quod, sicut in secunda parte habitum est, sicut gratia respicit essentiam animae, ita virtus
respicit eius potentiam. Unde oportet quod, sicut potentiae animae derivantur ab eius essentia, ita virtutes sunt
quaedam derivationes gratiae.
Quanto autem aliquod principium est perfectius, tanto magis imprimit suos effectus. Unde, cum gratia Christi
fuerit perfectissima, consequens est quod ex ipsa processerint virtutes ad perficiendum singulas potentias
animae, quantum ad omnes animae actus. Et ita Christus habuit omnes virtutes.
RA1
Ad primum ergo dicendum quod gratia sufficit homini quantum ad omnia quibus ordinatur ad beatitudinem.
Horum tamen quaedam perficit gratia immediate per seipsam, sicut gratum facere Deo, et alia huiusmodi,
quaedam autem mediantibus virtutibus, quae ex gratia procedunt.
RA2
Ad secundum dicendum quod habitus ille heroicus vel divinus non differt a virtute communiter dicta nisi
secundum perfectiorem modum, inquantum scilicet aliquis est dispositus ad bonum quodam altiori modo quam
communiter omnibus competat.
Unde per hoc non ostenditur quod Christus non habuit virtutes, sed quod habuit eas perfectissime, ultra
communem modum.
Sicut etiam Plotinus posuit quendam sublimem modum virtutum, quas esse dixit purgati animi.
RA3
Ad tertium dicendum quod liberalitas et magnificentia commendantur circa divitias inquantum aliquis non
tantum appretiatur divitias quod velit eas retinere praetermittendo id quod fieri oportet. Ille autem minime
divitias appretiatur qui penitus eas contemnit et abiicit propter perfectionis amorem. Et ideo in hoc ipso quod
Christus omnes divitias contempsit, ostendit in se summum gradum liberalitatis et magnificentiae. Licet etiam
liberalitatis actum exercuerit, secundum quod sibi conveniens erat faciendo pauperibus erogari quae sibi
dabantur, unde, cum Dominus dixit Iudae, Ioan. XIII, quod facis, fac citius, discipuli intellexerunt Dominum
mandasse quod egenis aliquid daret.
Concupiscentias autem pravas Christus omnino non habuit, sicut infra patebit.
Propter hoc tamen non excluditur quin habuerit temperantiam, quae tanto perfectior est in homine quanto magis
pravis concupiscentiis caret.
Unde, secundum Philosophum, in VII ethic., temperatus in hoc differt a continente, quod temperatus non habet
pravas concupiscentias, quas continens patitur.
Unde, sic accipiendo continentiam sicut Philosophus accipit, ex hoc ipso quod Christus habuit omnem virtutem,
non habuit continentiam, quae non est virtus, sed aliquid minus virtute.
|a3 Articulus 3
AG1
Ad tertium sic proceditur. Videtur quod in Christo fuerit fides.
Fides enim est nobilior virtus quam virtutes morales, puta temperantia et liberalitas. Huiusmodi autem virtutes
fuerunt in Christo, ut dictum est.
Multum ergo magis fuit in eo fides.
AG2
Praeterea, Christus non docuit virtutes quas ipse non habuit, secundum illud Act. I, coepit Iesus facere et docere.
Sed de Christo dicitur, Heb. XII, quod est auctor et consummator fidei.
Ergo in eo maxime fuit fides.
AG3
Praeterea, quidquid est imperfectionis excluditur a beatis. Sed in beatis est fides, nam super illud Rom. I, iustitia
Dei revelatur in eo ex fide in fidem, dicit Glossa, de fide verborum et spei in fidem rerum et speciei.
Ergo videtur quod etiam in Christo fuerit fides, cum nihil imperfectionis importet.
SC
Sed contra est quod dicitur Heb. XI, quod fides est argumentum non apparentium.
Sed Christo nihil fuit non apparens, secundum illud quod dixit ei Petrus, Ioan. Ult., tu omnia nosti.
Ergo in Christo non fuit fides.
CO

2091

