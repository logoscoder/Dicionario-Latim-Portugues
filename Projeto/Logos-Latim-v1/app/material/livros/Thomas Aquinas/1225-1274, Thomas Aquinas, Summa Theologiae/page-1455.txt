RA2
Ad secundum dicendum quod sicut eorum quae per artem exterius fiunt quaedam ratio in mente artificis
praeexistit, quae dicitur regula artis; ita etiam illius operis iusti quod ratio determinat quaedam ratio praeexistit in
mente, quasi quaedam prudentiae regula.
Et hoc si in scriptum redigatur, vocatur lex, est enim lex, secundum Isidorum, constitutio scripta.
Et ideo lex non est ipsum ius, proprie loquendo, sed aliqualis ratio iuris.
RA3
Ad tertium dicendum quod quia iustitia aequalitatem importat, Deo autem non possumus aequivalens
recompensare, inde est quod iustum, secundum perfectam rationem, non possumus reddere Deo.
Et propter hoc non dicitur proprie ius lex divina, sed fas, quia videlicet sufficit Deo ut impleamus quod
possumus.
Iustitia tamen ad hoc tendit ut homo, quantum potest, Deo recompenset, totaliter animam ei subiiciens.
|a2 Articulus 2
AG1
Ad secundum sic proceditur. Videtur quod ius non convenienter dividatur in ius naturale et ius positivum. Illud
enim quod est naturale est immutabile, et idem apud omnes. Non autem invenitur in rebus humanis aliquid tale,
quia omnes regulae iuris humani in aliquibus casibus deficiunt, nec habent suam virtutem ubique. Ergo non est
aliquod ius naturale.
AG2
Praeterea, illud dicitur esse positivum quod ex voluntate humana procedit. Sed non ideo aliquid est iustum quia a
voluntate humana procedit, alioquin voluntas hominis iniusta esse non posset. Ergo, cum iustum sit idem quod
ius, videtur quod nullum sit ius positivum.
AG3
Praeterea, ius divinum non est ius naturale, cum excedat naturam humanam. Similiter etiam non est ius
positivum, quia non innititur auctoritati humanae, sed auctoritati divinae.
Ergo inconvenienter dividitur ius per naturale et positivum.
SC
Sed contra est quod Philosophus dicit, in V ethic., quod politici iusti hoc quidem naturale est, hoc autem legale,
idest lege positum.
CO
Respondeo dicendum quod, sicut dictum est, ius, sive iustum, est aliquod opus adaequatum alteri secundum
aliquem aequalitatis modum. Dupliciter autem potest alicui homini aliquid esse adaequatum. Uno quidem modo,
ex ipsa natura rei, puta cum aliquis tantum dat ut tantundem recipiat. Et hoc vocatur ius naturale. Alio modo
aliquid est adaequatum vel commensuratum alteri ex condicto, sive ex communi placito, quando scilicet aliquis
reputat se contentum si tantum accipiat.
Quod quidem potest fieri dupliciter. Uno modo, per aliquod privatum condictum, sicut quod firmatur aliquo
pacto inter privatas personas. Alio modo, ex condicto publico, puta cum totus populus consentit quod aliquid
habeatur quasi adaequatum et commensuratum alteri; vel cum hoc ordinat princeps, qui curam populi habet et
eius personam gerit.
Et hoc dicitur ius positivum.
RA1
Ad primum ergo dicendum quod illud quod est naturale habenti naturam immutabilem, oportet quod sit semper
et ubique tale. Natura autem hominis est mutabilis. Et ideo id quod naturale est homini potest aliquando deficere.
Sicut naturalem aequalitatem habet ut deponenti depositum reddatur, et si ita esset quod natura humana semper
esset recta, hoc esset semper servandum. Sed quia quandoque contingit quod voluntas hominis depravatur, est
aliquis casus in quo depositum non est reddendum, ne homo perversam voluntatem habens male eo utatur, ut
puta si furiosus vel hostis reipublicae arma deposita reposcat.
RA2
Ad secundum dicendum quod voluntas humana ex communi condicto potest aliquid facere iustum in his quae
secundum se non habent aliquam repugnantiam ad naturalem iustitiam. Et in his habet locum ius positivum.
Unde Philosophus dicit, in V ethic., quod legale iustum est quod ex principio quidem nihil differt sic vel aliter,
quando autem ponitur, differt.
Sed si aliquid de se repugnantiam habeat ad ius naturale, non potest voluntate humana fieri iustum, puta si
statuatur quod liceat furari vel adulterium committere.
Unde dicitur Isaiae X, vae qui condunt leges iniquas.
RA3
Ad tertium dicendum quod ius divinum dicitur quod divinitus promulgatur. Et hoc quidem partim est de his quae
sunt naturaliter iusta, sed tamen eorum iustitia homines latet, partim autem est de his quae fiunt iusta institutione
divina. Unde etiam ius divinum per haec duo distingui potest, sicut et ius humanum.
1455

