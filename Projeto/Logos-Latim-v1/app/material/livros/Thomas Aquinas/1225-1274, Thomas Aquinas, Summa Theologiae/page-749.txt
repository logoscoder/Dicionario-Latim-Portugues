intentionem animi attrahendo; vel multum impediet. Secundo, ratione contrarietatis. Quaedam enim
delectationes, maxime superexcedentes, sunt contra ordinem rationis.
Et per hunc modum Philosophus dicit, in VI ethic., quod delectationes corporales corrumpunt existimationem
prudentiae, non autem existimationem speculativam, cui non contrariantur, puta quod triangulus habet tres
angulos aequales duobus rectis.
Secundum autem primum modum, utramque impedit. Tertio modo, secundum quandam ligationem, inquantum
scilicet ad delectationem corporalem sequitur quaedam transmutatio corporalis, maior etiam quam in aliis
passionibus, quanto vehementius afficitur appetitus ad rem praesentem quam ad rem absentem. Huiusmodi
autem corporales perturbationes impediunt usum rationis, sicut patet in vinolentis, qui habent usum rationis
ligatum vel impeditum.
RA1
Ad primum ergo dicendum quod delectatio corporalis habet quidem quietem appetitus in delectabili, quae quies
interdum contrariatur rationi; sed ex parte corporis, semper habet transmutationem.
Et quantum ad utrumque, impedit rationis usum.
RA2
Ad secundum dicendum quod vis appetitiva et apprehensiva sunt quidem diversae partes, sed unius animae. Et
ideo cum intentio animae vehementer applicatur ad actum unius, impeditur ab actu contrario alterius.
RA3
Ad tertium dicendum quod usus rationis requirit debitum usum imaginationis et aliarum virium sensitivarum,
quae utuntur organo corporali. Et ideo ex transmutatione corporali usus rationis impeditur, impedito actu virtutis
imaginativae et aliarum sensitivarum.
|a4 Articulus 4
AG1
Ad quartum sic proceditur. Videtur quod delectatio non perficiat operationem. Omnis enim humana operatio ab
usu rationis dependet.
Sed delectatio impedit usum rationis, ut dictum est.
Ergo delectatio non perficit, sed debilitat operationem humanam.
AG2
Praeterea, nihil est perfectivum sui ipsius, vel suae causae.
Sed delectatio est operatio, ut dicitur in VII et X ethic., quod oportet ut intelligatur vel essentialiter, vel
causaliter.
Ergo delectatio non perficit operationem.
AG3
Praeterea, si delectatio perficit operationem, aut perficit ipsam sicut finis, aut sicut forma, aut sicut agens. Sed
non sicut finis, quia operationes non quaeruntur propter delectationem, sed magis e converso, ut supra dictum
est.
Nec iterum per modum efficientis, quia magis operatio est causa efficiens delectationis. Nec iterum sicut forma,
non enim perficit delectatio operationem ut habitus quidam, secundum Philosophum, in X ethic..
Delectatio ergo non perficit operationem.
SC
Sed contra est quod dicitur ibidem, quod delectatio operationem perficit.
CO
Respondeo dicendum quod delectatio dupliciter operationem perficit. Uno modo, per modum finis, non quidem
secundum quod finis dicitur id propter quod aliquid est; sed secundum quod omne bonum completive
superveniens, potest dici finis.
Et secundum hoc dicit Philosophus, in X ethic., quod delectatio perficit operationem sicut quidam superveniens
finis, inquantum scilicet super hoc bonum quod est operatio, supervenit aliud bonum quod est delectatio, quae
importat quietationem appetitus in bono praesupposito. Secundo modo, ex parte causae agentis. Non quidem
directe, quia Philosophus dicit, in X ethic., quod perficit delectatio operationem, non sicut medicus sanum, sed
sicut sanitas.
Indirecte autem, inquantum scilicet agens, quia delectatur in sua actione, vehementius attendit ad ipsam, et
diligentius eam operatur.
Et secundum hoc dicitur in X ethic., quod delectationes adaugent proprias operationes, et impediunt extraneas.
RA1
Ad primum ergo dicendum quod non omnis delectatio impedit actum rationis, sed delectatio corporalis; quae non
consequitur actum rationis, sed actum concupiscibilis, qui per delectationem augetur. Delectatio autem quae
consequitur actum rationis, fortificat rationis usum.
RA2

749

