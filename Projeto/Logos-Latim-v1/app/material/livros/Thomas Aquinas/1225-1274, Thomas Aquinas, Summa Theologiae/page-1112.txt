A principio igitur lex debuit regem populo instituere; et non permittere hoc eorum arbitrio, sicut permittitur
Deut. XVII, cum dixeris, constituam super me regem, eum constitues, etc..
AG3
Praeterea, sicut dicitur Matth. XII, omne regnum in se divisum desolabitur, quod etiam experimento patuit in
populo Iudaeorum, in quo divisio regni fuit destructionis causa. Sed lex praecipue debet intendere ea quae
pertinent ad communem salutem populi.
Ergo debuit in lege prohiberi divisio regni in duos reges.
Nec etiam debuit hoc auctoritate divina introduci; sicut legitur introductum auctoritate Domini per ahiam
silonitem prophetam, III Reg. XI.
AG4
Praeterea, sicut sacerdotes instituuntur ad utilitatem populi in his quae ad Deum pertinent, ut patet Heb. V; ita
etiam principes instituuntur ad utilitatem populi in rebus humanis. Sed sacerdotibus et Levitis qui sunt in lege,
deputantur aliqua ex quibus vivere debeant, sicut decimae et primitiae, et multa alia huiusmodi.
Ergo similiter principibus populi debuerunt aliqua ordinari unde sustentarentur, et praecipue cum inhibita sit eis
munerum acceptio, ut patet Exod. XXIII, non accipietis munera, quae excaecant etiam prudentes, et subvertunt
verba iustorum.
AG5
Praeterea, sicut regnum est optimum regimen, ita tyrannis est pessima corruptio regiminis. Sed Dominus regi
instituendo instituit ius tyrannicum, dicitur enim I Reg. VIII, hoc erit ius regis qui imperaturus est vobis, filios
vestros tollet, etc.. Ergo inconvenienter fuit provisum per legem circa principum ordinationem.
SC
Sed contra est quod populus Israel de pulchritudine ordinationis commendatur, Num. XXIV, quam pulchra
tabernacula tua, Iacob; et tentoria tua, Israel.
Sed pulchritudo ordinationis populi dependet ex principibus bene institutis. Ergo per legem populus fuit circa
principes bene institutus.
CO
Respondeo dicendum quod circa bonam ordinationem principum in aliqua civitate vel gente, duo sunt
attendenda. Quorum unum est ut omnes aliquam partem habeant in principatu, per hoc enim conservatur pax
populi, et omnes talem ordinationem amant et custodiunt, ut dicitur in II polit..
Aliud est quod attenditur secundum speciem regiminis, vel ordinationis principatuum.
Cuius cum sint diversae species, ut Philosophus tradit, in III polit., praecipuae tamen sunt regnum, in quo unus
principatur secundum virtutem; et aristocratia, idest potestas optimorum, in qua aliqui pauci principantur
secundum virtutem.
Unde optima ordinatio principum est in aliqua civitate vel regno, in qua unus praeficitur secundum virtutem qui
omnibus praesit; et sub ipso sunt aliqui principantes secundum virtutem; et tamen talis principatus ad omnes
pertinet, tum quia ex omnibus eligi possunt, tum quia etiam ab omnibus eliguntur.
Talis enim est optima politia, bene commixta ex regno, inquantum unus praeest; et aristocratia, inquantum multi
principantur secundum virtutem; et ex democratia, idest potestate populi, inquantum ex popularibus possunt eligi
principes, et ad populum pertinet electio principum.
Et hoc fuit institutum secundum legem divinam.
Nam Moyses et eius successores gubernabant populum quasi singulariter omnibus principantes, quod est
quaedam species regni. Eligebantur autem septuaginta duo seniores secundum virtutem, dicitur enim Deut. I, tuli
de vestris tribubus viros sapientes et nobiles, et constitui eos principes, et hoc erat aristocraticum.
Sed democraticum erat quod isti de omni populo eligebantur; dicitur enim Exod. XVIII, provide de omni plebe
viros sapientes, etc., et etiam quod populus eos eligebat; unde dicitur Deut. I, date ex vobis viros sapientes, etc..
Unde patet quod optima fuit ordinatio principum quam lex instituit.
RA1
Ad primum ergo dicendum quod populus ille sub speciali cura Dei regebatur, unde dicitur Deut. VII, te elegit
Dominus Deus tuus ut sis ei populus peculiaris.
Et ideo institutionem summi principis Dominus sibi reservavit.
Et hoc est quod Moyses petivit, Num. XXVII, provideat Dominus Deus spirituum omnis carnis, hominem qui sit
super multitudinem hanc.
Et sic ex Dei ordinatione institutus est iosue in principatu post Moysen, et de singulis iudicibus qui post iosue
fuerunt, legitur quod Deus suscitavit populo salvatorem, et quod spiritus Domini fuit in eis, ut patet iudic. III.
Et ideo etiam electionem regis non commisit Dominus populo, sed sibi reservavit; ut patet Deut. XVII, eum
constitues regem, quem Dominus Deus tuus elegerit.
RA2
Ad secundum dicendum quod regnum est optimum regimen populi, si non corrumpatur. Sed propter magnam
potestatem quae regi conceditur, de facili regnum degenerat in tyrannidem, nisi sit perfecta virtus eius cui talis
potestas conceditur, quia non est nisi virtuosi bene ferre bonas fortunas, ut Philosophus dicit, in IV ethic..
1112

