Et sub hoc sensu utraque est vera, et, homo factus est Deus, et, Deus factus est homo. Sed hic non est proprius
sensus harum locutionum, nisi forte intelligatur quod ly homo non habeat personalem suppositionem, sed
simplicem. Licet enim hic homo non sit factus Deus, quia hoc suppositum, persona filii Dei, ab aeterno fuit
Deus, tamen homo, communiter loquendo, non semper fuit Deus. Tertio modo, proprie intelligitur, secundum
quod hoc participium factus ponit fieri circa hominem in respectu ad Deum sicut ad terminum factionis. Et in
hoc sensu, supposito quod in Christo sit eadem persona et hypostasis et suppositum Dei et hominis, ut supra
ostensum est, ista propositio falsa est. Quia cum dicitur, homo factus est Deus, ly homo habet personalem
suppositionem, non enim esse Deum verificatur de homine ratione humanae naturae, sed ratione sui suppositi.
Suppositum autem illud humanae naturae de quo verificatur esse Deum, est idem quod hypostasis seu persona
filii Dei, quae semper fuit Deus. Unde non potest dici quod iste homo incoepit esse Deus, vel quod fiat Deus, aut
quod factus sit Deus.
Si vero esset alia persona vel hypostasis Dei et hominis, ita quod esse Deum praedicaretur de homine, et e
converso per quandam coniunctionem suppositorum, vel dignitatis personalis, vel affectionis, vel inhabitationis,
ut Nestoriani dixerunt, tunc pari ratione posset dici quod homo factus est Deus, idest coniunctus Deo, sicut et
quod Deus factus est homo, idest coniunctus homini.
RA1
Ad primum ergo dicendum quod in verbis illis apostoli hoc relativum qui, quod refert pro persona filii, non debet
intelligi ex parte praedicati, quasi aliquis existens ex semine David secundum carnem sit factus filius Dei, in quo
sensu obiectio procedebat, sed debet intelligi ex parte subiecti, ut sit sensus quod filius Dei factus est ei, (scilicet
ad honorem patris, ut Glossa exponit) existens ex semine David secundum carnem; ac si diceret, filius Dei
habens carnem ex semine David ad honorem Dei.
RA2
Ad secundum dicendum quod verbum Augustini est intelligendum in illo sensu, secundum quod ex illa
susceptione incarnationis factum est ut homo esset Deus et Deus esset homo.
In quo sensu ambae locutiones sunt verae, ut dictum est.
RA3
Et similiter dicendum est ad tertium, nam deificari idem est quod fieri Deum.
RA4
Ad quartum dicendum quod terminus in subiecto positus tenetur materialiter, idest pro supposito, positus vero in
praedicato, tenetur formaliter, idest pro natura significata. Et ideo cum dicitur, homo factus est Deus, ipsum fieri
non attribuitur humanae naturae, sed supposito humanae naturae, quod est ab aeterno Deus, et ideo non convenit
ei fieri Deum. Cum autem dicitur, Deus factus est homo, factio intelligitur terminari ad ipsam humanam
naturam. Et ideo, proprie loquendo, haec est vera, Deus factus est homo, sed haec est falsa, homo factus est
Deus. Sicut, si socrates, cum prius fuerit homo, postea factus est albus, demonstrato socrate, haec est vera, hic
homo hodie factus est albus; haec tamen est falsa, hoc album hodie factum est homo. Si tamen ex parte subiecti
poneretur aliquod nomen significans naturam humanam in abstracto, posset hoc modo significari ut subiectum
factionis, puta si dicatur quod natura humana facta est filii Dei.
|a8 Articulus 8
AG1
Ad octavum sic proceditur. Videtur quod haec sit vera, Christus est creatura.
Dicit enim leo Papa, nova et inaudita conventio, Deus qui est et erat, fit creatura.
Sed illud potest praedicari de Christo quod filius Dei factus est per incarnationem. Ergo haec est vera, Christus
est creatura.
AG2
Praeterea, proprietates utriusque naturae possunt praedicari de hypostasi communi utriusque naturae, quocumque
nomine significetur, ut supra dictum est.
Sed proprietas humanae naturae est esse creaturam, sicut proprietas divinae naturae est esse creatorem. Ergo
utrumque potest dici de Christo, scilicet quod sit creatura; et quod sit increatus et creator.
AG3
Praeterea, principalior pars hominis est anima quam corpus. Sed Christus ratione corporis, quod de virgine traxit,
dicitur simpliciter esse natus de virgine. Ergo ratione animae, quae creata est a Deo, debet simpliciter dici quod
Christus sit creatura.
SC
Sed contra est quod Ambrosius dicit, in libro de Trin., nunquid dicto factus est Christus? nunquid mandato
creatus est Christus? quasi dicat, non.
Unde subdit, quomodo autem creatura in Deo esse potest? etenim Deus naturae simplicis est, non coniunctae.
Ergo haec non est concedenda, Christus est creatura.
CO
Respondeo dicendum quod, sicut Hieronymus dicit, ex verbis inordinate prolatis incurritur haeresis.
2147

