quod pertinet ad commune; sicut accidit in multitudine ministrorum. Alio modo, quia ordinatius res humanae
tractantur si singulis immineat propria cura alicuius rei procurandae, esset autem confusio si quilibet indistincte
quaelibet procuraret.
Tertio, quia per hoc magis pacificus status hominum conservatur, dum unusquisque re sua contentus est. Unde
videmus quod inter eos qui communiter et ex indiviso aliquid possident, frequentius iurgia oriuntur. Aliud vero
quod competit homini circa res exteriores est usus ipsarum. Et quantum ad hoc non debet homo habere res
exteriores ut proprias, sed ut communes, ut scilicet de facili aliquis ea communicet in necessitates aliorum.
Unde apostolus dicit, I ad Tim. Ult., divitibus huius saeculi praecipe facile tribuere, communicare.
RA1
Ad primum ergo dicendum quod communitas rerum attribuitur iuri naturali, non quia ius naturale dictet omnia
esse possidenda communiter et nihil esse quasi proprium possidendum, sed quia secundum ius naturale non est
distinctio possessionum, sed magis secundum humanum condictum, quod pertinet ad ius positivum, ut supra
dictum est.
Unde proprietas possessionum non est contra ius naturale; sed iuri naturali superadditur per adinventionem
rationis humanae.
RA2
Ad secundum dicendum quod ille qui, praeveniens ad spectacula, praepararet aliis viam, non illicite ageret, sed
ex hoc illicite agit quod alios prohibet. Et similiter dives non illicite agit si, praeoccupans possessionem rei quae
a principio erat communis, aliis communicat, peccat autem si alios ab usu illius rei indiscrete prohibeat.
Unde basilius ibidem dicit, cur tu abundas, ille vero mendicat, nisi ut tu bonae dispensationis merita consequaris,
ille vero patientiae praemiis coronetur?
RA3
Ad tertium dicendum quod cum dicit Ambrosius, nemo proprium dicat quod est commune, loquitur de
proprietate quantum ad usum. Unde subdit, plus quam sufficeret sumptui, violenter obtentum est.
|a3 Articulus 3
AG1
Ad tertium sic proceditur. Videtur quod non sit de ratione furti occulte accipere rem alienam. Illud enim quod
diminuit peccatum non videtur ad rationem peccati pertinere. Sed in occulto peccare pertinet ad diminutionem
peccati, sicut e contrario ad exaggerandum peccatum quorundam dicitur Isaiae III, peccatum suum quasi sodoma
praedicaverunt, nec absconderunt.
Ergo non est de ratione furti occulta acceptio rei alienae.
AG2
Praeterea, Ambrosius dicit, et habetur in decretis, dist. XLVII, neque minus est criminis habenti tollere quam,
cum possis et abundas, indigentibus denegare.
Ergo sicut furtum consistit in acceptione rei alienae, ita et in detentione ipsius.
AG3
Praeterea, homo potest furtim ab alio accipere etiam quod suum est puta rem quam apud alium deposuit, vel
quae est ab eo iniuste ablata. Non est ergo de ratione furti quod sit occulta acceptio rei alienae.
SC
Sed contra est quod Isidorus dicit, in libro etymol., fur a furvo dictus est, idest a fusco, nam noctis utitur
tempore.
CO
Respondeo dicendum quod ad rationem furti tria concurrunt. Quorum primum convenit sibi secundum quod
contrariatur iustitiae, quae unicuique tribuit quod suum est. Et ex hoc competit ei quod usurpat alienum.
Secundum vero pertinet ad rationem furti prout distinguitur a peccatis quae sunt contra personam, sicut ab
homicidio et adulterio. Et secundum hoc competit furto quod sit circa rem possessam. Si quis enim accipiat id
quod est alterius non quasi possessio, sed quasi pars, sicut si amputet membrum; vel sicut persona coniuncta, ut
si auferat filiam vel uxorem, non habet proprie rationem furti. Tertia differentia est quae complet furti rationem,
ut scilicet occulte usurpetur alienum. Et secundum hoc propria ratio furti est ut sit occulta acceptio rei alienae.
RA1
Ad primum ergo dicendum quod occultatio quandoque quidem est causa peccati, puta cum quis utitur
occultatione ad peccandum, sicut accidit in fraude et dolo. Et hoc modo non diminuit, sed constituit speciem
peccati. Et ita est in furto. Alio modo occultatio est simplex circumstantia peccati. Et sic diminuit peccatum, tum
quia est signum verecundiae; tum quia tollit scandalum.
RA2
Ad secundum dicendum quod detinere id quod alteri debetur eandem rationem nocumenti habet cum acceptione.
Et ideo sub iniusta acceptione intelligitur etiam iniusta detentio.
RA3

1503

