transmitteret in prolem originale peccatum. Sed libido illa est intelligenda habitualiter, secundum quod appetitus
sensitivus non continetur sub ratione vinculo originalis iustitiae. Et talis libido in omnibus est aequalis.
|q83 Quaestio 83
|a0 Prologus
Deinde considerandum est de subiecto originalis peccati.
Et circa hoc quaeruntur quatuor. Primo, utrum subiectum originalis peccati per prius sit caro vel anima.
Secundo, si anima, utrum per essentiam aut per potentias suas.
Tertio, utrum voluntas per prius sit subiectum peccati originalis quam aliae potentiae. Quarto, utrum aliquae
potentiae animae sint specialiter infectae, scilicet generativa, vis concupiscibilis et sensus tactus.
|a1 Articulus 1
AG1
Ad primum sic proceditur. Videtur quod peccatum originale magis sit in carne quam in anima. Repugnantia enim
carnis ad mentem ex corruptione originalis peccati procedit.
Sed radix huius repugnantiae in carne consistit, dicit enim apostolus ad Rom. VII, video aliam legem in membris
meis, repugnantem legi mentis meae.
Ergo originale peccatum in carne principaliter consistit.
AG2
Praeterea, unumquodque potius est in causa quam in effectu, sicut calor magis est in igne calefaciente quam in
aqua calefacta. Sed anima inficitur infectione originalis peccati per semen carnale.
Ergo peccatum originale magis est in carne quam in anima.
AG3
Praeterea, peccatum originale ex primo parente contrahimus, prout in eo fuimus secundum rationem seminalem.
Sic autem non fuit ibi anima, sed sola caro.
Ergo originale peccatum non est in anima, sed in carne.
AG4
Praeterea, anima rationalis creata a Deo corpori infunditur.
Si igitur anima per peccatum originale inficeretur, consequens esset quod ex sua creatione vel infusione
inquinaretur. Et sic Deus esset causa peccati, qui est auctor creationis et infusionis.
AG5
Praeterea, nullus sapiens liquorem pretiosum vasi infunderet ex quo sciret ipsum liquorem infici. Sed anima
rationalis est pretiosior omni liquore. Si ergo anima ex corporis unione infici posset infectione originalis culpae,
Deus, qui ipsa sapientia est, nunquam animam tali corpori infunderet. Infundit autem. Non ergo inquinatur ex
carne. Sic igitur peccatum originale non est in anima, sed in carne.
SC
Sed contra est quod idem est subiectum virtutis et vitii sive peccati, quod contrariatur virtuti. Sed caro non potest
esse subiectum virtutis, dicit enim apostolus, ad Rom. VII, scio quod non habitat in me, hoc est in carne mea,
bonum.
Ergo caro non potest esse subiectum originalis peccati, sed solum anima.
CO
Respondeo dicendum quod aliquid potest esse in aliquo dupliciter, uno modo, sicut in causa, vel principali vel
instrumentali; alio modo, sicut in subiecto. Peccatum ergo originale omnium hominum fuit quidem in ipso Adam
sicut in prima causa principali; secundum illud apostoli, Rom. V, in quo omnes peccaverunt.
In semine autem corporali est peccatum originale sicut in causa instrumentali, eo quod per virtutem activam
seminis traducitur peccatum originale in prolem, simul cum natura humana.
Sed sicut in subiecto, peccatum originale nullo modo potest esse in carne, sed solum in anima. Cuius ratio est
quia, sicut supra dictum est, hoc modo ex voluntate primi parentis peccatum originale traducitur in posteros per
quandam generativam motionem, sicut a voluntate alicuius hominis derivatur peccatum actuale ad alias partes
eius. In qua quidem derivatione hoc potest attendi, quod quidquid provenit ex motione voluntatis peccati ad
quamcumque partem hominis quae quocumque modo potest esse particeps peccati, vel per modum subiecti vel
per modum instrumenti, habet rationem culpae, sicut ex voluntate gulae provenit concupiscentia cibi ad
concupiscibilem, et sumptio cibi ad manus et os, quae inquantum moventur a voluntate ad peccatum, sunt
instrumenta peccati.
Quod vero ulterius derivatur ad vim nutritivam et ad interiora membra, quae non sunt nata moveri a voluntate,
non habet rationem culpae. Sic igitur, cum anima possit esse subiectum culpae, caro autem de se non habeat
quod sit subiectum culpae; quidquid provenit de corruptione primi peccati ad animam, habet rationem culpae;
quod autem provenit ad carnem, non habet rationem culpae, sed poenae. Sic igitur anima est subiectum peccati
originalis, non autem caro.
980

