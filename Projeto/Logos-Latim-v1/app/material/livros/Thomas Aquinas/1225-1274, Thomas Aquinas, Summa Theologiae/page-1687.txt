AG3
Praeterea, vindicta per poenas fit, ex quibus causatur timor servilis. Sed lex nova non est lex timoris, sed amoris,
ut Augustinus dicit, contra Adamantum.
Ergo, ad minus in novo testamento, vindicta fieri non debet.
AG4
Praeterea, ille dicitur se vindicare qui iniurias suas ulciscitur.
Sed, ut videtur, non licet etiam iudici in se delinquentes punire, dicit enim chrysostomus, super Matth., discamus
exemplo Christi nostras iniurias magnanimiter sustinere, Dei autem iniurias nec usque ad auditum sufferre.
Ergo vindicatio videtur esse illicita.
AG5
Praeterea, peccatum multitudinis magis est nocivum quam peccatum unius tantum, dicitur enim Eccli. XXVI, a
tribus timuit cor meum, zelaturam civitatis, et collectionem populi.
Sed de peccato multitudinis non est vindicta sumenda, quia super illud Matth. XIII, sinite utraque crescere, ne
forte eradicetis triticum, dicit Glossa quod multitudo non est excommunicanda, nec princeps.
Ergo nec alia vindicatio est licita.
SC
Sed contra, nihil est expectandum a Deo nisi quod est bonum et licitum. Sed vindicta de hostibus est expectanda
a Deo, dicitur enim Luc. XVIII, Deus non faciet vindictam electorum suorum clamantium ad se die ac nocte?
quasi diceret, immo faciet.
Ergo vindicatio non est per se mala et illicita.
CO
Respondeo dicendum quod vindicatio fit per aliquod poenale malum inflictum peccanti. Est ergo in vindicatione
considerandus vindicantis animus. Si enim eius intentio feratur principaliter in malum illius de quo vindictam
sumit, et ibi quiescat, est omnino illicitum, quia delectari in malo alterius pertinet ad odium, quod caritati
repugnat, qua omnes homines debemus diligere.
Nec aliquis excusatur si malum intendat illius qui sibi iniuste intulit malum, sicut non excusatur aliquis per hoc
quod odit se odientem. Non enim debet homo in alium peccare, propter hoc quod ille peccavit prius in ipsum,
hoc enim est vinci a malo, quod apostolus prohibet, Rom. XII, dicens, noli vinci a malo, sed vince in bono
malum.
Si vero intentio vindicantis feratur principaliter ad aliquod bonum, ad quod pervenitur per poenam peccantis,
puta ad emendationem peccantis, vel saltem ad cohibitionem eius et quietem aliorum, et ad iustitiae
conservationem et Dei honorem, potest esse vindicatio licita, aliis debitis circumstantiis servatis.
RA1
Ad primum ergo dicendum quod ille qui secundum gradum sui ordinis vindictam exercet in malos, non usurpat
sibi quod Dei est, sed utitur potestate sibi divinitus concessa, dicitur enim Rom. XIII, de principe terreno, quod
Dei minister est, vindex in iram ei qui male agit.
Si autem praeter ordinem divinae institutionis aliquis vindictam exerceat, usurpat sibi quod Dei est, et ideo
peccat.
RA2
Ad secundum dicendum quod mali tolerantur a bonis in hoc quod ab eis proprias iniurias patienter sustinent,
secundum quod oportet, non autem tolerant eos ut sustineant iniurias Dei et proximorum.
Dicit enim chrysostomus, super Matth., in propriis iniuriis esse quempiam patientem, laudabile est, iniurias
autem Dei dissimulare nimis est impium.
RA3
Ad tertium dicendum quod lex evangelii est lex amoris. Ideo illis qui ex amore bonum operantur, qui soli proprie
ad evangelium pertinent, non est timor incutiendus per poenas, sed solum illis qui ex amore non moventur ad
bonum, qui, etsi numero sint de ecclesia, non tamen merito.
RA4
Ad quartum dicendum quod iniuria quae infertur personae alicui quandoque redundat in Deum et in ecclesiam, et
tunc debet aliquis propriam iniuriam ulcisci. Sicut patet de elia, qui fecit ignem descendere super eos qui
venerant ad ipsum capiendum, ut legitur IV Reg. I.
Et similiter elisaeus maledixit pueris eum irridentibus, ut habetur IV Reg. II.
Et silvester Papa excommunicavit eos qui eum in exilium miserunt, ut habetur XXIII, qu. IV.
Inquantum vero iniuria in aliquem illata ad eius personam pertinet, debet eam tolerare patienter, si expediat.
Huiusmodi enim praecepta patientiae intelligenda sunt secundum praeparationem animi, ut Augustinus dicit, in
libro de serm. Dom. In monte.
RA5
Ad quintum dicendum quod quando tota multitudo peccat, est de ea vindicta sumenda vel quantum ad totam
multitudinem, sicut Aegyptii submersi sunt in mari rubro persequentes filios Israel, ut habetur Exod. XIV, et

1687

