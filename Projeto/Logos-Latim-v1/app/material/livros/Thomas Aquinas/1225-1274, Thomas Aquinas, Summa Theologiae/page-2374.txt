Praeterea, non est conveniens ut hominum salus arctetur per legem divinam, et praecipue per legem Christi, qui
venit omnes salvare.
Sed in statu legis naturae non requirebantur in sacramentis aliquae res determinatae, sed ex voto assumebantur,
ut patet Gen. XXVIII, ubi se Iacob vovit Deo decimas et hostias pacificas oblaturum. Ergo videtur quod non
debuit arctari homo, et praecipue in nova lege, ad alicuius rei determinatae usum in sacramentis.
SC
Sed contra est quod Dominus dicit, Ioan. III, nisi quis renatus fuerit ex aqua et spiritu sancto, non potest introire
in regnum Dei.
CO
Respondeo dicendum quod in usu sacramentorum duo possunt considerari, scilicet cultus divinus, et sanctificatio
hominis, quorum primum pertinet ad hominem per comparationem ad Deum, secundum autem e converso
pertinet ad Deum per comparationem ad hominem. Non autem pertinet ad aliquem determinare quod est in
potestate alterius, sed solum illud quod est in sua potestate.
Quia igitur sanctificatio hominis est in potestate Dei sanctificantis, non pertinet ad hominem suo iudicio
assumere res quibus sanctificetur, sed hoc debet esse ex divina institutione determinatum. Et ideo in sacramentis
novae legis, quibus homines sanctificantur, secundum illud I Cor. VI, abluti estis, sanctificati estis, oportet uti
rebus ex divina institutione determinatis.
RA1
Ad primum ergo dicendum quod, si idem possit per diversa signa significari, determinare tamen quo signo sit
utendum ad significandum, pertinet ad significantem. Deus autem est qui nobis significat spiritualia per res
sensibiles in sacramentis, et per verba similitudinaria in Scripturis. Et ideo, sicut iudicio spiritus sancti
determinatum est quibus similitudinibus in certis Scripturae locis res spirituales significentur, ita etiam debet
esse divina institutione determinatum quae res ad significandum assumantur in hoc vel in illo sacramento.
RA2
Ad secundum dicendum quod res sensibiles habent naturaliter sibi inditas virtutes conferentes ad corporalem
salutem, et ideo non refert, si duae earum eandem virtutem habeant, qua quis utatur.
Sed ad sanctificationem non ordinantur ex aliqua virtute naturaliter indita, sed solum ex institutione divina. Et
ideo oportuit divinitus determinari quibus rebus sensibilibus sit in sacramentis utendum.
RA3
Ad tertium dicendum quod, sicut Augustinus dicit, XIX contra faust., diversa sacramenta diversis temporibus
congruunt, sicut etiam diversis verbis significantur diversa tempora, scilicet praesens, praeteritum et futurum.
Et ideo, sicut in statu legis naturae homines, nulla lege exterius data, solo interiori instinctu movebantur ad
Deum colendum, ita etiam ex interiori instinctu determinabatur eis quibus rebus sensibilibus ad Dei cultum
uterentur. Postmodum vero necesse fuit etiam exterius legem dari, tum propter obscurationem legis naturae ex
peccatis hominum; tum etiam ad expressiorem significationem gratiae Christi, per quam humanum genus
sanctificatur. Et ideo etiam necesse fuit res determinari quibus homines uterentur in sacramentis. Nec propter hoc
arctatur via salutis, quia res quarum usus est necessarius in sacramentis, vel communiter habentur, vel parvo
studio adhibito haberi possunt.
|a6 Articulus 6
AG1
Ad sextum sic proceditur. Videtur quod in significatione sacramentorum non requirantur verba.
Dicit enim Augustinus, contra faustum, libro XIX, quid sunt aliud quaeque corporalia sacramenta nisi quasi
quaedam verba visibilia? et sic videtur quod addere verba rebus sensibilibus in sacramentis sit addere verba
verbis. Sed hoc est superfluum. Non ergo requiruntur verba cum rebus sensibilibus in sacramentis.
AG2
Praeterea, sacramentum est aliquid unum. Ex his autem quae sunt diversorum generum, non videtur posse
aliquid unum fieri. Cum igitur res sensibiles et verba sint diversorum generum, quia res sensibiles sunt a natura,
verba autem a ratione; videtur quod in sacramentis non requirantur verba cum rebus sensibilibus.
AG3
Praeterea, sacramenta novae legis succedunt sacramentis veteris legis, quia, illis ablatis, ista sunt instituta, ut
Augustinus dicit, XIX contra faustum.
Sed in sacramentis veteris legis non requirebatur aliqua forma verborum.
Ergo nec in sacramentis novae legis.
SC
Sed contra est quod apostolus dicit, Ephes. V, Christus dilexit ecclesiam, et tradidit semetipsum pro ea, ut illam
sanctificaret, mundans eam lavacro aquae in verbo vitae.
Et Augustinus dicit, super Ioan., accedit verbum ad elementum, et fit sacramentum.
CO

2374

