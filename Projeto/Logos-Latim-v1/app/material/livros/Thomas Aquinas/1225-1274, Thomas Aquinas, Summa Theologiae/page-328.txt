quia de ratione poenae est, quod voluntati repugnet. Privantur etiam beatitudine quam naturaliter appetunt; et in
multis eorum iniqua voluntas cohibetur.
RA1
Ad primum ergo dicendum quod gaudium et dolor de eodem sunt opposita, non autem de diversis. Unde nihil
prohibet unum simul dolere de uno, et gaudere de alio; et maxime secundum quod dolor et gaudium important
simplices voluntatis actus; quia non solum in diversis, sed etiam in una et eadem re potest esse aliquid quod
volumus, et aliquid quod nolumus.
RA2
Ad secundum dicendum quod sicut in Daemonibus est dolor de praesenti, ita et timor de futuro.
Quod autem dicitur, factus est ut nullum timeret, intelligitur de timore Dei cohibente a peccato. Alibi, namque
scriptum est quod Daemones credunt et contremiscunt.
RA3
Ad tertium dicendum quod dolere de malo culpae propter se attestatur voluntatis bonitati, cui malum culpae
opponitur.
Dolere autem de malo poenae, vel de malo culpae propter poenam, attestatur bonitati naturae, cui malum poenae
opponitur.
Unde Augustinus dicit, XIX de CIV. Dei, quod dolor amissi boni in supplicio, testis est naturae bonae.
Daemon ergo, cum perversae sit voluntatis et obstinatae, de malo culpae non dolet.
|a4 Articulus 4
AG1
Ad quartum sic proceditur. Videtur quod aer iste non sit locus poenalis Daemonum. Daemon enim est natura
spiritualis. Natura autem spiritualis non afficitur loco.
Ergo nullus locus est Daemonibus poenalis.
AG2
Praeterea, peccatum hominis non est gravius quam peccatum Daemonis. Sed locus poenalis hominis est infernus.
Ergo multo magis Daemonis. Ergo non aer caliginosus.
AG3
Praeterea, Daemones puniuntur poena ignis. Sed in aere caliginoso non est ignis. Ergo aer caliginosus non est
locus poenae Daemonum.
SC
Sed contra est quod Augustinus dicit, III super Gen. Ad litt., quod aer caliginosus est quasi carcer Daemonibus
usque ad tempus iudicii.
CO
Respondeo dicendum quod Angeli, secundum suam naturam, medii sunt inter Deum et homines. Habet autem
hoc divinae providentiae ratio, quod inferiorum bonum per superiora procuret. Bonum autem hominis dupliciter
procuratur per divinam providentiam. Uno modo directe, dum scilicet aliquis inducitur ad bonum et retrahitur a
malo, et hoc decenter fit per Angelos bonos. Alio modo indirecte, dum scilicet aliquis exercetur, impugnatus, per
impugnationem contrarii. Et hanc procurationem boni humani conveniens fuit per malos Angelos fieri, ne
totaliter post peccatum ab utilitate naturalis ordinis exciderent. Sic ergo Daemonibus duplex locus poenalis
debetur. Unus quidem ratione suae culpae, et hic est infernus. Alius autem ratione exercitationis humanae, et sic
debetur eis caliginosus aer.
Procuratio autem salutis humanae protenditur usque ad diem iudicii, unde et usque tunc durat ministerium
Angelorum et exercitatio Daemonum. Unde et usque tunc et boni Angeli ad nos huc mittuntur, et Daemones in
hoc aere caliginoso sunt ad nostrum exercitium, licet eorum aliqui etiam nunc in inferno sint, ad torquendum eos
quos ad malum induxerunt; sicut et aliquis boni Angeli sunt cum animabus sanctis in caelo. Sed post diem iudicii
omnes mali, tam homines quam Angeli, in inferno erunt; boni vero in caelo.
RA1
Ad primum ergo dicendum quod locus non est poenalis Angelo aut animae, quasi afficiens alterando naturam;
sed quasi afficiens voluntatem contristando, dum Angelus vel anima apprehendit se esse in loco non convenienti
suae voluntati.
RA2
Ad secundum dicendum quod anima secundum ordinem naturae non praefertur alteri animae, sicut Daemones
ordine naturae praeferuntur hominibus. Unde non est similis ratio.
RA3
Ad tertium dicendum quod aliqui dixerunt usque ad diem iudicii differri poenam sensibilem tam Daemonum
quam animarum, et similiter beatitudinem sanctorum differri usque ad diem iudicii; quod est erroneum, et
repugnans apostoli sententiae, qui dicit, II Cor. V, si terrestris domus nostra huius habitationis dissolvatur,
domum habemus in caelo.
Alii vero, licet hoc non concedant de animabus, concedunt tamen de Daemonibus.
328

