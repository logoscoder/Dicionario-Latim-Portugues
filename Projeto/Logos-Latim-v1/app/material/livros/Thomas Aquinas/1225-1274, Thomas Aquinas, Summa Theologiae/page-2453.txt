Unde melchiades Papa dicit, spiritus sanctus, qui super aquas baptismi salutifero descendit lapsu, in fonte
plenitudinem tribuit ad innocentiam, in confirmatione augmentum praestat ad gratiam. In baptismo regeneramur
ad vitam, post baptismum roboramur.
Et ideo manifestum est quod confirmatio est speciale sacramentum.
RA1
Ad primum ergo dicendum quod circa institutionem huius sacramenti est triplex opinio.
Quidam enim dixerunt quod hoc sacramentum non fuit institutum nec a Christo nec ab apostolis, sed postea
processu temporis in quodam Concilio.
Alii vero dixerunt quod fuit institutum ab apostolis.
Sed hoc non potest esse, quia instituere novum sacramentum pertinet ad potestatem excellentiae, quae competit
soli Christo.
Et ideo dicendum quod Christus instituit hoc sacramentum, non exhibendo, sed promittendo, secundum illud
Ioan. XVI, nisi ego abiero, Paraclitus non veniet ad vos, si autem abiero, mittam eum ad vos.
Et hoc ideo quia in hoc sacramento datur plenitudo spiritus sancti, quae non erat danda ante Christi
resurrectionem et ascensionem, secundum illud Ioan. VII, nondum erat spiritus datus, quia Iesus nondum erat
glorificatus.
RA2
Ad secundum dicendum quod confirmatio est sacramentum plenitudinis gratiae, et ideo non potuit habere aliquid
respondens in veteri lege, quia nihil ad perfectum adduxit lex, ut dicitur Heb. VII.
RA3
Ad tertium dicendum quod, sicut supra dictum est, omnia sacramenta sunt aliqualiter necessaria ad salutem, sed
quaedam sine quibus non est salus, quaedam vero sicut quae operantur ad perfectionem salutis. Et hoc modo
confirmatio est de necessitate salutis, quamvis sine ea possit esse salus, dummodo non praetermittatur ex
contemptu sacramenti.
RA4
Ad quartum dicendum quod illi qui confirmationem accipiunt, quae est sacramentum plenitudinis gratiae,
Christo conformantur inquantum ipse a primo instanti suae conceptionis fuit plenus gratiae et veritatis, ut dicitur
Ioan. I.
Quae quidem plenitudo declarata est in baptismo, quando spiritus sanctus descendit corporali specie super eum.
Unde et Luc. IV dicitur quod Iesus plenus spiritus sancto regressus est a iordane.
Non autem conveniebat dignitati Christi, qui est sacramentorum auctor, ut a sacramento plenitudinem gratiae
acciperet.
|a2 Articulus 2
AG1
Ad secundum sic proceditur. Videtur quod chrisma non sit conveniens materia huius sacramenti. Hoc enim
sacramentum, ut dictum est, institutum est a Christo promittente discipulis spiritum sanctum. Sed ipse misit eis
spiritum sanctum absque chrismatis unctione. Ipsi etiam apostoli hoc sacramentum conferebant per solam manus
impositionem, absque chrismate, dicitur enim Act. VIII quod apostoli imponebant manus super baptizatos, et
accipiebant spiritum sanctum.
Ergo chrisma non est materia huius sacramenti, quia materia est de necessitate sacramenti.
AG2
Praeterea, confirmatio quodammodo perficit sacramentum baptismi, sicut supra dictum est, et ita debet ei
conformari sicut perfectio perfectibili. Sed in baptismo est materia simplex elementum, scilicet aqua. Ergo huius
sacramenti non est conveniens materia chrisma, quod conficitur ex oleo et balsamo.
AG3
Praeterea, oleum assumitur in materia huius sacramenti ad inungendum. Sed quolibet oleo potest fieri inunctio,
puta oleo quod fit ex nucibus, et ex quibuscumque aliis rebus. Non ergo solum oleum olivarum debet assumi ad
huiusmodi sacramentum.
AG4
Praeterea, supra dictum est quod aqua assumitur ut materia ad baptizandum quia ubique de facili invenitur. Sed
oleum olivarum non ubique invenitur, et multo minus balsamum. Non ergo chrisma, quod ex his conficitur, est
conveniens materia huius sacramenti.
SC
Sed contra est quod Gregorius dicit, in registro, presbyteri baptizatos infantes signare in frontibus sacro
chrismate non praesumant.
Ergo chrisma est materia huius sacramenti.
CO
Respondeo dicendum quod chrisma est conveniens materia huius sacramenti.

2453

