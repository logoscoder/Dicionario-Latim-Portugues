AG2
Praeterea, angelica natura est media inter naturam divinam et naturam corpoream. Sed natura divina est ab
aeterno, natura autem corporea ex tempore. Ergo natura angelica facta est ante creationem temporis, et post
aeternitatem.
AG3
Praeterea, plus distat natura angelica a natura corporali, quam una natura corporalis ab alia. Sed una natura
corporalis fuit facta ante aliam, unde et sex dies productionis rerum in principio Genesis describuntur.
Ergo multo magis natura angelica facta est ante omnem naturam corporalem.
SC
Sed contra est quod dicitur Gen. I, in principio creavit Deus caelum et terram.
Non autem hoc esset verum, si aliquid creasset antea.
Ergo Angeli non sunt ante naturam corpoream creati.
CO
Respondeo dicendum quod circa hoc invenitur duplex sanctorum doctorum sententia, illa tamen probabilior
videtur, quod Angeli simul cum creatura corporea sunt creati. Angeli enim sunt quaedam pars universi, non enim
constituunt per se unum universum, sed tam ipsi quam creatura corporea in constitutionem unius universi
conveniunt.
Quod apparet ex ordine unius creaturae ad aliam, ordo enim rerum ad invicem est bonum universi. Nulla autem
pars perfecta est a suo toto separata. Non est igitur probabile ut Deus, cuius perfecta sunt opera, ut dicitur Deut.
XXXII, creaturam angelicam seorsum ante alias creaturas creaverit.
Quamvis contrarium non sit reputandum erroneum; praecipue propter sententiam Gregorii Nazianzeni, cuius
tanta est in doctrina christiana auctoritas, ut nullus unquam eius dictis calumniam inferre praesumpserit, sicut nec
Athanasii documentis, ut Hieronymus dicit.
RA1
Ad primum ergo dicendum quod Hieronymus loquitur secundum sententiam doctorum Graecorum, qui omnes
hoc concorditer sentiunt, quod Angeli sunt ante mundum corporeum creati.
RA2
Ad secundum dicendum quod Deus non est aliqua pars universi, sed est supra totum universum, praehabens in se
eminentiori modo totam universi perfectionem. Angelus autem est pars universi.
Unde non est eadem ratio.
RA3
Ad tertium dicendum quod creaturae corporeae omnes sunt unum in materia, sed Angeli non conveniunt in
materia cum creatura corporea. Unde, creata materia corporalis creaturae, omnia quodammodo sunt creata, non
autem, creatis Angelis, esset ipsum universum creatum.
Si vero contrarium teneatur, quod dicitur Gen. I, in principio creavit Deus caelum et terram exponendum est, in
principio, idest in filio, vel in principio temporis, non autem in principio, idest ante quod nihil, nisi dicatur, ante
quod nihil in genere corporalium creaturarum.
|a4 Articulus 4
AG1
Ad quartum sic proceditur. Videtur quod Angeli non sint creati in caelo empyreo. Angeli enim sunt substantiae
incorporeae.
Sed substantia incorporea non dependet a corpore secundum suum esse, et per consequens neque secundum
suum fieri.
Ergo Angeli non sunt creati in loco corporeo.
AG2
Praeterea, Augustinus dicit, III super Gen. Ad litt., quod Angeli fuerunt creati in superiori parte aeris.
Non ergo in caelo empyreo.
AG3
Praeterea, caelum empyreum dicitur esse caelum supremum. Si igitur Angeli creati fuissent in caelo empyreo,
non convenisset eis in superius caelum ascendere. Quod est contra id quod ex persona Angeli peccantis dicitur
Isaiae XIV, ascendam in caelum.
SC
Sed contra est quod strabus dicit, super illud, in principio creavit Deus caelum et terram, caelum non visibile
firmamentum hic appellat, sed empyreum, idest igneum vel intellectuale, quod non ab ardore, sed a splendore
dicitur, quod statim factum, Angelis est repletum.
CO
Respondeo dicendum quod, sicut dictum est, ex creaturis corporalibus et spiritualibus unum universum
constituitur. Unde sic creatae sunt spirituales creaturae, quod ad creaturam corporalem aliquem ordinem habent,

307

