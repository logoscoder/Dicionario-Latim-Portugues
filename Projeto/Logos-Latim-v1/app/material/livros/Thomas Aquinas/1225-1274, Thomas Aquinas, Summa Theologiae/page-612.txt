Sed spiritualis cursus terminatur ad beatitudinem, unde ipse dicit, II ad Tim. Ult., bonum certamen certavi,
cursum consummavi, fidem servavi; in reliquo reposita est mihi corona iustitiae.
Ergo comprehensio requiritur ad beatitudinem.
CO
Respondeo dicendum quod, cum beatitudo consistat in consecutione ultimi finis, ea quae requiruntur ad
beatitudinem sunt consideranda ex ipso ordine hominis ad finem. Ad finem autem intelligibilem ordinatur homo
partim quidem per intellectum, partim autem per voluntatem. Per intellectum quidem, inquantum in intellectu
praeexistit aliqua cognitio finis imperfecta.
Per voluntatem autem, primo quidem per amorem, qui est primus motus voluntatis in aliquid, secundo autem, per
realem habitudinem amantis ad amatum, quae quidem potest esse triplex.
Quandoque enim amatum est praesens amanti, et tunc iam non quaeritur. Quandoque autem non est praesens, sed
impossibile est ipsum adipisci, et tunc etiam non quaeritur. Quandoque autem possibile est ipsum adipisci, sed
est elevatum supra facultatem adipiscentis, ita ut statim haberi non possit, et haec est habitudo sperantis ad
speratum, quae sola habitudo facit finis inquisitionem. Et istis tribus respondent aliqua in ipsa beatitudine. Nam
perfecta cognitio finis respondet imperfectae; praesentia vero ipsius finis respondet habitudini spei; sed
delectatio in fine iam praesenti consequitur dilectionem, ut supra dictum est.
Et ideo necesse est ad beatitudinem ista tria concurrere, scilicet visionem, quae est cognitio perfecta intelligibilis
finis; comprehensionem, quae importat praesentiam finis; delectationem, vel fruitionem, quae importat
quietationem rei amantis in amato.
RA1
Ad primum ergo dicendum quod comprehensio dicitur dupliciter.
Uno modo, inclusio comprehensi in comprehendente, et sic omne quod comprehenditur a finito, est finitum.
Unde hoc modo Deus non potest comprehendi ab aliquo intellectu creato. Alio modo comprehensio nihil aliud
nominat quam tentionem alicuius rei iam praesentialiter habitae, sicut aliquis consequens aliquem, dicitur eum
comprehendere quando tenet eum. Et hoc modo comprehensio requiritur ad beatitudinem.
RA2
Ad secundum dicendum quod, sicut ad voluntatem pertinet spes et amor, quia eiusdem est amare aliquid et
tendere in illud non habitum; ita etiam ad voluntatem pertinet et comprehensio et delectatio, quia eiusdem est
habere aliquid et quiescere in illo.
RA3
Ad tertium dicendum quod comprehensio non est aliqua operatio praeter visionem, sed est quaedam habitudo ad
finem iam habitum.
Unde etiam ipsa visio, vel res visa secundum quod praesentialiter adest, est obiectum comprehensionis.
|a4 Articulus 4
AG1
Ad quartum sic proceditur. Videtur quod rectitudo voluntatis non requiratur ad beatitudinem. Beatitudo enim
essentialiter consistit in operatione intellectus, ut dictum est.
Sed ad perfectam intellectus operationem non requiritur rectitudo voluntatis, per quam homines mundi dicuntur,
dicit enim Augustinus, in libro retract., non approbo quod in oratione dixi, Deus qui non nisi mundos verum scire
voluisti. Responderi enim potest multos etiam non mundos multa scire vera.
Ergo rectitudo voluntatis non requiritur ad beatitudinem.
AG2
Praeterea, prius non dependet a posteriori. Sed operatio intellectus est prior quam operatio voluntatis. Ergo
beatitudo, quae est perfecta operatio intellectus, non dependet a rectitudine voluntatis.
AG3
Praeterea, quod ordinatur ad aliquid tanquam ad finem, non est necessarium adepto iam fine, sicut navis
postquam pervenitur ad portum. Sed rectitudo voluntatis, quae est per virtutem, ordinatur ad beatitudinem
tanquam ad finem. Ergo, adepta beatitudine, non est necessaria rectitudo voluntatis.
SC
Sed contra est quod dicitur Matth. V, beati mundo corde, quoniam ipsi Deum videbunt.
Et Heb. XII, pacem sequimini cum omnibus, et sanctimoniam, sine qua nemo videbit Deum.
CO
Respondeo dicendum quod rectitudo voluntatis requiritur ad beatitudinem et antecedenter et concomitanter.
Antecedenter quidem, quia rectitudo voluntatis est per debitum ordinem ad finem ultimum. Finis autem
comparatur ad id quod ordinatur ad finem, sicut forma ad materiam. Unde sicut materia non potest consequi
formam, nisi sit debito modo disposita ad ipsam, ita nihil consequitur finem, nisi sit debito modo ordinatum ad
ipsum. Et ideo nullus potest ad beatitudinem pervenire, nisi habeat rectitudinem voluntatis. Concomitanter
autem, quia, sicut dictum est, beatitudo ultima consistit in visione divinae essentiae, quae est ipsa essentia
bonitatis. Et ita voluntas videntis Dei essentiam, ex necessitate amat quidquid amat, sub ordine ad Deum; sicut
612

