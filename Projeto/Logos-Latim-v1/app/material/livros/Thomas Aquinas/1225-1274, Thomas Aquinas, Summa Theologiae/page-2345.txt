Secundo, ad confirmandum corda discipulorum circa fidem suae resurrectionis.
Tertio, ut patri, pro nobis supplicans, quale genus mortis pro homine pertulerit, semper ostendat. Quarto, ut sua
morte redemptis quam misericorditer sint adiuti, propositis eiusdem mortis indiciis, insinuet. Postremo, ut in
iudicio quam iuste damnentur, ibidem annuntiet.
Unde, sicut Augustinus dicit, in libro de symbolo, sciebat Christus quare cicatrices in suo corpore servaret. Sicut
enim demonstravit thomae non credenti nisi tangeret et videret, ita etiam inimicis vulnera demonstraturus est sua,
ut convincens eos veritas dicat, ecce hominem quem crucifixistis. Videtis vulnera quae infixistis. Agnoscitis
latus quod pupugistis.
Quoniam per vos, et propter vos apertum est, nec tamen intrare voluistis.
RA1
Ad primum ergo dicendum quod cicatrices illae quae in corpore Christi permanserunt, non pertinent ad
corruptionem vel defectum, sed ad maiorem cumulum gloriae, inquantum sunt quaedam virtutis insignia. Et in
illis locis vulnerum quidam specialis decor apparebit.
RA2
Ad secundum dicendum quod illa apertura vulnerum, quamvis sit cum quadam solutione continuitatis, totum
tamen hoc recompensatur per maiorem decorem gloriae, ut corpus non sit minus integrum, sed magis perfectum.
Thomas autem non solum vidit, sed etiam vulnera tetigit, quia, ut dicit leo Papa, suffecit sibi ad fidem propriam
vidisse quod viderat; sed nobis operatus est ut tangeret quem videbat.
RA3
Ad tertium dicendum quod Christus in suo corpore voluit cicatrices vulnerum remanere, non solum ad
certificandum discipulorum fidem, sed etiam propter alias rationes. Ex quibus apparet quod semper in eius
corpore cicatrices illae remanebunt.
Quia, ut Augustinus dicit, ad consentium de resurrectione carnis, Domini corpus in caelo esse credo ut erat
quando ascendit in caelum.
Et Gregorius, XIV Moral., dicit quod, si quid in corpore Christi post resurrectionem potuit immutari, contra
veridicam Pauli sententiam, post resurrectionem Dominus rediit in mortem. Quod quis dicere vel stultus
praesumat, nisi qui veram carnis resurrectionem denegat? unde patet quod cicatrices quas Christus post
resurrectionem in suo corpore ostendit, nunquam postmodum ab illo corpore sunt remotae.
|q55 Quaestio 55
|a0 Prologus
Deinde considerandum est de manifestatione resurrectionis. Et circa hoc quaeruntur sex. Primo, utrum
resurrectio Christi omnibus hominibus manifestari debuerit, an solum quibusdam specialibus hominibus.
Secundo, utrum fuisset conveniens quod, eis videntibus, resurgeret. Tertio, utrum post resurrectionem debuerit
cum suis discipulis conversari. Quarto, utrum fuerit conveniens quod suis discipulis in aliena effigie appareret.
Quinto, utrum resurrectionem suam argumentis manifestare debuerit.
Sexto, de sufficientia illorum argumentorum.
|a1 Articulus 1
AG1
Ad primum sic proceditur. Videtur quod resurrectio Christi debuerit omnibus manifestari. Sicut enim publico
peccato debetur poena publica, secundum illud I Tim. V, peccantem coram omnibus argue; ita merito publico
debetur praemium publicum. Sed claritas resurrectionis est praemium humilitatis passionis, ut Augustinus dicit,
super Ioan..
Cum ergo passio Christi fuerit omnibus manifestata, eo publice patiente, videtur quod gloria resurrectionis ipsius
omnibus manifestari debuerit.
AG2
Praeterea, sicut passio Christi ordinatur ad nostram salutem, ita et eius resurrectio, secundum illud Rom. IV,
resurrexit propter iustificationem nostram.
Sed illud quod ad communem utilitatem pertinet, omnibus debet manifestari. Ergo resurrectio Christi omnibus
debuit manifestari, et non specialiter quibusdam.
AG3
Praeterea, illi quibus manifestata est resurrectio, fuerunt resurrectionis testes, unde dicitur Act. III, quem Deus
suscitavit a mortuis, cuius nos testes sumus.
Hoc autem testimonium ferebant publice praedicando. Quod quidem non convenit mulieribus, secundum illud I
Cor. XIV, mulieres in ecclesiis taceant; et I Tim. II, docere mulieri non permitto.
Ergo videtur quod inconvenienter resurrectio Christi manifestata fuerit primo mulieribus quam hominibus
communiter.
SC
2345

