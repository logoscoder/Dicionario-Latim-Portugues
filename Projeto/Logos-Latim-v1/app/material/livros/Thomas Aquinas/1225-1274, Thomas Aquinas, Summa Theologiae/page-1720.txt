pecunia consequi, sicut voluptates et honores et alia huiusmodi, quae habent aliam rationem appetibilitatis. Et
ideo illorum appetitus non proprie dicitur avaritia, secundum quod est vitium speciale.
RA3
Ad tertium dicendum quod Glossa illa loquitur de concupiscentia inordinata cuiuscumque rei. Potest enim
intelligi quod per prohibitionem concupiscentiae rerum possessarum prohibeatur quarumcumque rerum
concupiscentia quae per res possessas acquiri possunt.
|a3 Articulus 3
AG1
Ad tertium sic proceditur. Videtur quod avaritia non opponatur liberalitati.
Quia super illud Matth. V, beati qui esuriunt et sitiunt iustitiam, dicit chrysostomus quod est duplex iustitia, una
generalis, et alia specialis, cui opponitur avaritia.
Et hoc idem Philosophus dicit, in V ethic..
Ergo avaritia non opponitur liberalitati.
AG2
Praeterea, peccatum avaritiae in hoc consistit quod homo transcendit mensuram in rebus possessis.
Sed huiusmodi mensura statuitur per iustitiam.
Ergo avaritia directe opponitur iustitiae, et non liberalitati.
AG3
Praeterea, liberalitas est virtus media inter duo vitia contraria, ut patet per Philosophum, in II et IV ethic..
Sed avaritia non habet peccatum contrarium oppositum, ut patet per Philosophum, in V ethic..
Ergo avaritia non opponitur liberalitati.
SC
Sed contra est quod, sicut dicitur Eccle. V, avarus non impletur pecunia, et qui amat divitias fructum non capiet
ex eis.
Sed non impleri pecunia, et inordinate eas amare, est contrarium liberalitati, quae in appetitu divitiarum medium
tenet.
Ergo avaritia opponitur liberalitati.
CO
Respondeo dicendum quod avaritia importat immoderantiam quandam circa divitias dupliciter. Uno modo,
immediate circa ipsam acceptionem et conservationem divitiarum, inquantum scilicet aliquis acquirit pecuniam
ultra debitum aliena subripiendo vel retinendo. Et sic opponitur iustitiae.
Et hoc modo accipitur avaritia Ezech. XXII, ubi dicitur, principes eius in medio eius quasi lupi rapientes
praedam ad effundendum sanguinem, et avare lucra sectanda.
Alio modo, importat immoderantiam circa interiores affectiones divitiarum, puta cum quis nimis amat vel
desiderat divitias, aut nimis delectatur in eis, etiam si nolit rapere aliena. Et hoc modo avaritia opponitur
liberalitati, quae moderatur huiusmodi affectiones, ut dictum est.
Et sic accipitur avaritia II ad Cor. IX, praeparent repromissam benedictionem hanc paratam esse sic quasi
benedictionem, non quasi avaritiam, Glossa, ut scilicet doleant pro dato, et parum sit quod dent.
RA1
Ad primum ergo dicendum quod chrysostomus et Philosophus loquuntur de avaritia primo modo dicta.
Avaritiam autem secundo modo dictam nominat Philosophus illiberalitatem.
RA2
Ad secundum dicendum quod iustitia proprie statuit mensuram in acceptionibus et conservationibus divitiarum
secundum rationem debiti legalis, ut scilicet homo nec accipiat nec retineat alienum. Sed liberalitas constituit
mensuram rationis principaliter quidem in interioribus affectionibus, et per consequens in exteriori acceptione et
conservatione pecuniarum et emissione earum secundum quod ex interiori affectione procedunt, non observando
rationem debiti legalis, sed debiti moralis, quod attenditur secundum regulam rationis.
RA3
Ad tertium dicendum quod avaritia secundum quod opponitur iustitiae, non habet vitium oppositum, quia
avaritia consistit in plus habendo quam debeat secundum iustitiam, et huic opponitur minus habere, quod non
habet rationem culpae, sed poenae. Sed avaritia secundum quod opponitur liberalitati, habet vitium prodigalitatis
oppositum.
|a4 Articulus 4
AG1
Ad quartum sic proceditur. Videtur quod avaritia semper sit peccatum mortale. Nullus enim est dignus morte nisi
pro peccato mortali. Sed propter avaritiam homines digni sunt morte, cum enim apostolus, ad Rom. I,
praemisisset, repletos omni iniquitate, fornicatione, avaritia, subdit, qui talia agunt digni sunt morte.
Ergo avaritia est peccatum mortale.
1720

