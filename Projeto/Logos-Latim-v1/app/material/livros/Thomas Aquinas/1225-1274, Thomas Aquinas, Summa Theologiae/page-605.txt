SC
Sed contra, in operatione sensitiva communicant nobiscum bruta animalia. Non autem in beatitudine.
Ergo beatitudo non consistit in operatione sensitiva.
CO
Respondeo dicendum quod ad beatitudinem potest aliquid pertinere tripliciter, uno modo, essentialiter; alio
modo, antecedenter; tertio modo, consequenter. Essentialiter quidem non potest pertinere operatio sensus ad
beatitudinem. Nam beatitudo hominis consistit essentialiter in coniunctione ipsius ad bonum increatum, quod est
ultimus finis, ut supra ostensum est, cui homo coniungi non potest per sensus operationem. Similiter etiam quia,
sicut ostensum est, in corporalibus bonis beatitudo hominis non consistit, quae tamen sola per operationem
sensus attingimus.
Possunt autem operationes sensus pertinere ad beatitudinem antecedenter et consequenter. Antecedenter quidem,
secundum beatitudinem imperfectam, qualis in praesenti vita haberi potest, nam operatio intellectus praeexigit
operationem sensus.
Consequenter autem, in illa perfecta beatitudine quae expectatur in caelo, quia post resurrectionem, ex ipsa
beatitudine animae, ut Augustinus dicit in epistola ad dioscorum, fiet quaedam refluentia in corpus et in sensus
corporeos, ut in suis operationibus perficiantur; ut infra magis patebit, cum de resurrectione agetur.
Non autem tunc operatio qua mens humana Deo coniungetur, a sensu dependebit.
RA1
Ad primum ergo dicendum quod obiectio illa probat quod operatio sensus requiritur antecedenter ad
beatitudinem imperfectam, qualis in hac vita haberi potest.
RA2
Ad secundum dicendum quod beatitudo perfecta, qualem Angeli habent, habet congregationem omnium
bonorum per coniunctionem ad universalem fontem totius boni; non quod indigeat singulis particularibus bonis.
Sed in hac beatitudine imperfecta, requiritur congregatio bonorum sufficientium ad perfectissimam operationem
huius vitae.
RA3
Ad tertium dicendum quod in perfecta beatitudine perficitur totus homo, sed in inferiori parte per redundantiam a
superiori.
In beatitudine autem imperfecta praesentis vitae, e converso a perfectione inferioris partis proceditur ad
perfectionem superioris.
|a4 Articulus 4
AG1
Ad quartum sic proceditur. Videtur quod beatitudo consistat in actu voluntatis.
Dicit enim Augustinus, XIX de CIV. Dei, quod beatitudo hominis in pace consistit, unde in Psalmo CXLVII, qui
posuit fines tuos pacem.
Sed pax ad voluntatem pertinet.
Ergo beatitudo hominis in voluntate consistit.
AG2
Praeterea, beatitudo est summum bonum. Sed bonum est obiectum voluntatis. Ergo beatitudo in operatione
voluntatis consistit.
AG3
Praeterea, primo moventi respondet ultimus finis, sicut ultimus finis totius exercitus est victoria, quae est finis
ducis, qui omnes movet. Sed primum movens ad operandum est voluntas, quia movet alias vires, ut infra dicetur.
Ergo beatitudo ad voluntatem pertinet.
AG4
Praeterea, si beatitudo est aliqua operatio, oportet quod sit nobilissima operatio hominis. Sed nobilior operatio
est dilectio Dei, quae est actus voluntatis, quam cognitio, quae est operatio intellectus, ut patet per apostolum, I
ad Cor. XIII.
Ergo videtur quod beatitudo consistat in actu voluntatis.
AG5
Praeterea, Augustinus dicit, in XIII de Trin., quod beatus est qui habet omnia quae vult, et nihil vult male.
Et post pauca subdit, propinquat beato qui bene vult quodcumque vult, bona enim beatum faciunt, quorum
bonorum iam habet aliquid, ipsam scilicet bonam voluntatem.
Ergo beatitudo in actu voluntatis consistit.
SC
Sed contra est quod Dominus dicit, Ioan. XVII, haec est vita aeterna, ut cognoscant te, Deum verum unum.
Vita autem aeterna est ultimus finis, ut dictum est.
Ergo beatitudo hominis in cognitione Dei consistit, quae est actus intellectus.
CO
605

