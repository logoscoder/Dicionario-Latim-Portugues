Ea vero quae sunt de necessitate sacramenti, sunt ab ipso Christo instituta, qui est Deus et homo. Et licet non
omnia sint tradita in Scripturis, habet tamen ea ecclesia ex familiari apostolorum traditione, sicut apostolus dicit,
I Cor. XI, cetera cum venero disponam.
RA2
Ad secundum dicendum quod res sensibiles aptitudinem quandam habent ad significandum spirituales effectus
ex sui natura, sed ista aptitudo determinatur ad specialem significationem ex institutione divina.
Et hoc est quod Hugo de sancto victore dicit, quod sacramentum ex institutione significat.
Praeelegit tamen Deus quasdam res aliis ad significationes sacramentales, non quia ad eas contrahatur eius
affectus, sed ut sit convenientior significatio.
RA3
Ad tertium dicendum quod apostoli, et eorum successores, sunt vicarii Dei quantum ad regimen ecclesiae
institutae per fidem et fidei sacramenta. Unde, sicut non licet eis constituere aliam ecclesiam, ita non licet eis
tradere aliam fidem, neque instituere alia sacramenta, sed per sacramenta quae de latere Christi pendentis in
cruce fluxerunt, dicitur esse fabricata ecclesia Christi.
|a3 Articulus 3
AG1
Ad tertium sic proceditur. Videtur quod Christus, secundum quod homo, habuit potestatem operandi interiorem
effectum sacramentorum dicit enim ioannes baptista, ut habetur Ioan. I, qui me misit baptizare in aqua, ille mihi
dixit, super quem videris spiritum descendentem et manentem super eum, hic est qui baptizat in spiritu sancto.
Sed baptizare in spiritu sancto est interius gratiam spiritus sancti conferre. Spiritus autem sanctus descendit super
Christum inquantum homo, non inquantum Deus, quia sic ipse dat spiritum sanctum. Ergo videtur quod Christus,
secundum quod homo, habuit potestatem interiorem effectum sacramentorum causandi.
AG2
Praeterea, Matth. IX Dominus dicit, sciatis quod filius hominis habet in terra potestatem dimittendi peccata.
Sed remissio peccatorum est interior effectus sacramenti.
Ergo videtur quod Christus, secundum quod homo, interiorem effectum sacramentorum operatur.
AG3
Praeterea, institutio sacramentorum pertinet ad eum qui tanquam principale agens operatur ad interiorem
sacramenti effectum.
Manifestum est autem quod Christus sacramenta instituit. Ergo ipse est qui interius operatur sacramentorum
effectum.
AG4
Praeterea, nullus potest sine sacramento effectum sacramenti conferre, nisi propria virtute sacramenti effectum
operetur. Sed Christus sine sacramento contulit sacramenti effectum, ut patet in Magdalena, cui dixit, dimittuntur
tibi peccata.
Ergo videtur quod Christus, secundum quod homo, operetur interiorem sacramenti effectum.
AG5
Praeterea, illud in cuius virtute sacramentum operatur, est principale agens ad interiorem effectum. Sed
sacramenta habent virtutem ex passione Christi et invocatione nominis eius, secundum illud I Cor. I, nunquid
Paulus pro vobis crucifixus est? aut in nomine Pauli baptizati estis? ergo Christus, inquantum homo, operatur
interiorem sacramenti effectum.
SC
Sed contra est quod Augustinus dicit, in sacramentis divina virtus secretius operatur salutem.
Divina autem virtus est Christi secundum quod est Deus, non autem secundum quod est homo. Ergo Christus
non operatur interiorem sacramenti effectum secundum quod est homo, sed secundum quod est Deus.
CO
Respondeo dicendum quod interiorem sacramentorum effectum operatur Christus et secundum quod est Deus, et
secundum quod est homo, aliter tamen et aliter. Nam secundum quod est Deus, operatur in sacramentis per
auctoritatem. Secundum autem quod est homo, operatur ad interiores effectus sacramentorum meritorie, et
efficienter, sed instrumentaliter.
Dictum est enim quod passio Christi, quae competit ei secundum humanam naturam, causa est nostrae
iustificationis et meritorie, et effective, non quidem per modum principalis agentis, sive per auctoritatem, sed per
modum instrumenti, inquantum humanitas est instrumentum divinitatis eius, ut supra dictum est.
Sed tamen, quia est instrumentum coniunctum divinitati in persona, habet quandam principalitatem et
causalitatem respectu instrumentorum extrinsecorum, qui sunt ministri ecclesiae et ipsa sacramenta, ut ex supra
dictis patet.
Et ideo, sicut Christus, inquantum Deus, habet potestatem auctoritatis in sacramentis, ita, inquantum homo, habet
potestatem ministerii principalis, sive potestatem excellentiae. Quae quidem consistit in quatuor. Primo quidem,
in hoc quod meritum et virtus passionis eius operatur in sacramentis, ut supra dictum est.
2394

