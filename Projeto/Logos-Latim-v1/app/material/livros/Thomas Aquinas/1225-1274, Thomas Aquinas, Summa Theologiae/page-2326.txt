Deinde considerandum est de sepultura Christi. Et circa hoc quaeruntur quatuor. Primo, utrum conveniens fuerit
Christum sepeliri. Secundo, de modo sepulturae eius. Tertio, utrum corpus eius fuerit in sepulcro resolutum.
Quarto, de tempore quo iacuit in sepulcro.
|a1 Articulus 1
AG1
Ad primum sic proceditur. Videtur quod non fuerit conveniens Christum sepeliri.
De Christo enim dicitur in Psalmo, factus est sicut homo sine adiutorio, inter mortuos liber.
Sed in sepulcro includuntur corpora mortuorum, quod videtur libertati esse contrarium. Ergo non videtur fuisse
conveniens quod corpus Christi sepeliretur.
AG2
Praeterea, nihil circa Christum fieri debuit quod non esset salutiferum nobis. Sed in nullo videtur ad salutem
hominum pertinere quod Christus fuit sepultus. Ergo non fuit conveniens Christum sepeliri.
AG3
Praeterea, inconveniens esse videtur quod Deus, qui est super caelos excelsos, in terra sepeliretur. Sed illud quod
convenit corpori Christi mortuo, attribuitur Deo, ratione unionis. Ergo inconveniens videtur Christum fuisse
sepultum.
SC
Sed contra est quod Dominus dicit, Matth. XXVI, de muliere quae eum inunxit, opus bonum operata est in me, et
postea subdit, mittens unguentum hoc in corpus meum, ad sepeliendum me fecit.
CO
Respondeo dicendum quod conveniens fuit Christum sepeliri. Primo quidem, ad comprobandum veritatem
mortis, non enim aliquis in sepulcro ponitur, nisi quando iam de veritate mortis constat. Unde et marci XV
legitur quod Pilatus, antequam concederet Christum sepeliri, diligenti inquisitione cognovit eum mortuum esse.
Secundo, quia per hoc quod Christus de sepulcro resurrexit, datur spes resurgendi per ipsum his qui sunt in
sepulcro, secundum illud Ioan. V, omnes qui in monumentis sunt, audient vocem filii Dei, et qui audierint,
vivent.
Tertio, ad exemplum eorum qui per mortem Christi spiritualiter moriuntur peccatis, qui scilicet absconduntur a
conturbatione hominum. Unde dicitur Coloss. III, mortui estis, et vita vestra abscondita est cum Christo in Deo.
Unde et baptizati, qui per mortem Christi moriuntur peccatis, quasi consepeliuntur Christo per immersionem,
secundum illud Rom. VI, consepulti sumus cum Christo per baptismum in mortem.
RA1
Ad primum ergo dicendum quod Christus etiam sepultus ostendit se inter mortuos liberum fuisse, in hoc quod
per inclusionem sepulcri non potuit impediri quin ab eo resurgendo exiverit.
RA2
Ad secundum dicendum quod, sicut Christi mors efficienter operata est nostram salutem, ita etiam et eius
sepultura.
Unde Hieronymus dicit, super Marc., sepultura Christi resurgimus.
Et Isaiae LIII, super illud, dabit impios pro sepultura, dicit Glossa, idest, gentes, quae sine pietate erant, Deo
patrique dabit, quia mortuus et sepultus eos acquisivit.
RA3
Ad tertium dicendum quod, sicut dicitur in quodam sermone Concilii ephesini, nihil horum quae salvant
homines, iniuriam Deo facit, quae ostendunt eum, non passibilem, sed clementem.
Et in alio sermone eiusdem Concilii legitur, nihil putat iniuriam Deus quod est occasio salutis hominibus. Tu
quidem non ita vilem Dei naturam arbitreris, tanquam quae aliquando subiecta possit esse iniuriis.
|a2 Articulus 2
AG1
Ad secundum sic proceditur. Videtur non convenienti modo Christum fuisse sepultum. Sepultura enim eius
respondet morti ipsius. Sed Christus fuit passus mortem abiectissimam, secundum illud Sap. II, morte turpissima
condemnemus eum.
Ergo inconveniens videtur fuisse quod Christo exhibita fuit honorabilis sepultura, inquantum a magnatibus fuit
tumulatus, scilicet a ioseph ab Arimathaea, qui erat nobilis decurio, ut habetur marci XV, et a Nicodemo, qui erat
princeps Iudaeorum, ut habetur Ioan. III.
AG2
Praeterea, circa Christum non debuit aliquid fieri quod esset superfluitatis exemplum. Videtur autem
superfluitatis fuisse quod ad sepeliendum Christum Nicodemus venit ferens mixturam myrrhae et aloes quasi
libras centum, ut dicitur Ioan. XIX, praesertim cum mulier praevenerit corpus eius ungere in sepulturam, ut
dicitur marci XIV.
Non ergo fuit hoc convenienter circa Christum factum.
2326

