discipulis dedit, ut habetur Matth. Ult., et in vigilia Pentecostes, quando incipit celebrari solemnitas spiritus
sancti; unde et apostoli leguntur ipso die Pentecostes, quo spiritum sanctum receperant, tria millia baptizasse.
RA2
Ad secundum dicendum quod usus aquae adhibetur in baptismo quasi pertinens ad substantiam sacramenti, sed
usus olei vel chrismatis adhibetur ad quandam solemnitatem. Nam primo, baptizandus inungitur oleo sancto et in
pectore et in scapulis, quasi athleta Dei, ut Ambrosius dicit, in libro de sacramentis, sicut pugiles inungi
consueverunt. Vel, sicut innocentius dicit, in quadam decretali de sacra unctione, baptizandus in pectore
inungitur, ut spiritus sancti donum recipiat, errorem abiiciat et ignorantiam, et fidem rectam suscipiat, quia iustus
ex fide vivit; inter scapulas autem inungitur, ut spiritus sancti gratiam induat, exuat negligentiam et torporem, et
bonam operationem exerceat; ut per fidei sacramentum sit munditia cogitationum in pectore, et fortitudo laborum
in scapulis.
Post baptismum vero, ut Rabanus dicit, statim signatur in cerebro a presbytero cum sacro chrismate, sequente
simul et oratione, ut Christi regni particeps fiat, et a Christo christianus possit vocari.
Vel, sicut Ambrosius dicit, unguentum super caput effunditur, quia sapientis sensus in capite eius, ut scilicet sit
paratus omni petenti de fide reddere rationem.
RA3
Ad tertium dicendum quod vestis illa candida traditur baptizato, non quidem ea ratione quod non liceat ei aliis
vestibus uti, sed in signum gloriosae resurrectionis, ad quam homines per baptismum regenerantur; et ad
designandam puritatem vitae, quam debent post baptismum observare, secundum illud Rom. VI, in novitate vitae
ambulemus.
RA4
Ad quartum dicendum quod ea quae pertinent ad solemnitatem sacramenti, etsi non sint de necessitate
sacramenti, non tamen sunt superflua, quia sunt ad bene esse sacramenti, ut supra dictum est.
|a11 Articulus 11
AG1
Ad undecimum sic proceditur. Videtur quod inconvenienter describantur tria baptismata, scilicet aquae,
sanguinis et flaminis, scilicet spiritus sancti.
Quia apostolus dicit, Ephes. IV, una fides, unum baptisma.
Sed non est nisi una fides. Ergo non debent tria baptismata esse.
AG2
Praeterea, baptismus est quoddam sacramentum, ut ex supra dictis patet.
Sed solum baptismus aquae est sacramentum. Ergo non debent poni alii duo baptismi.
AG3
Praeterea, Damascenus, in IV libro, determinat plura alia genera baptismatum. Non ergo solum debent poni tria
baptismata.
SC
Sed contra est quod, super illud Heb. VI, baptismatum doctrinae, dicit Glossa, pluraliter dicit, quia est baptismus
aquae, poenitentiae, et sanguinis.
CO
Respondeo dicendum quod, sicut supra dictum est, baptismus aquae efficaciam habet a passione Christi, cui
aliquis configuratur per baptismum; et ulterius, sicut a prima causa, a spiritu sancto. Licet autem effectus
dependeat a prima causa, causa tamen superexcedit effectum, nec dependet ab effectu.
Et ideo, praeter baptismum aquae, potest aliquis consequi sacramenti effectum ex passione Christi, inquantum
quis ei conformatur pro Christo patiendo.
Unde dicitur Apoc. VII, hi sunt qui venerunt ex tribulatione magna, et laverunt stolas suas et dealbaverunt eas in
sanguine agni.
Eadem etiam ratione aliquis per virtutem spiritus sancti consequitur effectum baptismi, non solum sine baptismo
aquae, sed etiam sine baptismo sanguinis, inquantum scilicet alicuius cor per spiritum sanctum movetur ad
credendum et diligendum Deum, et poenitendum de peccatis; unde etiam dicitur baptismus poenitentiae.
Et de hoc dicitur Isaiae IV, si abluerit Dominus sordes filiarum sion, et sanguinem ierusalem laverit de medio
eius, in spiritu iudicii et spiritu ardoris.
Sic igitur utrumque aliorum baptismatum nominatur baptismus, inquantum supplet vicem baptismi.
Unde dicit Augustinus, in IV libro de unico baptismo parvulorum, baptismi vicem aliquando implere passionem,
de latrone illo cui non baptizato dictum est, hodie mecum eris in Paradiso, beatus Cyprianus non leve
documentum assumit. Quod etiam atque etiam considerans, invenio non tantum passionem pro nomine Christi id
quod ex baptismo deerat posse supplere, sed etiam fidem conversionemque cordis, si forte ad celebrandum
mysterium baptismi in angustiis temporum succurri non potest.
RA1

2417

