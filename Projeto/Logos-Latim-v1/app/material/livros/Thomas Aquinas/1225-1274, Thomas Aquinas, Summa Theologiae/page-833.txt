Ad primum ergo dicendum quod contrariorum potest esse unus habitus, secundum quod contraria conveniunt in
una ratione.
Nunquam tamen contingit quod habitus contrarii sint unius speciei, contrarietas enim habituum est secundum
contrarias rationes. Et ita secundum bonum et malum habitus distinguuntur, scilicet inquantum unus habitus est
bonus et alius malus, non autem ex hoc quod unus est boni et alius mali.
RA2
Ad secundum dicendum quod bonum commune omni enti non est differentia constituens speciem alicuius
habitus, sed quoddam bonum determinatum, quod est secundum convenientiam ad determinatam naturam,
scilicet humanam. Similiter etiam malum quod est differentia constitutiva habitus, non est privatio pura, sed est
aliquid determinatum repugnans determinatae naturae.
RA3
Ad tertium dicendum quod plures habitus boni circa idem specie, distinguuntur secundum convenientiam ad
diversas naturas, ut dictum est.
Plures vero habitus mali distinguuntur circa idem agendum secundum diversas repugnantias ad id quod est
secundum naturam, sicut uni virtuti contrariantur diversa vitia circa eandem materiam.
|a4 Articulus 4
AG1
Ad quartum sic proceditur. Videtur quod unus habitus ex pluribus habitibus constituatur.
Illud enim cuius generatio non simul perficitur, sed successive, videtur constitui ex pluribus partibus. Sed
generatio habitus non est simul, sed successive ex pluribus actibus, ut supra habitum est.
Ergo unus habitus constituitur ex pluribus habitibus.
AG2
Praeterea, ex partibus constituitur totum. Sed uni habitui assignantur multae partes, sicut tullius ponit multas
partes fortitudinis, temperantiae et aliarum virtutum.
Ergo unus habitus constituitur ex pluribus.
AG3
Praeterea, de una sola conclusione potest scientia haberi et actu et habitu. Sed multae conclusiones pertinent ad
unam scientiam totam, sicut ad geometriam vel arithmeticam.
Ergo unus habitus constituitur ex multis.
SC
Sed contra, habitus, cum sit qualitas quaedam, est forma simplex. Sed nullum simplex constituitur ex pluribus.
Ergo unus habitus non constituitur ex pluribus habitibus.
CO
Respondeo dicendum quod habitus ad operationem ordinatus, de quo nunc principaliter intendimus, est perfectio
quaedam potentiae. Omnis autem perfectio proportionatur suo perfectibili.
Unde sicut potentia, cum sit una, ad multa se extendit secundum quod conveniunt in aliquo uno, idest in generali
quadam ratione obiecti; ita etiam habitus ad multa se extendit secundum quod habent ordinem ad aliquod unum,
puta ad unam specialem rationem obiecti, vel unam naturam, vel unum principium, ut ex supradictis patet.
Si igitur consideremus habitum secundum ea ad quae se extendit, sic inveniemus in eo quandam multiplicitatem.
Sed quia illa multiplicitas est ordinata ad aliquid unum, ad quod principaliter respicit habitus, inde est quod
habitus est qualitas simplex, non constituta ex pluribus habitibus, etiam si ad multa se extendat. Non enim unus
habitus se extendit ad multa, nisi in ordine ad unum, ex quo habet unitatem.
RA1
Ad primum ergo dicendum quod successio in generatione habitus non contingit ex hoc quod pars eius generetur
post partem, sed ex eo quod subiectum non statim consequitur dispositionem firmam et difficile mobilem; et ex
eo quod primo imperfecte incipit esse in subiecto, et paulatim perficitur.
Sicut etiam est de aliis qualitatibus.
RA2
Ad secundum dicendum quod partes quae singulis virtutibus cardinalibus assignantur, non sunt partes integrales,
ex quibus constituatur totum sed partes subiectivae sive potentiales, ut infra patebit.
RA3
Ad tertium dicendum quod ille qui in aliqua scientia acquirit per demonstrationem scientiam conclusionis unius,
habet quidem habitum, sed imperfecte. Cum vero acquirit per aliquam demonstrationem scientiam conclusionis
alterius, non aggeneratur in eo alius habitus; sed habitus qui prius inerat fit perfectior, utpote ad plura se
extendens; eo quod conclusiones et demonstrationes unius scientiae ordinatae sunt, et una derivatur ex alia.
|q55 Quaestio 55
|a0 Prologus

833

