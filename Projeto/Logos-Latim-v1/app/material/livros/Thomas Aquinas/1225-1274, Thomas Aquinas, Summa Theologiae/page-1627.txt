Ad primum ergo dicendum quod neque in veteris legis tabernaculo seu templo, neque etiam nunc in ecclesia
imagines instituuntur ut eis cultus latriae exhibeatur, sed ad quandam significationem, ut per huiusmodi imagines
mentibus hominum imprimatur et confirmetur fides de excellentia Angelorum et sanctorum. Secus autem est de
imagine Christi, cui, ratione deitatis, latria debetur, ut dicetur in tertio.
RA2
Ad secundum et tertium patet responsio per ea quae dicta sunt.
|a3 Articulus 3
AG1
Ad tertium sic proceditur. Videtur quod idololatria non sit gravissimum peccatorum.
Pessimum enim optimo opponitur, ut dicitur in VIII ethic..
Sed cultus interior, qui consistit in fide, spe et caritate, est melior quam cultus exterior. Ergo infidelitas,
desperatio et odium Dei, quae opponuntur cultui interiori, sunt graviora peccata quam idololatria, quae opponitur
cultui exteriori.
AG2
Praeterea, tanto aliquod peccatum est gravius quanto magis est contra Deum. Sed directius videtur aliquis contra
Deum agere blasphemando, vel fidem impugnando, quam cultum Dei alii exhibendo, quod pertinet ad
idololatriam. Ergo blasphemia vel impugnatio fidei est gravius peccatum quam idololatria.
AG3
Praeterea, minora mala maioribus malis puniri videntur. Sed peccatum idololatriae punitum est peccato contra
naturam, ut dicitur Rom. I.
Ergo peccatum contra naturam est gravius peccato idololatriae.
AG4
Praeterea, Augustinus dicit, XX contra faust., neque vos, scilicet Manichaeos, Paganos dicimus, aut schisma
Paganorum, sed habere cum eis quandam similitudinem, eo quod multos colatis deos.
Verum vos esse eis longe deteriores, quod illi ea colunt quae sunt, sed pro diis colenda non sunt; vos autem ea
colitis quae omnino non sunt.
Ergo vitium haereticae pravitatis est gravius quam idololatria.
AG5
Praeterea, super illud Gal. IV, quomodo convertimini iterum ad infirma et egena elementa? dicit Glossa
Hieronymi, legis observantia, cui dediti tunc erant, erat peccatum paene par servituti idolorum, cui ante
conversionem vacaverant.
Non ergo peccatum idololatriae est gravissimum.
SC
Sed contra est quod Levit. XV, super illud quod dicitur de immunditia mulieris patientis fluxum sanguinis, dicit
Glossa, omne peccatum est immunditia animae, sed idololatria maxime.
CO
Respondeo dicendum quod gravitas alicuius peccati potest attendi dupliciter. Uno modo, ex parte ipsius peccati.
Et sic peccatum idololatriae est gravissimum. Sicut enim in terrena republica gravissimum esse videtur quod
aliquis honorem regium alteri impendat quam vero regi, quia quantum in se est, totum reipublicae perturbat
ordinem; ita in peccatis quae contra Deum committuntur, quae tamen sunt maxima, gravissimum esse videtur
quod aliquis honorem divinum creaturae impendat, quia quantum est in se, facit alium Deum in mundo, minuens
principatum divinum.
Alio modo potest attendi gravitas peccati ex parte peccantis, sicut dicitur esse gravius peccatum eius qui peccat
scienter quam eius qui peccat ignoranter. Et secundum hoc nihil prohibet gravius peccare haereticos, qui scienter
corrumpunt fidem quam acceperunt, quam idololatras ignoranter peccantes.
Et similiter etiam aliqua alia peccata possunt esse maiora propter maiorem contemptum peccantis.
RA1
Ad primum ergo dicendum quod idololatria praesupponit interiorem infidelitatem, et adiicit exterius indebitum
cultum.
Si vero sit exterior tantum idololatria absque interiori infidelitate, additur culpa falsitatis, ut prius dictum est.
RA2
Ad secundum dicendum quod idololatria includit magnam blasphemiam, inquantum Deo subtrahitur dominii
singularitas.
Et fidem opere impugnat idololatria.
RA3
Ad tertium dicendum quod quia de ratione poenae est quod sit contra voluntatem, peccatum per quod aliud
punitur oportet esse magis manifestum, ut ex hoc homo sibi ipsi et aliis detestabilis reddatur, non autem oportet
quod sit gravius. Et secundum hoc, peccatum contra naturam minus est quam peccatum idololatriae, sed quia est

1627

