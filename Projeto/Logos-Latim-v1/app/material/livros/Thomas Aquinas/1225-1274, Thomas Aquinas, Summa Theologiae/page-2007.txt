Unde Hieronymus dicit, in epistola ad rusticum monachum, nudum Christum nudus sequere.
RA4
Ad quartum dicendum quod duplex est beatitudo sive felicitas, una quidem perfecta, quam expectamus in futura
vita; alia autem imperfecta, secundum quam aliqui dicuntur in hac vita beati.
Praesentis autem vitae felicitas est duplex, una quidem secundum vitam activam, alia vero secundum vitam
contemplativam, ut patet per Philosophum, in X ethic..
Ad felicitatem igitur vitae activae, quae consistit in exterioribus operationibus, divitiae instrumentaliter
coadiuvant, quia, ut Philosophus dicit, in I ethic.
Multa operamur per amicos, per divitias et per civilem potentiam, sicut per quaedam organa.
Ad felicitatem autem contemplativae vitae non multum operantur, sed magis impediunt, inquantum sua
sollicitudine impediunt animi quietem, quae maxime necessaria est contemplanti.
Et hoc est quod Philosophus dicit, in X ethic., quod ad actiones multis opus est, speculanti vero nullo talium,
scilicet exteriorum bonorum, ad operationem necessitas, sed impedimenta sunt ad speculationem.
Ad futuram vero beatitudinem ordinatur aliquis per caritatem.
Et quia voluntaria paupertas est efficax exercitium perveniendi ad perfectam caritatem, ideo multum valet ad
caelestem beatitudinem consequendam, unde et Dominus, Matth. XIX, dicit, vade et vende omnia quae habes et
da pauperibus, et habebis thesaurum in caelo.
Divitiae autem habitae per se quidem natae sunt perfectionem caritatis impedire, principaliter alliciendo animum
et distrahendo unde dicitur, Matth. XIII, quod sollicitudo saeculi et fallacia divitiarum suffocat verbum Dei; quia,
ut Gregorius dicit, dum bonum desiderium ad cor intrare non sinunt, quasi aditum flatus vitalis necant.
Et ideo difficile est caritatem inter divitias conservare.
Unde Dominus dicit, Matth. XIX, quod dives difficile intrabit in regnum caelorum.
Quod quidem intelligendum est de eo qui actu habet divitias, nam de eo qui affectum in divitiis ponit, dicit hoc
esse impossibile, secundum expositionem chrisostomi, cum subdit, facilius est camelum per foramen acus
transire quam divitem intrare in regnum caelorum.
Et ideo non simpliciter dives dicitur esse beatus, sed, qui inventus est sine macula et post aurum non abiit.
Et hoc, quia rem difficilem fecit, unde subditur, quis est hic.
Et laudabimus eum? fecit enim mirabilia in vita sua, ut scilicet, inter divitias positus, divitias non amaret.
RA5
Ad quintum dicendum quod status episcopalis non ordinatur ad perfectionem adipiscendam, sed potius ut ex
perfectione quam quis habet, alios gubernet, non solum ministrando spiritualia, sed etiam temporalia. Quod
pertinet ad vitam activam, in qua multa operanda occurrunt instrumentaliter per divitias, ut dictum est.
Et ideo ab episcopis, qui profitentur gubernationem gregis Christi, non exigitur quod proprio careant, sicut
exigitur a religiosis, qui profitentur disciplinam perfectionis acquirendae.
RA6
Ad sextum dicendum quod abrenuntiatio propriarum divitiarum comparatur ad eleemosynarum largitionem sicut
universale ad particulare, et holocaustum ad sacrificium.
Unde Gregorius dicit, super Ezech., quod illi qui ex possessis rebus subsidia egentibus ministrant, in bonis quae
faciunt sacrificium offerunt, quia aliquid Deo immolant, et aliquid sibi reservant, qui vero nihil sibi reservant,
offerunt holocaustum, quod est maius sacrificio.
Unde etiam Hieronymus, contra vigilant., dicit, quod autem asserit eos melius facere qui utantur rebus suis et
paulatim fructus possessionum pauperibus dividant, non a me eis, sed a Deo respondetur, si vis perfectus esse,
etc..
Et postea subdit, iste quem tu laudas, secundus et tertius gradus est, quem et nos recipimus, dummodo sciamus
prima secundis et tertiis praeferenda.
Et ideo, ad excludendum errorem vigilantii, dicitur in libro de ecclesiasticis dogmatibus, bonum est facultates
cum dispensatione pauperibus erogare, melius est, pro intentione sequendi Dominum, insimul donare, et,
absolutum sollicitudine, egere cum Christo.
|a4 Articulus 4
AG1
Ad quartum sic proceditur. Videtur quod perpetua continentia non requiratur ad perfectionem religionis. Omnis
enim christianae vitae perfectio ab apostolis Christi coepit. Sed apostoli continentiam non videntur servasse, ut
patet de Petro, qui socrum legitur habuisse, Matth. VIII.
Ergo videtur quod ad perfectionem religionis non requiratur perpetua continentia.
AG2
Praeterea, primum perfectionis exemplar nobis in Abraham ostenditur, cui Dominus dixit, Gen. XVII, ambula
coram me, et esto perfectus.
Sed exemplatum non oportet quod excedat exemplar. Ergo non requiritur ad perfectionem religionis perpetua
continentia.
2007

