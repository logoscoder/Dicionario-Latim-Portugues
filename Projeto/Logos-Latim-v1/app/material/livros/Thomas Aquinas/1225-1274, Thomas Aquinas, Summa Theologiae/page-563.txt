Israelitici, pro quo Daniel orabat, gabriele preces eius Deo praesentante. Haec autem resistentia potuit fieri, quia
princeps aliquis Daemonum Iudaeos in persidem ductos ad peccatum induxerat, per quod impedimentum
praestabatur orationi Danielis, pro eodem populo deprecantis.
Sed secundum Gregorium, XVII Moral., princeps regni Persarum bonus Angelus fuit, custodiae regni illius
deputatus. Ad videndum igitur qualiter unus Angelus alteri resistere dicitur, considerandum est quod divina
iudicia circa diversa regna et diversos homines, per Angelos exercentur.
In suis autem actionibus Angeli secundum divinam sententiam regulantur.
Contingit autem quandoque quod in diversis regnis, vel in diversis hominibus, contraria merita vel demerita
inveniuntur, ut unus alteri subdatur aut praesit. Quid autem super hoc ordo divinae sapientiae habeat, cognoscere
non possunt nisi Deo revelante, unde necesse habent super his sapientiam Dei consulere.
Sic igitur inquantum de contrariis meritis et sibi repugnantibus, divinam consulunt voluntatem, resistere sibi
invicem dicuntur, non quia sint eorum contrariae voluntates, cum in hoc omnes concordent, quod Dei sententia
impleatur; sed quia ea de quibus consulunt, sunt repugnantia.
RA
Et per hoc patet solutio ad obiecta.
|q114 Quaestio 114
|a0 Prologus
Deinde considerandum est de impugnatione Daemonum. Et circa hoc quaeruntur quinque. Primo, utrum homines
a Daemonibus impugnentur.
Secundo, utrum tentare sit proprium diaboli. Tertio, utrum omnia peccata hominum ex impugnatione sive
tentatione Daemonum proveniant. Quarto, utrum possint vera miracula facere ad seducendum. Quinto, utrum
Daemones qui ab hominibus superantur, ab impugnatione hominum arceantur.
|a1 Articulus 1
AG1
Ad primum sic proceditur. Videtur quod homines non impugnentur a Daemonibus. Angeli enim deputantur ad
hominum custodiam, missi a Deo. Sed Daemones non mittuntur a Deo, cum Daemonum intentio sit perdere
animas, Dei autem salvare. Ergo Daemones non deputantur ad hominum impugnationem.
AG2
Praeterea, non est aequa conditio pugnae, ut infirmus contra fortem, ignarus contra astutum exponatur ad bellum.
Sed homines sunt infirmi et ignari; Daemones autem potentes et astuti.
Non est ergo permittendum a Deo, qui est omnis iustitiae auctor, ut homines a Daemonibus impugnentur.
AG3
Praeterea, ad exercitium hominum sufficit impugnatio carnis et mundi. Sed Deus permittit electos suos
impugnari propter eorum exercitium. Ergo non videtur necessarium quod a Daemonibus impugnentur.
SC
Sed contra est quod apostolus dicit, ad Ephes. VI, quod non est nobis colluctatio adversus carnem et sanguinem,
sed adversus principes et potestates, adversus mundi rectores tenebrarum harum, contra spiritualia nequitiae in
caelestibus.
CO
Respondeo dicendum quod circa impugnationem Daemonum duo est considerare, scilicet ipsam impugnationem,
et impugnationis ordinem.
Impugnatio quidem ipsa ex Daemonum malitia procedit, qui propter invidiam profectum hominum impedire
nituntur; et propter superbiam divinae potestatis similitudinem usurpant, deputando sibi ministros determinatos
ad hominum impugnationem, sicut et Angeli Deo ministrant in determinatis officiis ad hominum salutem. Sed
ordo impugnationis ipsius est a Deo, qui ordinate novit malis uti, ad bona ea ordinando. Sed ex parte Angelorum,
tam ipsa custodia quam ordo custodiae reducitur ad Deum, sicut ad primum auctorem.
RA1
Ad primum ergo dicendum quod mali Angeli impugnant homines dupliciter. Uno modo, instigando ad peccatum.
Et sic non mittuntur a Deo ad impugnandum, sed aliquando permittuntur, secundum Dei iusta iudicia. Aliquando
autem impugnant homines puniendo. Et sic mittuntur a Deo; sicut missus est spiritus mendax ad puniendum
Achab regem Israel, ut dicitur III Reg. Ult..
Poena enim refertur in Deum, sicut in primum auctorem. Et tamen Daemones ad puniendum missi, alia
intentione puniunt, quam mittantur, nam ipsi puniunt ex odio vel invidia; mittuntur autem a Deo propter eius
iustitiam.
RA2
Ad secundum dicendum quod ad hoc quod non sit inaequalis pugnae conditio, fit ex parte hominis
recompensatio, principaliter quidem per auxilium divinae gratiae; secundario autem per custodiam Angelorum.
563

