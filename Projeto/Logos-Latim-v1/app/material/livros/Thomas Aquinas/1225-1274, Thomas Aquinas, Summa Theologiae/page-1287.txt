Et ideo ubi est specialis ratio boni, ibi est specialis ratio amoris. Bonum autem divinum, inquantum est
beatitudinis obiectum, habet specialem rationem boni. Et ideo amor caritatis, qui est amor huius boni, est
specialis amor.
Unde et caritas est specialis virtus.
RA1
Ad primum ergo dicendum quod caritas ponitur in definitione omnis virtutis, non quia sit essentialiter omnis
virtus, sed quia ab ea dependent aliqualiter omnes virtutes, ut infra dicetur.
Sicut etiam prudentia ponitur in definitione virtutum Moralium, ut patet in II et VI ethic., eo quod virtutes
morales dependent a prudentia.
RA2
Ad secundum dicendum quod virtus vel ars ad quam pertinet finis ultimus, imperat virtutibus vel artibus ad quas
pertinent alii fines secundarii, sicut militaris imperat equestri, ut dicitur in I ethic..
Et ideo, quia caritas habet pro obiecto ultimum finem humanae vitae, scilicet beatitudinem aeternam, ideo
extendit se ad actus totius humanae vitae per modum imperii, non quasi immediate eliciens omnes actus
virtutum.
RA3
Ad tertium dicendum quod praeceptum de diligendo dicitur esse iussio generalis, quia ad hoc reducuntur omnia
alia praecepta sicut ad finem, secundum illud I ad Tim. I, finis praecepti caritas est.
|a5 Articulus 5
AG1
Ad quintum sic proceditur. Videtur quod caritas non sit una virtus.
Habitus enim distinguuntur secundum obiecta. Sed duo sunt obiecta caritatis, Deus et proximus, quae in
infinitum ab invicem distant. Ergo caritas non est una virtus.
AG2
Praeterea, diversae rationes obiecti diversificant habitum, etiam si obiectum sit realiter idem, ut ex supradictis
patet.
Sed multae sunt rationes diligendi Deum, quia ex singulis beneficiis eius perceptis debitores sumus dilectionis
ipsius.
Ergo caritas non est una virtus.
AG3
Praeterea, sub caritate includitur amicitia ad proximum.
Sed Philosophus, in VIII ethic., ponit diversas amicitiae species.
Ergo caritas non est una virtus, sed multiplicatur in diversas species.
SC
Sed contra, sicut obiectum fidei est Deus, ita et caritatis.
Sed fides est una virtus, propter unitatem divinae veritatis, secundum illud ad Ephes. IV, una fides.
Ergo etiam caritas est una virtus, propter unitatem divinae bonitatis.
CO
Respondeo dicendum quod caritas, sicut dictum est, est quaedam amicitia hominis ad Deum. Diversae autem
amicitiarum species accipiuntur quidem uno modo secundum diversitatem finis, et secundum hoc dicuntur tres
species amicitiae, scilicet amicitia utilis, delectabilis et honesti. Alio modo, secundum diversitatem
communicationum in quibus amicitiae fundantur, sicut alia species amicitiae est consanguineorum, et alia
concivium aut peregrinantium, quarum una fundatur super communicatione naturali, aliae super communicatione
civili vel peregrinationis; ut patet per Philosophum, in VIII ethic..
Neutro autem istorum modorum caritas potest dividi in plura.
Nam caritatis finis est unus, scilicet divina bonitas. Est etiam et una communicatio beatitudinis aeternae, super
quam haec amicitia fundatur. Unde relinquitur quod caritas est simpliciter una virtus, non distincta in plures
species.
RA1
Ad primum ergo dicendum quod ratio illa directe procederet si Deus et proximus ex aequo essent caritatis
obiecta. Hoc autem non est verum, sed Deus est principale obiectum caritatis, proximus autem ex caritate
diligitur propter Deum.
RA2
Ad secundum dicendum quod caritate diligitur Deus propter seipsum. Unde una sola ratio diligendi principaliter
attenditur a caritate, scilicet divina bonitas, quae est eius substantia, secundum illud psalm., confitemini Domino,
quoniam bonus.
Aliae autem rationes ad diligendum inducentes, vel debitum dilectionis facientes, sunt secundariae et
consequentes ex prima.
RA3
1287

