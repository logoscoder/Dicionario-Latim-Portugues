|a5 Articulus 5
AG1
Ad quintum sic proceditur. Videtur quod sapientia non sit in omnibus habentibus gratiam. Maius enim est
sapientiam habere quam sapientiam audire. Sed solum perfectorum est sapientiam audire, secundum illud I ad
Cor. II, sapientiam loquimur inter perfectos.
Cum ergo non omnes habentes gratiam sint perfecti, videtur quod multo minus omnes habentes gratiam
sapientiam habeant.
AG2
Praeterea, sapientis est ordinare; ut Philosophus dicit, in principio metaphys..
Et Iac. III dicitur quod est iudicans sine simulatione.
Sed non omnium habentium gratiam est de aliis iudicare aut alios ordinare, sed solum praelatorum.
Ergo non omnium habentium gratiam est habere sapientiam.
AG3
Praeterea, sapientia datur contra stultitiam; ut Gregorius dicit, in II Moral..
Sed multi habentes gratiam sunt naturaliter stulti, ut patet de amentibus baptizatis, vel qui postmodum sine
peccato in amentiam incidunt.
Ergo non in omnibus habentibus gratiam est sapientia.
SC
Sed contra est quod quicumque qui est sine peccato mortali diligitur a Deo, quia caritatem habet, qua Deum
diligit; Deus autem diligentes se diligit, ut dicitur Prov. VIII. Sed Sap. VII dicitur quod neminem diligit Deus
nisi eum qui cum sapientia inhabitat.
Ergo in omnibus habentibus gratiam, sine peccato mortali existentibus, est sapientia.
CO
Respondeo dicendum quod sapientia de qua loquimur, sicut dictum est, importat quandam rectitudinem iudicii
circa divina et conspicienda et consulenda. Et quantum ad utrumque, ex unione ad divina secundum diversos
gradus aliqui sapientiam sortiuntur. Quidam enim tantum sortiuntur de recto iudicio, tam in contemplatione
divinorum quam etiam in ordinatione rerum humanarum secundum divinas regulas, quantum est necessarium ad
salutem. Et hoc nulli deest sine peccato mortali existenti per gratiam gratum facientem, quia si natura non deficit
in necessariis, multo minus gratia.
Unde dicitur I Ioan. II, unctio docet vos de omnibus.
Quidam autem altiori gradu percipiunt sapientiae donum, et quantum ad contemplationem divinorum, inquantum
scilicet altiora quaedam mysteria et cognoscunt et aliis manifestare possunt; et etiam quantum ad directionem
humanorum secundum regulas divinas, inquantum possunt secundum eas non solum seipsos, sed etiam alios
ordinare. Et iste gradus sapientiae non est communis omnibus habentibus gratiam gratum facientem, sed magis
pertinet ad gratias gratis datas, quas spiritus sanctus distribuit prout vult, secundum illud I ad Cor. XII, alii datur
per spiritum sermo sapientiae, etc..
RA1
Ad primum ergo dicendum quod apostolus loquitur ibi de sapientia secundum quod se extendit ad occulta
mysteria divinorum, sicut et ibidem dicitur, loquimur Dei sapientiam in mysterio absconditam.
RA2
Ad secundum dicendum quod quamvis ordinare alios homines et de eis iudicare pertineat ad solos praelatos,
tamen ordinare proprios actus et de eis iudicare pertinet ad unumquemque; ut patet per dionysium, in epistola ad
demophilum.
RA3
Ad tertium dicendum quod amentes baptizati, sicut et pueri, habent quidem habitum sapientiae, secundum quod
est donum spiritus sancti, sed non habent actum, propter impedimentum corporale quo impeditur in eis usus
rationis.
|a6 Articulus 6
AG1
Ad sextum sic proceditur. Videtur quod septima beatitudo non respondeat dono sapientiae.
Septima enim beatitudo est, beati pacifici, quoniam filii Dei vocabuntur.
Utrumque autem horum pertinet immediate ad caritatem.
Nam de pace dicitur in psalm., pax multa diligentibus legem tuam.
Et ut apostolus dicit, Rom. V, caritas Dei diffusa est in cordibus nostris per spiritum sanctum, qui datus est
nobis; qui quidem est spiritus adoptionis filiorum, in quo clamamus, abba, pater, ut dicitur Rom. VIII.
Ergo septima beatitudo magis debet attribui caritati quam sapientiae.
AG2
Praeterea, unumquodque magis manifestatur per proximum effectum quam per remotum. Sed proximus effectus
sapientiae videtur esse caritas, secundum illud Sap. VII, per nationes in animas sanctas se transfert, amicos Dei
1406

