Respondeo dicendum quod, sicut supra dictum est, ad virtutem moralem pertinet conservare bonum rationis
contra ea quibus potest impediri, et ideo, ubi invenitur speciale impedimentum rationis, ibi necesse est esse
specialem virtutem ad illud removendum. Potus autem inebrians habet specialem rationem impediendi rationis
usum, inquantum scilicet perturbat cerebrum sua fumositate. Et ideo, ad removendum hoc impedimentum
rationis, requiritur specialis virtus, quae est sobrietas.
RA1
Ad primum ergo dicendum quod cibus et potus communiter impedire possunt bonum rationis absorbendo eam
per immoderantiam delectationis. Et quantum ad hoc, communiter circa cibum et potum est abstinentia. Sed
potus inebriare valens impedit speciali ratione, ut dictum est.
Et ideo requirit specialem virtutem.
RA2
Ad secundum dicendum quod virtus abstinentiae non est circa cibos et potus inquantum sunt nutritiva, sed
inquantum impediunt rationem. Et ideo non oportet quod specialitas virtutis attendatur secundum rationem
nutritionis.
RA3
Ad tertium dicendum quod in omnibus potibus inebriare valentibus est una et eadem ratio impediendi usum
rationis. Et sic illa potuum diversitas per accidens se habet ad virtutem.
Et propter hoc, secundum huiusmodi diversitatem virtutes non diversificantur. Et eadem ratio est de diversitate
ciborum.
|a3 Articulus 3
AG1
Ad tertium sic proceditur. Videtur quod usus vini totaliter sit illicitus. Sine sapientia enim non potest aliquis esse
in statu salutis, dicitur enim Sap. VII, neminem diligit Deus nisi qui cum sapientia inhabitat; et infra, IX, per
sapientiam sanati sunt quicumque placuerunt tibi a principio.
Sed usus vini impedit sapientiam, dicitur enim Eccle. II, cogitavi abstrahere a vino carnem meam, ut transferrem
animam meam ad sapientiam.
Ergo potus vini est universaliter illicitus.
AG2
Praeterea, apostolus dicit, Rom. XIV, bonum est non manducare carnem et non bibere vinum, neque in quo frater
tuus offenditur aut scandalizatur aut infirmatur.
Sed cessare a bono virtutis est vitiosum, et similiter fratribus scandalum ponere. Ergo uti vino est illicitum.
AG3
Praeterea, Hieronymus dicit quod vinum cum carnibus post diluvium est dedicatum, Christus autem venit in fine
saeculorum, et extremitatem retraxit ad principium.
Ergo, tempore christianae legis, videtur esse illicitum vino uti.
SC
Sed contra est quod apostolus dicit, I ad Tim. V, noli adhuc aquam bibere, sed modico vino utere, propter
stomachum tuum et frequentes infirmitates.
Et Eccli. XXXI dicitur, exultatio animae et cordis vinum moderate potatum.
CO
Respondeo dicendum quod nullus cibus vel potus, secundum se consideratus, est illicitus, secundum sententiam
Domini dicentis, Matth. XV, nihil quod intrat in os, coinquinat hominem.
Et ideo bibere vinum, secundum se loquendo, non est illicitum.
Potest tamen illicitum reddi per accidens. Quandoque quidem ex conditione bibentis, qui a vino de facili laeditur,
vel qui ex speciali voto obligatur ad vinum non bibendum. Quandoque autem ex modo bibendi, quia scilicet
mensuram in bibendo excedit.
Quandoque autem ex parte aliorum, qui ex hoc scandalizarentur.
RA1
Ad primum ergo dicendum quod sapientia potest haberi dupliciter.
Uno modo, secundum modum communem, prout sufficit ad salutem.
Et sic non requiritur ad sapientiam habendam quod aliquis a vino omnino abstineat, sed quod abstineat ab
immoderato usu vini.
Alio modo, secundum quendam perfectionis gradum. Et sic requiritur in aliquibus, ad perfecte sapientiam
percipiendam, quod omnino a vino abstineant, secundum conditiones quarundam personarum et locorum.
RA2
Ad secundum dicendum quod apostolus non simpliciter dicit bonum esse abstinere a vino, sed in casu in quo ex
hoc aliqui scandalizantur.
RA3

1832

