sua humanitas. Et ideo ad hoc quod natura humana assumatur a divina persona, relinquitur quod divina natura
unione personali uniatur toti naturae assumptae, idest secundum omnes partes eius. Sed duarum naturarum
assumptarum esset uniformis habitudo ad personam divinam, nec una assumeret aliam. Unde non oporteret quod
una earum totaliter alteri uniretur, idest, omnes partes unius omnibus partibus alterius.
|a8 Articulus 8
AG1
Ad octavum sic proceditur. Videtur quod non fuerit magis conveniens filium Dei incarnari quam patrem vel
spiritum sanctum.
Per mysterium enim incarnationis homines ad veram Dei cognitionem sunt perducti, secundum illud Ioan.
XVIII, in hoc natus sum, et ad hoc veni in mundum, ut testimonium perhiberem veritati.
Sed ex hoc quod persona filii Dei est incarnata, multi impediti fuerunt a vera Dei cognitione, ea quae dicuntur de
filio secundum humanam naturam referentes ad ipsam filii personam, sicut Arius, qui posuit inaequalitatem
personarum propter hoc quod dicitur Ioan. XIV, pater maior me est, qui quidem error non provenisset si persona
patris incarnata fuisset; nullus enim existimasset patrem filio minorem. Magis ergo videtur conveniens fuisse
quod persona patris incarnaretur quam persona filii.
AG2
Praeterea, incarnationis effectus videtur esse recreatio quaedam humanae naturae, secundum illud Galat. Ult., in
Christo Iesu neque circumcisio aliquid valet neque praeputium, sed nova creatura.
Sed potentia creandi appropriatur patri.
Ergo magis decuisset patrem incarnari quam filium.
AG3
Praeterea, incarnatio ordinatur ad remissionem peccatorum, secundum illud Matth. I, vocabis nomen eius Iesum,
ipse enim salvum faciet populum suum a peccatis eorum.
Remissio autem peccatorum attribuitur spiritui sancto, secundum illud Ioan. XX, accipite spiritum sanctum,
quorum remiseritis peccata, remittentur eis.
Ergo magis congruebat personam spiritus sancti incarnari quam personam filii.
SC
Sed contra est quod Damascenus dicit, in III libro, in mysterio incarnationis manifestata est sapientia et virtus
Dei, sapientia quidem, quia invenit difficillimi solutionem pretii valde decentissimam; virtus autem, quia victum
fecit rursus victorem.
Sed virtus et sapientia appropriantur filio, secundum illud I Cor. I, Christum Dei virtutem et Dei sapientiam.
Ergo conveniens fuit personam filii incarnari.
CO
Respondeo dicendum quod convenientissimum fuit personam filii incarnari. Primo quidem, ex parte unionis.
Convenienter enim ea quae sunt similia, uniuntur. Ipsius autem personae filii, qui est verbum Dei, attenditur, uno
quidem modo, communis convenientia ad totam creaturam. Quia verbum artificis, idest conceptus eius, est
similitudo exemplaris eorum quae ab artifice fiunt. Unde verbum Dei, quod est aeternus conceptus eius, est
similitudo exemplaris totius creaturae. Et ideo, sicut per participationem huius similitudinis creaturae sunt in
propriis speciebus institutae, sed mobiliter; ita per unionem verbi ad creaturam non participativam sed
personalem, conveniens fuit reparari creaturam in ordine ad aeternam et immobilem perfectionem, nam et artifex
per formam artis conceptam qua artificiatum condidit, ipsum, si collapsum fuerit, restaurat. Alio modo, habet
convenientiam specialiter cum humana natura, ex eo quod verbum est conceptus aeternae sapientiae a qua omnis
sapientia hominum derivatur. Et ideo homo per hoc in sapientia proficit, quae est propria eius perfectio prout est
rationalis, quod participat verbum Dei, sicut discipulus instruitur per hoc quod recipit verbum magistri.
Unde et Eccli. I dicitur, fons sapientiae verbum Dei in excelsis.
Et ideo, ad consummatam hominis perfectionem, conveniens fuit ut ipsum verbum Dei humanae naturae
personaliter uniretur. Secundo potest accipi ratio huius congruentiae ex fine unionis, qui est impletio
praedestinationis, eorum scilicet qui praeordinati sunt ad hereditatem caelestem, quae non debetur nisi filiis,
secundum illud Rom. VIII, filii et heredes.
Et ideo congruum fuit ut per eum qui est filius naturalis, homines participarent similitudinem huius filiationis
secundum adoptionem, sicut apostolus ibidem dicit, quos praescivit et praedestinavit conformes fieri imagini filii
eius.
Tertio potest accipi ratio huius congruentiae ex peccato primi parentis, cui per incarnationem remedium
adhibetur. Peccavit enim primus homo appetendo scientiam, ut patet ex verbis serpentis promittentis homini
scientiam boni et mali. Unde conveniens fuit ut per verbum verae sapientiae homo reduceretur in Deum, qui per
inordinatum appetitum scientiae recesserat a Deo.
RA1
Ad primum ergo dicendum quod nihil est quo humana malitia non posset abuti, quando etiam ipsa Dei bonitate
abutitur, secundum illud Rom. II, an divitias bonitatis eius contemnis? unde et, si persona patris fuisset incarnata,
2074

