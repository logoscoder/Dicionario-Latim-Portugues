RA2
Ad secundum dicendum quod hoc quod quaedam animalia statim nata habent usum membrorum, non est ex
eorum nobilitate, cum quaedam animalia perfectiora hoc non habeant, sed hoc eis contingit ex siccitate cerebri,
et quia actus proprii talium animalium sunt imperfecti, ad quos etiam parva virtus sufficere potest.
RA3
Ad tertium patet solutio per ea quae dicta sunt in corpore.
Vel potest dici quod nihil appetivissent, nisi ordinata voluntate convenisset res secundum statum suum.
RA4
Ad quartum dicendum quod homo in statu innocentiae generatus fuisset, sed non fuisset corruptus. Et ideo in
statu illo potuissent esse aliqui defectus pueriles, qui consequuntur generationem; non autem defectus seniles,
qui ordinantur ad corruptionem.
|a2 Articulus 2
AG1
Ad secundum sic proceditur. Videtur quod in primo statu feminae natae non fuissent.
Dicit enim Philosophus, in libro II de generat. Animal., quod femina est mas occasionatus, quasi praeter
intentionem naturae proveniens. Sed in statu illo nihil evenisset innaturale in hominis generatione. Ergo feminae
natae non fuissent.
AG2
Praeterea, omne agens generat sibi simile, nisi impediatur vel propter defectum virtutis, vel propter
indispositionem materiae, sicut parvus ignis non potest comburere ligna viridia. In generatione autem vis activa
est in mare. Cum igitur in statu innocentiae nullus fuisset defectus virtutis ex parte maris, nec indispositio
materiae ex parte feminae, videtur quod semper masculi nati fuissent.
AG3
Praeterea, in statu innocentiae generatio ad multiplicationem hominum ordinabatur. Sed sufficienter homines
multiplicari potuissent per primum hominem et per primam feminam, ex quo in perpetuum victuri erant. Ergo
non fuit necessarium quod in statu innocentiae feminae nascerentur.
SC
Sed contra est quod sic natura processisset in generando, sicut eam Deus instituit. Sed Deus instituit marem et
feminam in natura humana, ut dicitur Gen. I et II.
Ergo etiam in statu illo fuissent mares et feminae generati.
CO
Respondeo dicendum quod nihil eorum quae ad complementum humanae naturae pertinent, in statu innocentiae
defuisset.
Sicut autem ad perfectionem universi pertinent diversi gradus rerum, ita etiam diversitas sexus est ad
perfectionem humanae naturae. Et ideo in statu innocentiae uterque sexus per generationem productus fuisset.
RA1
Ad primum ergo dicendum quod femina dicitur mas occasionatus, quia est praeter intentionem naturae
particularis, non autem praeter intentionem naturae universalis, ut supra dictum est.
RA2
Ad secundum dicendum quod generatio feminae non solum contingit ex defectu virtutis activae vel
indispositione materiae, ut obiectio tangit. Sed quandoque quidem ex aliquo accidenti extrinseco; sicut
Philosophus dicit, in libro de animalibus, quod ventus septentrionalis coadiuvat ad generationem masculorum,
Australis vero ad generationem feminarum.
Quandoque etiam ex conceptione animae, ad quam de facili immutatur corpus. Et praecipue in statu innocentiae
hoc esse poterat, quando corpus magis erat animae subiectum; ut scilicet secundum voluntatem generantis,
distingueretur sexus in prole.
RA3
Ad tertium dicendum quod proles fuisset genita vivens vita animali, ad quam sicut pertinet alimento uti, sic
etiam generare. Unde conveniebat quod omnes generarent, et non solum primi parentes. Ad quod consequens
videtur quod tot fuissent generatae feminae, quot et mares.
|q100 Quaestio 100
|a0 Prologus
Deinde considerandum est de conditione prolis generandae quantum ad iustitiam. Et circa hoc quaeruntur duo.
Primo, utrum homines fuissent nati cum iustitia.
Secundo, utrum nascerentur in iustitia confirmati.
|a1 Articulus 1
502

