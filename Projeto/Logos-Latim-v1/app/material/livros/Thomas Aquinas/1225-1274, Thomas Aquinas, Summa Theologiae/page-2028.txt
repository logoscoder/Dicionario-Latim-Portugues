proximorum, non solum quantum ad privatas personas, sed etiam quantum ad totius reipublicae defensionem,
unde de Iuda Machabaeo dicitur, I machab. III, quod praeliabatur praelium Israel cum laetitia, et dilatavit
gloriam populo suo.
Ordinari etiam potest ad conservationem divini cultus, unde ibidem subditur Iudam dixisse, nos pugnabimus pro
animabus nostris et legibus nostris; et infra, XIII, dicit simon, vos scitis quanta ego et fratres mei et domus patris
mei fecimus pro legibus et pro sanctis praelia.
Unde convenienter institui potest aliqua religio ad militandum, non quidem propter aliquid mundanum, sed
propter defensionem divini cultus et publicae salutis; vel etiam pauperum et oppressorum, secundum illud
Psalmi, eripite pauperem, et egenum de manu peccatoris liberate.
RA1
Ad primum ergo dicendum quod aliquis potest non resistere malo dupliciter. Uno modo, condonando propriam
iniuriam. Et sic potest ad perfectionem pertinere, quando ita fieri expedit ad salutem aliorum. Alio modo,
tolerando patienter iniurias aliorum. Et hoc ad imperfectionem pertinet, vel etiam ad vitium, si aliquis potest
convenienter iniurianti resistere.
Unde Ambrosius dicit, in libro de offic., fortitudo quae bello tuetur a barbaris patriam, vel domi defendit
infirmos, vel a latronibus socios, plena iustitia est.
Sicut etiam ibidem dicit Dominus, quae tua sunt, ne repetas, et tamen, si aliquis non repeteret ea quae sunt
aliorum, si ad eum pertineat, peccaret. Homo enim laudabiliter donat sua, non autem aliena. Et multo minus ea
quae sunt Dei, non sunt negligenda, quia, ut chrysostomus dicit, super Matth., iniurias Dei dissimulare nimis est
impium.
RA2
Ad secundum dicendum quod exercere advocationis officium propter aliquid mundanum, repugnat omni
religioni, non autem si hoc aliquis exerceat, secundum dispositionem sui praelati, pro monasterio suo, ut in
eadem decretali subditur. Neque etiam pro defensione pauperum aut viduarum, unde in decretis, dist. Lxxxviii,
dicitur, decrevit sancta synodus nullum deinceps clericum aut possessiones conducere, aut negotiis saecularibus
se permiscere, nisi propter curam pupillorum, etc..
Et similiter militare propter aliquid mundanum est omni religioni contrarium, non autem militare propter
obsequium Dei.
RA3
Ad tertium dicendum quod militia saecularis interdicitur poenitentibus, sed militia quae est propter Dei
obsequium, imponitur alicui in poenitentiam; sicut patet de his quibus iniungitur ut militent in subsidium terrae
sanctae.
RA4
Ad quartum dicendum quod religio non sic instituitur ad militandum quod religiosis propria auctoritate liceat
bella gerere, sed solum auctoritate principum vel ecclesiae.
|a4 Articulus 4
AG1
Ad quartum sic proceditur. Videtur quod nulla religio possit institui ad praedicandum vel confessiones
audiendum.
Dicitur enim VII, qu. I, monachorum vita subiectionis habet verbum et discipulatus, non docendi vel praesidendi
vel pascendi alios, et eadem ratio esse videtur de aliis religiosis. Sed praedicare et confessiones audire est
pascere vel docere alios.
Non ergo ad hoc aliqua religio potest institui.
AG2
Praeterea, illud ad quod religio instituitur, videtur esse maxime proprium religioni, ut supra dictum est.
Sed praedicti actus non sunt proprii religiosorum, sed potius praelatorum.
Non ergo ad huiusmodi actus potest aliqua religio institui.
AG3
Praeterea, inconveniens videtur quod auctoritas praedicandi et confessiones audiendi infinitis hominibus
committatur. Sed non est certus numerus eorum qui in religione aliqua recipiuntur.
Ergo inconveniens est quod aliqua religio instituatur ad actus praedictos.
AG4
Praeterea, praedicatoribus debetur victus a fidelibus Christi, ut patet I ad Cor. IX.
Si ergo committitur praedicationis officium alicui religioni ad hoc institutae, sequetur quod fideles Christi
teneantur ad exhibendum sumptus infinitis personis, quod cedit in magnum eorum gravamen. Non ergo debet
aliqua religio institui ad huiusmodi actus exercendos.
AG5
Praeterea, institutio ecclesiae debet sequi institutionem Christi.

2028

