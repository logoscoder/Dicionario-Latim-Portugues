in anima Christi aliquid fuit frustra. Frustra autem est quod non habet propriam operationem, cum omnis res sit
propter suam operationem, ut dicitur in II de caelo et mundo.
Propria autem operatio intellectus agentis est facere species intelligibiles actu, abstrahendo eas a phantasmatibus,
unde dicitur in III de anima quod intellectus agens est quo est omnia facere.
Sic igitur necesse est dicere quod in Christo fuerunt aliquae species intelligibiles per actionem intellectus agentis
in intellectu possibili eius receptae. Quod est esse in ipso scientiam acquisitam, quam quidam experimentalem
nominant.
Et ideo, quamvis aliter alibi scripserim, dicendum est in Christo scientiam acquisitam fuisse. Quae proprie est
scientia secundum modum humanum, non solum ex parte recipientis subiecti, sed etiam ex parte causae agentis,
nam talis scientia ponitur in Christo secundum lumen intellectus agentis, quod est humanae naturae connaturale.
Scientia autem infusa attribuitur animae humanae secundum lumen desuper infusum, qui modus cognoscendi est
proportionatus naturae angelicae. Scientia vero beata, per quam ipsa Dei essentia videtur, est propria et
connaturalis soli Deo, ut in prima parte dictum est.
RA1
Ad primum ergo dicendum quod, cum duplex sit modus acquirendi scientiam, scilicet inveniendo et addiscendo,
modus qui est per inventionem est praecipuus, modus autem qui est per disciplinam est secundarius.
Unde dicitur in I ethic., ille quidem est optimus qui omnia per seipsum intelligit, bonus autem et ille qui bene
dicenti obediet.
Et ideo Christo magis competebat habere scientiam acquisitam per inventionem quam per disciplinam,
praesertim cum ipse daretur a Deo omnibus in doctorem, secundum illud ioel II, laetamini in Domino Deo
vestro, quia dedit vobis doctorem iustitiae.
RA2
Ad secundum dicendum quod humana mens duplicem habet respectum.
Unum quidem ad superiora. Et secundum hunc respectum, anima Christi fuit plena per scientiam inditam. Alius
autem respectus eius est ad inferiora, idest ad phantasmata, quae sunt nata movere mentem humanam per
virtutem intellectus agentis. Oportuit autem quod etiam secundum hunc respectum anima Christi scientia
impleretur, non quin prima plenitudo menti humanae sufficeret secundum seipsam; sed oportebat eam perfici
etiam secundum comparationem ad phantasmata.
RA3
Ad tertium dicendum quod alia ratio est de habitu acquisito, et de habitu infuso. Nam habitus scientiae acquiritur
per comparationem humanae mentis ad phantasmata, unde secundum eandem rationem non potest alius habitus
iterato acquiri. Sed habitus scientiae infusae est alterius rationis, utpote a superiori descendens in animam, non
secundum proportionem phantasmatum. Et ideo non est eadem ratio de utroque habitu.
|q10 Quaestio 10
|a0 Prologus
Deinde considerandum est de qualibet praedictarum scientiarum.
Sed quia de scientia divina dictum est in prima parte, restat nunc videre de aliis, primo, de scientia beata;
secundo, de scientia indita; tertio, de scientia acquisita. Sed quia de scientia beata, quae in Dei visione consistit,
plura dicta sunt in prima parte, ideo hic sola illa videntur dicenda quae pertinent ad animam Christi. Circa hoc
quaeruntur quatuor. Primo, utrum anima Christi comprehenderit verbum, sive divinam essentiam. Secundo,
utrum cognoverit omnia in verbo. Tertio, utrum anima Christi in verbo cognoverit infinita. Quarto, utrum videat
verbum, vel divinam essentiam, clarius qualibet alia creatura.
|a1 Articulus 1
AG1
Ad primum sic proceditur. Videtur quod anima Christi comprehenderit et comprehendat verbum, sive divinam
essentiam.
Dicit enim Isidorus quod trinitas sibi soli nota est, et homini assumpto.
Igitur homo assumptus communicat cum sancta trinitate in illa notitia sui quae est sanctae trinitatis propria.
Huiusmodi autem est notitia comprehensionis. Ergo anima Christi comprehendit divinam essentiam.
AG2
Praeterea, magis est uniri Deo secundum esse personale quam secundum visionem. Sed, sicut Damascenus dicit,
in III libro, tota divinitas, in una personarum, est unita humanae naturae in Christo.
Multo igitur magis tota natura divina videtur ab anima Christi.
Et ita videtur quod anima Christi comprehendat divinam essentiam.
AG3
Praeterea, illud quod convenit filio Dei per naturam, convenit filio hominis per gratiam, ut Augustinus dicit, in
libro de trinitate.
2111

