rationem mali. Si vero ordinetur ad debitum finem, convenit cum ordine rationis, unde habet rationem boni.
Necesse est autem quod vel ordinetur, vel non ordinetur ad debitum finem. Unde necesse est omnem actum
hominis a deliberativa ratione procedentem, in individuo consideratum, bonum esse vel malum. Si autem non
procedit a ratione deliberativa, sed ex quadam imaginatione, sicut cum aliquis fricat barbam, vel movet manum
aut pedem; talis actus non est, proprie loquendo, moralis vel humanus; cum hoc habeat actus a ratione. Et sic erit
indifferens, quasi extra genus Moralium actuum existens.
RA1
Ad primum ergo dicendum quod aliquem actum esse indifferentem secundum suam speciem, potest esse
multipliciter. Uno modo, sic quod ex sua specie debeatur ei quod sit indifferens. Et sic procedit ratio. Sed tamen
isto modo nullus actus ex sua specie est indifferens, non enim est aliquod obiectum humani actus, quod non
possit ordinari vel ad bonum vel ad malum, per finem vel circumstantiam. Alio modo potest dici indifferens ex
sua specie, quia non habet ex sua specie quod sit bonus vel malus. Unde per aliquid aliud potest fieri bonus vel
malus. Sicut homo non habet ex sua specie quod sit albus vel niger, nec tamen habet ex sua specie quod non sit
albus aut niger, potest enim albedo vel nigredo supervenire homini aliunde quam a principiis speciei.
RA2
Ad secundum dicendum quod Philosophus dicit illum esse malum proprie, qui est aliis hominibus nocivus.
Et secundum hoc, dicit prodigum non esse malum, quia nulli alteri nocet nisi sibi ipsi.
Et similiter de omnibus aliis qui non sunt proximis nocivi.
Nos autem hic dicimus malum communiter omne quod est rationi rectae repugnans. Et secundum hoc, omnis
individualis actus est bonus vel malus, ut dictum est.
RA3
Ad tertium dicendum quod omnis finis a ratione deliberativa intentus, pertinet ad bonum alicuius virtutis, vel ad
malum alicuius vitii. Nam hoc ipsum quod aliquis agit ordinate ad sustentationem vel quietem sui corporis, ad
bonum virtutis ordinatur in eo qui corpus suum ordinat ad bonum virtutis.
Et idem patet in aliis.
|a10 Articulus 10
AG1
Ad decimum sic proceditur. Videtur quod circumstantia non possit constituere aliquam speciem boni vel mali
actus. Species enim actus est ex obiecto. Sed circumstantiae differunt ab obiecto.
Ergo circumstantiae non dant speciem actus.
AG2
Praeterea, circumstantiae comparantur ad actum moralem sicut accidentia eius, ut dictum est.
Sed accidens non constituit speciem. Ergo circumstantia non constituit aliquam speciem boni vel mali.
AG3
Praeterea, unius rei non sunt plures species. Unius autem actus sunt plures circumstantiae. Ergo circumstantia
non constituit actum moralem in aliqua specie boni vel mali.
SC
Sed contra, locus est circumstantia quaedam. Sed locus constituit actum moralem in quadam specie mali, furari
enim aliquid de loco sacro est sacrilegium. Ergo circumstantia constituit actum moralem in aliqua specie boni vel
mali.
CO
Respondeo dicendum quod, sicut species rerum naturalium constituuntur ex naturalibus formis, ita species
Moralium actuum constituuntur ex formis prout sunt a ratione conceptae, sicut ex supradictis patet.
Quia vero natura determinata est ad unum, nec potest esse processus naturae in infinitum, necesse est pervenire
ad aliquam ultimam formam, ex qua sumatur differentia specifica, post quam alia differentia specifica esse non
possit. Et inde est quod in rebus naturalibus, id quod est accidens alicui rei, non potest accipi ut differentia
constituens speciem. Sed processus rationis non est determinatus ad aliquid unum, sed quolibet dato, potest
ulterius procedere.
Et ideo quod in uno actu accipitur ut circumstantia superaddita obiecto quod determinat speciem actus, potest
iterum accipi a ratione ordinante ut principalis conditio obiecti determinantis speciem actus. Sicut tollere alienum
habet speciem ex ratione alieni, ex hoc enim constituitur in specie furti, et si consideretur super hoc ratio loci vel
temporis, se habebit in ratione circumstantiae. Sed quia ratio etiam de loco vel de tempore, et aliis huiusmodi,
ordinare potest; contingit conditionem loci circa obiectum accipi ut contrariam ordini rationis; puta quod ratio
ordinat non esse iniuriam faciendam loco sacro. Unde tollere aliquid alienum de loco sacro addit specialem
repugnantiam ad ordinem rationis. Et ideo locus, qui prius considerabatur ut circumstantia, nunc consideratur ut
principalis conditio obiecti rationi repugnans. Et per hunc modum, quandocumque aliqua circumstantia respicit
specialem ordinem rationis vel pro vel contra, oportet quod circumstantia det speciem actui morali vel bono vel
malo.
RA1
682

