|a6 Articulus 6
AG1
Ad sextum sic proceditur. Videtur quod amans non agat omnia ex amore. Amor enim quaedam passio est, ut
supra dictum est.
Sed non omnia quae agit homo, agit ex passione, sed quaedam agit ex electione, et quaedam ex ignorantia, ut
dicitur in V ethic..
Ergo non omnia quae homo agit, agit ex amore.
AG2
Praeterea, appetitus est principium motus et actionis in omnibus animalibus, ut patet in III de anima.
Si igitur omnia quae quis agit, agit ex amore, aliae passiones appetitivae partis erunt superfluae.
AG3
Praeterea, nihil causatur simul a contrariis causis. Sed quaedam fiunt ex odio. Non ergo omnia sunt ex amore.
SC
Sed contra est quod dionysius dicit, IV cap. De div. Nom., quod propter amorem boni omnia agunt quaecumque
agunt.
CO
Respondeo dicendum quod omne agens agit propter finem aliquem, ut supra dictum est.
Finis autem est bonum desideratum et amatum unicuique. Unde manifestum est quod omne agens, quodcumque
sit, agit quamcumque actionem ex aliquo amore.
RA1
Ad primum ergo dicendum quod obiectio illa procedit de amore qui est passio in appetitu sensitivo existens. Nos
autem loquimur nunc de amore communiter accepto, prout comprehendit sub se amorem intellectualem,
rationalem, animalem, naturalem, sic enim dionysius loquitur de amore in IV cap. De div. Nom..
RA2
Ad secundum dicendum quod ex amore, sicut iam dictum est, causantur et desiderium et tristitia et delectatio, et
per consequens omnes aliae passiones. Unde omnis actio quae procedit ex quacumque passione, procedit etiam
ex amore, sicut ex prima causa. Unde non superfluunt aliae passiones, quae sunt causae proximae.
RA3
Ad tertium dicendum quod odium etiam ex amore causatur, sicut infra dicetur.
|q29 Quaestio 29
|a0 Prologus
Deinde considerandum est de odio. Et circa hoc quaeruntur sex.
Primo, utrum causa et obiectum odii sit malum. Secundo, utrum odium causetur ex amore. Tertio, utrum odium
sit fortius quam amor.
Quarto, utrum aliquis possit habere odio seipsum. Quinto, utrum aliquis possit habere odio veritatem.
Sexto, utrum aliquid possit haberi odio in universali.
|a1 Articulus 1
AG1
Ad primum sic proceditur. Videtur quod obiectum et causa odii non sit malum. Omne enim quod est, inquantum
huiusmodi bonum est.
Si igitur obiectum odii sit malum, sequitur quod nulla res odio habeatur, sed solum defectus alicuius rei. Quod
patet esse falsum.
AG2
Praeterea, odire malum est laudabile, unde in laudem quorundam dicitur II machab. III, quod leges optime
custodiebantur, propter Oniae pontificis pietatem, et animos odio habentes mala.
Si igitur nihil oditur nisi malum, sequitur quod omne odium sit laudabile. Quod patet esse falsum.
AG3
Praeterea, idem non est simul bonum et malum. Sed idem diversis est odibile et amabile.
Ergo odium non solum est mali, sed etiam boni.
SC
Sed contra, odium contrariatur amori. Sed obiectum amoris est bonum, ut supra dictum est.
Ergo obiectum odii est malum.
CO
Respondeo dicendum quod, cum appetitus naturalis derivetur ab aliqua apprehensione, licet non coniuncta;
eadem ratio videtur esse de inclinatione appetitus naturalis, et appetitus animalis, qui sequitur apprehensionem
coniunctam, sicut supra dictum est.
725

