RA5
Ad quintum dicendum quod tristitia et gaudium sunt in anima separata, non secundum appetitum sensitivum, sed
secundum appetitum intellectivum; sicut etiam in Angelis.
RA6
Ad sextum dicendum quod Augustinus loquitur ibi inquirendo, non asserendo.
Unde quaedam ibi dicta retractat.
|q78 Quaestio 78
|a0 Prologus
Deinde considerandum est de potentiis animae in speciali.
Ad considerationem autem theologi pertinet inquirere specialiter solum de potentiis intellectivis et appetitivis, in
quibus virtutes inveniuntur. Sed quia cognitio harum potentiarum quodammodo dependet ex aliis, ideo nostra
consideratio de potentiis animae in speciali erit tripartita, primo namque considerandum est de his quae sunt
praeambula ad intellectum; secundo, de potentiis intellectivis; tertio, de potentiis appetitivis. Circa primum
quaeruntur quatuor. Primo, de generibus potentiarum animae. Secundo, de speciebus vegetativae partis.
Tertio, de sensibus exterioribus.
Quarto, de sensibus interioribus.
|a1 Articulus 1
AG1
Ad primum sic proceditur. Videtur quod non sint quinque genera potentiarum animae distinguenda, scilicet
vegetativum, sensitivum, appetitivum, motivum secundum locum, et intellectivum. Potentiae enim animae
dicuntur partes ipsius. Sed tantum tres partes animae communiter ab omnibus assignantur, scilicet anima
vegetabilis, anima sensibilis, et anima rationalis. Ergo tantum tria sunt genera potentiarum animae, et non
quinque.
AG2
Praeterea, potentiae animae sunt principia operum vitae. Sed quatuor modis dicitur aliquid vivere.
Dicit enim Philosophus, in II de anima, multipliciter ipso vivere dicto, etsi unum aliquod horum insit solum,
aliquid dicimus vivere; ut intellectus, et sensus, motus et status secundum locum, adhuc autem motus secundum
alimentum, et decrementum et augmentum.
Ergo tantum quatuor sunt genera potentiarum animae, appetitivo excluso.
AG3
Praeterea, ad illud quod est commune omnibus potentiis, non debet deputari aliquod speciale animae genus.
Sed appetere convenit cuilibet potentiae animae.
Visus enim appetit visibile conveniens, unde dicitur Eccli. XL, gratiam et speciem desiderabit oculus, et super
hoc virides sationes.
Et eadem ratione, quaelibet alia potentia desiderat obiectum sibi conveniens. Ergo non debet poni appetitivum
unum speciale genus potentiarum animae.
AG4
Praeterea, principium movens in animalibus est sensus, aut intellectus, aut appetitus, ut dicitur in III de anima.
Non ergo motivum debet poni speciale genus animae praeter praedicta.
SC
Sed contra est quod Philosophus dicit, in II de anima, potentias autem dicimus vegetativum sensitivum,
appetitivum, motivum secundum locum, et intellectivum.
CO
Respondeo dicendum quod quinque sunt genera potentiarum animae, quae numerata sunt. Tres vero dicuntur
animae. Quatuor vero dicuntur modi vivendi. Et huius diversitatis ratio est, quia diversae animae distinguuntur
secundum quod diversimode operatio animae supergreditur operationem naturae corporalis, tota enim natura
corporalis subiacet animae, et comparatur ad ipsam sicut materia et instrumentum. Est ergo quaedam operatio
animae, quae intantum excedit naturam corpoream, quod neque etiam exercetur per organum corporale. Et talis
est operatio animae rationalis.
Est autem alia operatio animae infra istam, quae quidem fit per organum corporale, non tamen per aliquam
corpoream qualitatem.
Et talis est operatio animae sensibilis, quia etsi calidum et frigidum, et humidum et siccum, et aliae huiusmodi
qualitates corporeae requirantur ad operationem sensus; non tamen ita quod mediante virtute talium qualitatum
operatio animae sensibilis procedat; sed requiruntur solum ad debitam dispositionem organi.
Infima autem operationum animae est, quae fit per organum corporeum, et virtute corporeae qualitatis.
Supergreditur tamen operationem naturae corporeae, quia motiones corporum sunt ab exteriori principio,
huiusmodi autem operationes sunt a principio intrinseco; hoc enim commune est omnibus operationibus animae;
392

