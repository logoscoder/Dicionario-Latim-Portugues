Praeterea, dictum est quod adulterium in Decalogo prohibetur quia contrariatur dilectioni proximi. Sed etiam
inordinatio exteriorum motuum, quae contrariatur modestiae, dilectioni proximi opponitur, unde Augustinus
dicit, in regula, in omnibus motibus vestris nihil fiat quod cuiusquam offendat aspectum.
Ergo videtur quod etiam huiusmodi inordinatio debuit prohiberi per aliquod praeceptum Decalogi.
SC
In contrarium sufficit auctoritas Scripturae.
CO
Respondeo dicendum quod virtutes temperantiae annexae dupliciter considerari possunt, uno modo, secundum
se; alio modo, secundum suos effectus. Secundum se quidem, non habent directam habitudinem ad dilectionem
Dei vel proximi, sed magis respiciunt quandam moderationem eorum quae ad ipsum hominem pertinent.
Quantum autem ad effectus suos, possunt respicere dilectionem Dei vel proximi. Et secundum hoc, aliqua
praecepta in Decalogo ponuntur pertinentia ad prohibendum effectus vitiorum oppositorum temperantiae
partibus, sicut ex ira, quae opponitur mansuetudini, procedit interdum aliquis ad homicidium, quod in Decalogo
prohibetur, vel ad subtrahendum debitum honorem parentibus. Quod etiam potest ex superbia provenire, ex qua
etiam multi transgrediuntur praecepta primae tabulae.
RA1
Ad primum ergo dicendum quod superbia est initium peccati, sed latens in corde, cuius etiam inordinatio non
perpenditur communiter ab omnibus. Unde eius prohibitio non debuit poni inter praecepta Decalogi, quae sunt
sicut prima principia per se nota.
RA2
Ad secundum dicendum quod praecepta quae inducunt ad observantiam legis, praesupponunt iam legem. Unde
non possunt esse prima legis praecepta, ut in Decalogo ponantur.
RA3
Ad tertium dicendum quod inordinatio exteriorum motuum non pertinet ad offensam proximi secundum ipsam
speciem actus, sicut homicidium, adulterium et furtum, quae in Decalogo prohibentur, sed solum secundum quod
sunt signa interioris inordinationis, ut supra dictum est.
|q171 Quaestio 171
|a0 Prologus
Postquam dictum est de singulis virtutibus et vitiis quae pertinent ad omnium hominum conditiones et status,
nunc considerandum est de his quae specialiter ad aliquos homines pertinent. Invenitur autem differentia inter
homines, secundum ea quae ad habitus et actus animae rationalis pertinent, tripliciter.
Uno quidem modo, secundum diversas gratias gratis datas, quia, ut dicitur I ad Cor. XII, divisiones gratiarum
sunt, et alii datur per spiritum sermo sapientiae, alii sermo scientiae, etc..
Alia vero differentia est secundum diversas vitas, activam scilicet et contemplativam, quae accipitur secundum
diversa operationum studia.
Unde et ibidem dicitur quod divisiones operationum sunt.
Aliud enim est studium operationis in martha, quae sollicita erat et laborabat circa frequens ministerium, quod
pertinet ad vitam activam, aliud autem in maria, quae, sedens secus pedes Domini, audiebat verbum illius, quod
pertinet ad contemplativam, ut habetur Luc. X.
Tertio modo, secundum diversitatem officiorum et statuum, prout dicitur Ephes. IV, et ipse dedit quosdam
quidem apostolos, quosdam autem prophetas, alios vero evangelistas, alios autem pastores et doctores.
Quod pertinet ad diversa ministeria, de quibus dicitur, I ad Cor. XII, divisiones ministrationum sunt.
Est autem attendendum circa gratias gratis datas, de quibus occurrit consideratio prima, quod quaedam eorum
pertinent ad cognitionem; quaedam vero ad locutionem; quaedam vero ad operationem. Omnia vero quae ad
cognitionem pertinent, sub prophetia comprehendi possunt. Nam prophetica revelatio se extendit non solum ad
futuros hominum eventus, sed etiam ad res divinas, et quantum ad ea quae proponuntur omnibus credenda, quae
pertinent ad fidem, et quantum ad altiora mysteria, quae sunt perfectorum, quae pertinent ad sapientiam; est
etiam prophetica revelatio de his quae pertinent ad spirituales substantias, a quibus vel ad bonum vel ad malum
inducimur, quod pertinet ad discretionem spirituum; extendit etiam se ad directionem humanorum actuum, quod
pertinet ad scientiam; ut infra patebit.
Et ideo primo occurrit considerandum de prophetia; et de raptu, qui est quidam prophetiae gradus. De prophetia
autem quadruplex consideratio occurrit, quarum prima est de essentia eius; secunda, de causa ipsius; tertia, de
modo propheticae cognitionis; quarta, de divisione prophetiae. Circa primum quaeruntur sex. Primo, utrum
prophetia pertineat ad cognitionem.
Secundo, utrum sit habitus. Tertio, utrum sit solum futurorum contingentium. Quarto, utrum propheta cognoscat
omnia prophetabilia. Quinto, utrum propheta discernat ea quae divinitus percipit, ab his quae proprio spiritu
videt.
Sexto, utrum prophetiae possit subesse falsum.
1924

