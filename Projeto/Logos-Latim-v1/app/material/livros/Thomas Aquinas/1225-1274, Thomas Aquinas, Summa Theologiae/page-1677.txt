Sed contra est quod Rom. I, et II ad Tim. III, inter alia peccata mortalia computatur, parentibus non obedientes.
CO
Respondeo dicendum quod, sicut supra dictum est, peccatum mortale est quod contrariatur caritati, per quam est
spiritualis vita. Caritate autem diligitur Deus et proximus.
Exigit autem caritas Dei ut eius mandatis obediatur, sicut supra dictum est.
Et ideo inobedientem esse divinis praeceptis peccatum mortale est, quasi divinae dilectioni contrarium. In
praeceptis autem divinis continetur quod etiam superioribus obediatur. Et ideo etiam inobedientia qua quis
inobediens est praeceptis superiorum, est peccatum mortale, quasi divinae dilectioni contrarium, secundum illud
Rom. XIII, qui potestati resistit, Dei ordinationi resistit.
Contrariatur insuper dilectioni proximi, inquantum superiori proximo subtrahit obedientiam quam ei debet.
RA1
Ad primum ergo dicendum quod illa definitio Ambrosii datur de peccato mortali, quod habet perfectam peccati
rationem.
Peccatum enim veniale non est inobedientia, quia non est contra praeceptum, sed praeter praeceptum. Nec etiam
omne peccatum mortale est inobedientia, proprie et per se loquendo, sed solum sicut quando aliquis praeceptum
contemnit. Quia ex fine morales actus speciem habent. Cum autem facit aliquid contra praeceptum non propter
praecepti contemptum, sed propter aliquid aliud, est inobedientia materialiter tantum, sed pertinet formaliter ad
aliam speciem peccati.
RA2
Ad secundum dicendum quod inanis gloria appetit manifestationem alicuius excellentiae, et quia videtur ad
quandam excellentiam pertinere quod homo praeceptis alterius non subdatur, inde est quod inobedientia ex inani
gloria oritur. Nihil autem prohibet ex peccato veniali oriri mortale, cum veniale sit dispositio ad mortale.
RA3
Ad tertium dicendum quod nullus obligatur ad impossibile. Et ideo si tot praecepta aliquis praelatus ingerat quod
subditus ea implere non possit, excusatur a peccato. Et ideo praelati abstinere debent a multitudine
praeceptorum.
|a2 Articulus 2
AG1
Ad secundum sic proceditur. Videtur quod inobedientia sit gravissimum peccatum.
Dicitur enim I Reg. XV, et quasi scelus idololatriae nolle acquiescere.
Sed idolatria est gravissimum peccatum, ut supra habitum est.
Ergo inobedientia est gravissimum peccatum.
AG2
Praeterea, illud peccatum dicitur esse in spiritum sanctum per quod tolluntur impedimenta peccati, ut supra
dictum est.
Sed per inobedientiam contemnit homo praeceptum, quod maxime retrahit hominem a peccando. Ergo
inobedientia est peccatum in spiritum sanctum. Et ita est gravissimum peccatum.
AG3
Praeterea, apostolus dicit, Rom. V, quod per unius inobedientiam peccatores constituti sunt multi.
Sed causa videtur esse potior effectu. Ergo inobedientia videtur esse gravius peccatum quam alia quae ex ea
causantur.
SC
Sed contra est quod gravius est contemnere praecipientem quam praeceptum. Sed quaedam peccata sunt contra
ipsam personam praecipientis, sicut patet de blasphemia et homicidio.
Ergo inobedientia non est gravissimum peccatum.
CO
Respondeo dicendum quod non omnis inobedientia est aequale peccatum. Potest enim una inobedientia esse
gravior altera dupliciter. Uno modo, ex parte praecipientis. Quamvis enim omnem curam homo apponere debeat
ad hoc quod cuilibet superiori obediat, tamen magis est debitum quod homo obediat superiori quam inferiori
potestati. Cuius signum est quod praeceptum inferioris praetermittitur si sit praecepto superioris contrarium unde
consequens est quod quanto superior est ille qui praecipit, tanto ei inobedientem esse sit gravius. Et sic
inobedientem esse Deo est gravius quam inobedientem esse homini.
Secundo, ex parte praeceptorum. Non enim praecipiens aequaliter vult impleri omnia quae mandat, magis enim
unusquisque vult finem, et id quod est fini propinquius. Et ideo tanto est inobedientia gravior, quanto
praeceptum quod quis praeterit magis est de intentione illius qui praecipit. Et in praeceptis quidem Dei,
manifestum est quod quanto praeceptum datur de meliori, tanto est eius inobedientia gravior. Quia cum voluntas
Dei per se feratur ad bonum, quanto aliquid est melius, tanto Deus vult illud magis impleri. Unde qui inobediens
est praecepto de dilectione Dei, gravius peccat quam qui inobediens est praecepto de dilectione proximi.
Voluntas autem hominis non semper magis fertur in melius. Et ideo, ubi obligamur ex solo hominis praecepto,
1677

