Non ergo consistit in harum consideratione ultima hominis beatitudo.
CO
Respondeo dicendum quod, sicut supra dictum est, duplex est hominis beatitudo, una perfecta, et alia imperfecta.
Oportet autem intelligere perfectam beatitudinem, quae attingit ad veram beatitudinis rationem, beatitudinem
autem imperfectam, quae non attingit, sed participat quandam particularem beatitudinis similitudinem. Sicut
perfecta prudentia invenitur in homine, apud quem est ratio rerum agibilium, imperfecta autem prudentia est in
quibusdam animalibus brutis, in quibus sunt quidam particulares instinctus ad quaedam opera similia operibus
prudentiae. Perfecta igitur beatitudo in consideratione scientiarum speculativarum essentialiter consistere non
potest.
Ad cuius evidentiam, considerandum est quod consideratio speculativae scientiae non se extendit ultra virtutem
principiorum illius scientiae, quia in principiis scientiae virtualiter tota scientia continetur. Prima autem principia
scientiarum speculativarum sunt per sensum accepta; ut patet per Philosophum in principio metaphys., et in fine
poster..
Unde tota consideratio scientiarum speculativarum non potest ultra extendi quam sensibilium cognitio ducere
potest.
In cognitione autem sensibilium non potest consistere ultima hominis beatitudo, quae est ultima eius perfectio.
Non enim aliquid perficitur ab aliquo inferiori, nisi secundum quod in inferiori est aliqua participatio superioris.
Manifestum est autem quod forma lapidis, vel cuiuslibet rei sensibilis, est inferior homine. Unde per formam
lapidis non perficitur intellectus inquantum est talis forma, sed inquantum in ea participatur aliqua similitudo
alicuius quod est supra intellectum humanum, scilicet lumen intelligibile, vel aliquid huiusmodi. Omne autem
quod est per aliud, reducitur ad id quod est per se. Unde oportet quod ultima perfectio hominis sit per
cognitionem alicuius rei quae sit supra intellectum humanum.
Ostensum est autem quod per sensibilia non potest deveniri in cognitionem substantiarum separatarum, quae
sunt supra intellectum humanum. Unde relinquitur quod ultima hominis beatitudo non possit esse in
consideratione speculativarum scientiarum. Sed sicut in formis sensibilibus participatur aliqua similitudo
superiorum substantiarum, ita consideratio scientiarum speculativarum est quaedam participatio verae et
perfectae beatitudinis.
RA1
Ad primum ergo dicendum quod Philosophus loquitur in libro ethicorum de felicitate imperfecta, qualiter in hac
vita haberi potest, ut supra dictum est.
RA2
Ad secundum dicendum quod naturaliter desideratur non solum perfecta beatitudo, sed etiam qualiscumque
similitudo vel participatio ipsius.
RA3
Ad tertium dicendum quod per considerationem scientiarum speculativarum reducitur intellectus noster aliquo
modo in actum, non autem in ultimum et completum.
|a7 Articulus 7
AG1
Ad septimum sic proceditur. Videtur quod beatitudo hominis consistat in cognitione substantiarum separatarum,
idest Angelorum.
Dicit enim Gregorius, in quadam homilia, nihil prodest interesse festis hominum, si non contingat interesse festis
Angelorum; per quod finalem beatitudinem designat. Sed festis Angelorum interesse possumus per eorum
contemplationem. Ergo videtur quod in contemplatione Angelorum ultima hominis beatitudo consistat.
AG2
Praeterea, ultima perfectio uniuscuiusque rei est ut coniungatur suo principio, unde et circulus dicitur esse figura
perfecta, quia habet idem principium et finem.
Sed principium cognitionis humanae est ab ipsis Angelis, per quos homines illuminantur, ut dicit dionysius, IV
cap. Cael. Hier..
Ergo perfectio humani intellectus est in contemplatione Angelorum.
AG3
Praeterea, unaquaeque natura perfecta est, quando coniungitur superiori naturae, sicut ultima perfectio corporis
est ut coniungatur naturae spirituali. Sed supra intellectum humanum, ordine naturae, sunt Angeli. Ergo ultima
perfectio intellectus humani est ut coniungatur per contemplationem ipsis Angelis.
SC
Sed contra est quod dicitur Ierem. IX, in hoc glorietur qui gloriatur, scire et nosse me.
Ergo ultima hominis gloria, vel beatitudo, non consistit nisi in cognitione Dei.
CO
Respondeo dicendum quod, sicut dictum est, perfecta hominis beatitudo non consistit in eo quod est perfectio
intellectus secundum alicuius participationem, sed in eo quod est per essentiam tale. Manifestum est autem quod
608

