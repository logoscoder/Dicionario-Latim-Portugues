Ad secundum dicendum quod fervor voluntatis non est virtuosus nisi sit ratione ordinatus. Et ideo si aliquis ex
fervore animi praeoccupet debitum tempus, non erit laudandum.
RA3
Ad tertium dicendum quod beneficia etiam sunt opportuno tempore danda. Et tunc non est amplius tardandum
cum opportunum tempus advenerit. Et idem etiam observari oportet in beneficiorum recompensatione.
|a5 Articulus 5
AG1
Ad quintum sic proceditur. Videtur quod beneficiorum recompensatio non sit attendenda secundum affectum
beneficiantis, sed secundum effectum. Recompensatio enim beneficiis debetur. Sed beneficium in effectu
consistit, ut ipsum nomen sonat.
Ergo recompensatio debet attendi secundum effectum.
AG2
Praeterea, gratia, quae beneficia recompensat, est pars iustitiae.
Sed iustitia respicit aequalitatem dati et accepti.
Ergo et in gratiarum recompensatione attendendus est magis effectus quam affectus beneficiantis.
AG3
Praeterea, nullus potest attendere ad id quod ignorat. Sed solus Deus recognoscit interiorem affectum. Ergo non
potest fieri gratiae recompensatio secundum affectum.
SC
Sed contra est quod Seneca dicit, in I de beneficiis, nonnunquam magis nos obligat qui dedit parva magnifice;
qui exiguum tribuit, sed libenter.
CO
Respondeo dicendum quod recompensatio beneficii potest ad tres virtutes pertinere, scilicet ad iustitiam, ad
gratiam, et ad amicitiam. Ad iustitiam quidem pertinet quando recompensatio habet rationem debiti legalis, sicut
in mutuo et in aliis huiusmodi. Et in tali recompensatio debet attendi secundum quantitatem dati. Ad amicitiam
autem pertinet recompensatio beneficii, et similiter ad virtutem gratiae, secundum quod habet rationem debiti
moralis, aliter tamen et aliter. Nam in recompensatione amicitiae oportet respectum haberi ad amicitiae causam.
Unde in amicitia utilis debet recompensatio fieri secundum utilitatem quam quis est ex beneficio consecutus.
In amicitia autem honesti debet in recompensatione haberi respectus ad electionem, sive ad affectum dantis, quia
hoc praecipue requiritur ad virtutem, ut dicitur in VIII ethic..
Et similiter, quia gratia respicit beneficium secundum quod est gratis impensum, quod quidem pertinet ad
affectum; ideo etiam gratiae recompensatio attendit magis affectum dantis quam effectum.
RA1
Ad primum ergo dicendum quod omnis actus moralis ex voluntate dependet. Unde beneficium, secundum quod
est laudabile, prout ei gratiae recompensatio debetur, materialiter quidem consistit in effectu, sed formaliter et
principaliter in voluntate.
Unde Seneca dicit, in I de benefic., beneficium non in eo quod fit aut datur consistit, sed in ipso dantis aut
facientis animo.
RA2
Ad secundum dicendum quod gratia est pars iustitiae, non quidem sicut species generis, sed per quandam
reductionem ad genus iustitiae, ut supra dictum est.
Unde non oportet quod eadem ratio debiti attendatur in utraque virtute.
RA3
Ad tertium dicendum quod affectum hominis per se quidem solus Deus videt, sed secundum quod per aliqua
signa manifestatur, potest etiam ipsum homo cognoscere. Et hoc modo affectus beneficiantis cognoscitur ex ipso
modo quo beneficium tribuitur, puta quia gaudenter et prompte aliquis beneficium impendit.
|a6 Articulus 6
AG1
Ad sextum sic proceditur. Videtur quod non oporteat aliquem plus exhibere in recompensatione quam susceperit
in beneficio.
Quibusdam enim, sicut parentibus, nec etiam aequalis recompensatio fieri potest, sicut Philosophus dicit, in VIII
ethic..
Sed virtus non conatur ad impossibile.
Non ergo gratiae recompensatio tendit ad aliquid maius.
AG2
Praeterea, si aliquis plus recompensat quam in beneficio acceperit, ex hoc ipso quasi aliquid de novo dat. Sed ad
beneficium de novo datum tenetur homo gratiam recompensare. Ergo ille qui primo beneficium dederat tenebitur

1682

