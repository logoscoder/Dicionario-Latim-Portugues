Et ideo consequens est quod baptizati illuminentur a Christo circa cognitionem veritatis, et fecundentur ab eo
fecunditate bonorum operum per gratiae infusionem.
RA1
Ad primum ergo dicendum quod adulti prius credentes in Christum sunt ei incorporati mentaliter. Sed
postmodum, cum baptizantur, incorporantur ei quodammodo corporaliter, scilicet per visibile sacramentum, sine
cuius proposito nec mentaliter incorporari potuissent.
RA2
Ad secundum dicendum quod doctor illuminat exterius per ministerium catechizando, sed Deus illuminat
interius baptizatos, praeparans corda eorum ad recipiendam doctrinam veritatis, secundum illud Ioan. VI,
scriptum est in prophetis, erunt omnes docibiles Dei.
RA3
Ad tertium dicendum quod effectus baptismi ponitur fecunditas qua aliquis producit bona opera, non autem
fecunditas qua aliquis generat alios in Christo, sicut apostolus dicit, I Cor. IV, in Christo Iesu per evangelium
ego vos genui.
|a6 Articulus 6
AG1
Ad sextum sic proceditur. Videtur quod pueri in baptismo non consequantur gratiam et virtutes. Gratia enim et
virtutes non habentur sine fide et caritate. Sed fides, ut Augustinus dicit, consistit in credentium voluntate, et
similiter etiam caritas consistit in diligentium voluntate, cuius usum pueri non habent, et sic non habent fidem et
caritatem.
Ergo pueri in baptismo non recipiunt gratiam et virtutes.
AG2
Praeterea, super illud Ioan. XIV, maiora horum faciet, dicit Augustinus quod ut ex impio iustus fiat, in illo, sed
non sine illo Christus operatur.
Sed puer, cum non habeat usum liberi arbitrii, non cooperatur Christo ad suam iustificationem, immo quandoque
pro posse renititur. Ergo non iustificatur per gratiam et virtutes.
AG3
Praeterea, Rom. IV dicitur, ei qui non operatur, credenti autem in eum qui iustificat impium, reputabitur fides
eius ad iustitiam, secundum propositum gratiae Dei.
Sed puer non est credens in eum qui iustificat impium.
Ergo non consequitur gratiam iustificantem neque virtutes.
AG4
Praeterea, quod ex carnali intentione agitur, non videtur habere spiritualem effectum. Sed quandoque pueri ad
baptismum deferuntur carnali intentione, ut scilicet corporaliter sanentur. Non ergo consequuntur spiritualem
effectum gratiae et virtutum.
SC
Sed contra est quod Augustinus dicit, in enchirid., parvuli renascendo moriuntur illi peccato quod nascendo
contraxerunt, et per hoc ad illos etiam pertinet quod dicitur, consepulti sumus cum illo per baptismum in
mortem, (subditur autem) ut, quomodo resurrexit Christus a mortuis per gloriam patris ita et nos in novitate vitae
ambulemus.
Sed novitas vitae est per gratiam et virtutes.
Ergo pueri consequuntur in baptismo gratiam et virtutes.
CO
Respondeo dicendum quod quidam antiqui posuerunt quod pueris in baptismo non dantur gratia et virtutes, sed
imprimitur eis character Christi, cuius virtute, cum ad perfectam aetatem venerint, consequuntur gratiam et
virtutes.
Sed hoc patet esse falsum dupliciter. Primo quidem, quia pueri, sicut et adulti, in baptismo efficiuntur membra
Christi.
Unde necesse est quod a capite recipiant influxum gratiae et virtutis. Secundo, quia secundum hoc pueri
decedentes post baptismum non pervenirent ad vitam aeternam, quia, ut dicitur Rom. VI, gratia Dei est vita
aeterna.
Et ita nihil profuisset eis ad salutem baptizatos fuisse.
Causa autem erroris fuit quia nescierunt distinguere inter habitum et actum. Et sic, videntes pueros inhabiles ad
actus virtutum, crediderunt eos post baptismum nullatenus virtutem habere.
Sed ista impotentia operandi non accidit pueris ex defectu habituum, sed ex impedimento corporali, sicut etiam
dormientes, quamvis habeant habitus virtutum, impediuntur tamen ab actibus propter somnum.
RA1

2440

