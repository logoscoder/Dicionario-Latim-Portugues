Ad quartum dicendum quod Christus potest dici bis natus, secundum duas nativitates. Sicut enim dicitur bis
currere qui currit duobus temporibus, ita potest dici bis nasci qui semel nascitur in aeternitate, et semel in
tempore, quia aeternitas et tempus multo magis differunt quam duo tempora, cum tamen utrumque designet
mensuram durationis.
|a3 Articulus 3
AG1
Ad tertium sic proceditur. Videtur quod secundum temporalem nativitatem Christi beata virgo non possit dici
mater eius.
Ut enim supra dictum est, beata virgo maria nihil active in generatione Christi operata est, sed solam materiam
ministravit.
Sed hoc non videtur sufficere ad rationem matris, alioquin, lignum diceretur mater lecti aut scamni. Ergo videtur
quod beata virgo non possit dici mater Christi.
AG2
Praeterea, Christus ex beata virgine miraculose natus est. Sed miraculosa generatio non sufficit ad rationem
maternitatis vel filiationis, non enim dicimus hevam fuisse filiam Adae. Ergo videtur quod nec Christus debeat
dici filius beatae virginis.
AG3
Praeterea, ad matrem pertinere videtur decisio seminis. Sed, sicut Damascenus dicit, in III libro, corpus Christi
non seminaliter, sed conditive a spiritu sancto formatum est.
Ergo videtur quod beata virgo non debeat dici mater Christi.
SC
Sed contra est quod dicitur Matth. I, Christi generatio sic erat.
Cum esset desponsata mater Iesu maria ioseph, etc..
CO
Respondeo dicendum quod beata virgo maria est vera et naturalis mater Christi.
Sicut enim supra dictum est, corpus Christi non est de caelo allatum, sicut valentinus haereticus posuit, sed de
virgine matre sumptum, et ex purissimis sanguinibus eius formatum. Et hoc solum requiritur ad rationem matris,
ut ex supra dictis patet.
Unde beata virgo vere est mater Christi.
RA1
Ad primum ergo dicendum quod, sicut supra dictum est, paternitas seu maternitas et filiatio non competunt in
quacumque generatione sed in sola generatione viventium. Et ideo, si aliqua inanimata ex aliqua materia fiant,
non propter hoc consequitur in eis relatio maternitatis et filiationis, sed solum in generatione viventium, quae
proprie nativitas dicitur.
RA2
Ad secundum dicendum quod, sicut Damascenus dicit, in III libro, nativitas temporalis, qua Christus est natus
propter nostram salutem, est quodammodo secundum nos, quoniam natus est homo ex muliere, et tempore
conceptionis debito, super nos autem, quoniam non ex semine, sed ex sancto spiritu et sancta virgine, super
legem conceptionis.
Sic igitur ex parte matris nativitas illa fuit naturalis, sed ex parte operationis spiritus sancti fuit miraculosa. Unde
beata virgo est vera et naturalis mater Christi.
RA3
Ad tertium dicendum quod, sicut supra dictum est, resolutio seminis feminae non pertinet ad necessitatem
conceptus. Et ideo resolutio seminis non ex necessitate requiritur ad matrem.
|a4 Articulus 4
AG1
Ad quartum sic proceditur. Videtur quod beata virgo non debeat dici mater Dei. Non enim est dicendum circa
divina mysteria nisi quod ex sacra Scriptura habetur.
Sed nunquam in sacra Scriptura legitur quod sit mater aut genitrix Dei, sed quod sit mater Christi, aut mater
pueri, ut patet Matth. I.
Ergo non est dicendum quod beata virgo sit mater Dei.
AG2
Praeterea, Christus dicitur Deus secundum divinam naturam. Sed divina natura non accepit initium essendi ex
virgine. Ergo beata virgo non est dicenda mater Dei.
AG3
Praeterea, hoc nomen Deus communiter praedicatur de patre et filio et spiritu sancto. Si ergo beata virgo est
mater Dei, videtur sequi quod beata virgo sit mater patris et filii et spiritus sancti, quod est inconveniens.
Non ergo beata virgo debet dici mater Dei.
2232

