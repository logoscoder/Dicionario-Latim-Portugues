Respondeo dicendum quod, sicut dicitur in VIII physic., aliquid potest esse movens dupliciter, uno modo, per se,
quod scilicet movet secundum rationem propriae formae, sicut ignis calefacit; alio modo, per accidens, sicut id
quod removet prohibens. Et hoc modo cessatio ab actu causat corruptionem vel diminutionem habituum,
inquantum scilicet removetur actus qui prohibebat causas corrumpentes vel diminuentes habitum.
Dictum est enim quod habitus per se corrumpuntur vel diminuuntur ex contrario agente. Unde quorumcumque
habituum contraria subcrescunt per temporis tractum, quae oportet subtrahi per actum ab habitu procedentem;
huiusmodi habitus diminuuntur, vel etiam tolluntur totaliter, per diuturnam cessationem ab actu; ut patet et in
scientia et in virtute.
Manifestum est enim quod habitus virtutis moralis facit hominem promptum ad eligendum medium in
operationibus et passionibus. Cum autem aliquis non utitur habitu virtutis ad moderandas passiones vel
operationes proprias, necesse est quod proveniant multae passiones et operationes praeter modum virtutis, ex
inclinatione appetitus sensitivi, et aliorum quae exterius movent.
Unde corrumpitur virtus, vel diminuitur, per cessationem ab actu. Similiter etiam est ex parte habituum
intellectualium, secundum quos est homo promptus ad recte iudicandum de imaginatis. Cum igitur homo cessat
ab usu intellectualis habitus, insurgunt imaginationes extraneae, et quandoque ad contrarium ducentes; ita quod,
nisi per frequentem usum intellectualis habitus, quodammodo succidantur vel comprimantur, redditur homo
minus aptus ad recte iudicandum, et quandoque totaliter disponitur ad contrarium. Et sic per cessationem ab actu
diminuitur, vel etiam corrumpitur intellectualis habitus.
RA1
Ad primum ergo dicendum quod ita etiam calor per cessationem a calefaciendo corrumperetur, si per hoc
incresceret frigidum, quod est calidi corruptivum.
RA2
Ad secundum dicendum quod cessatio ab actu est movens ad corruptionem vel diminutionem, sicut removens
prohibens, ut dictum est.
RA3
Ad tertium dicendum quod pars intellectiva animae secundum se est supra tempus, sed pars sensitiva subiacet
tempori.
Et ideo per temporis cursum, transmutatur quantum ad passiones appetitivae partis et etiam quantum ad vires
apprehensivas.
Unde Philosophus dicit, in IV physic., quod tempus est causa oblivionis.
|q54 Quaestio 54
|a0 Prologus
Deinde considerandum est de distinctione habituum.
Et circa hoc quaeruntur quatuor. Primo, utrum multi habitus possint esse in una potentia. Secundo, utrum habitus
distinguantur secundum obiecta. Tertio, utrum habitus distinguantur secundum bonum et malum. Quarto, utrum
unus habitus ex multis habitibus constituatur.
|a1 Articulus 1
AG1
Ad primum sic proceditur. Videtur quod non possint esse multi habitus in una potentia. Eorum enim quae
secundum idem distinguuntur multiplicato uno, multiplicatur et aliud.
Sed secundum idem potentiae et habitus distinguuntur, scilicet secundum actus et obiecta. Similiter ergo
multiplicantur. Non ergo possunt esse multi habitus in una potentia.
AG2
Praeterea, potentia est virtus quaedam simplex. Sed in uno subiecto simplici non potest esse diversitas
accidentium, quia subiectum est causa accidentis; ab uno autem simplici non videtur procedere nisi unum.
Ergo in una potentia non possunt esse multi habitus.
AG3
Praeterea, sicut corpus formatur per figuram, ita potentia formatur per habitum. Sed unum corpus non potest
simul formari diversis figuris. Ergo neque una potentia potest simul formari diversis habitibus. Non ergo plures
habitus possunt simul esse in una potentia.
SC
Sed contra est quod intellectus est una potentia, in qua tamen sunt diversarum scientiarum habitus.
CO
Respondeo dicendum quod, sicut supra dictum est, habitus sunt dispositiones quaedam alicuius in potentia
existentis ad aliquid, sive ad naturam, sive ad operationem vel finem naturae. Et de illis quidem habitibus qui
sunt dispositiones ad naturam, manifestum est quod possunt plures esse in uno subiecto, eo quod unius subiecti
possunt diversimode partes accipi, secundum quarum dispositionem habitus dicuntur. Sicut, si accipiantur
830

