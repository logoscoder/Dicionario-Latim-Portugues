Quia anima separata cognoscit singularia per hoc quod quodammodo determinata est ad illa, vel per vestigium
alicuius praecedentis cognitionis seu affectionis, vel per ordinationem divinam. Animae autem mortuorum,
secundum ordinationem divinam, et secundum modum essendi, segregatae sunt a conversatione viventium, et
coniunctae conversationi spiritualium substantiarum quae sunt a corpore separatae. Unde ea quae apud nos
aguntur ignorant.
Et hanc rationem assignat Gregorius in XII Moralium, dicens, mortui vita in carne viventium post eos, qualiter
disponatur, nesciunt, quia vita spiritus longe est a vita carnis; et sicut corporea atque incorporea diversa sunt
genere, ita sunt distincta cognitione.
Et hoc etiam Augustinus videtur tangere in libro de cura pro mortuis agenda, dicens quod animae mortuorum
rebus viventium non intersunt.
Sed quantum ad animas beatorum, videtur esse differentia inter Gregorium et Augustinum. Nam Gregorius
ibidem subdit, quod tamen de animabus sanctis sentiendum non est, quia quae intus omnipotentis Dei claritatem
vident, nullo modo credendum est quod sit foris aliquid quod ignorent.
Augustinus vero, in libro de cura pro mortuis agenda, expresse dicit quod nesciunt mortui, etiam sancti, quid
agant vivi et eorum filii, ut habetur in Glossa, super illud, Abraham nescivit nos, Isaiae LXIII.
Quod quidem confirmat per hoc quod a matre sua non visitabatur, nec in tristitiis consolabatur, sicut quando
vivebat; nec est probabile ut sit facta vita feliciore crudelior.
Et per hoc quod Dominus promisit iosiae regi quod prius moreretur ne videret mala quae erant populo
superventura, ut habetur IV Reg. XXII.
Sed Augustinus hoc dubitando dicit, unde praemittit, ut volet, accipiat quisque quod dicam.
Gregorius autem assertive, quod patet per hoc quod dicit, nullo modo credendum est.
Magis tamen videtur, secundum sententiam Gregorii, quod animae sanctorum Deum videntes, omnia praesentia
quae hic aguntur cognoscant. Sunt enim Angelis aequales, de quibus etiam Augustinus asserit quod ea quae apud
vivos aguntur non ignorant.
Sed quia sanctorum animae sunt perfectissime iustitiae divinae coniunctae, nec tristantur, nec rebus viventium se
ingerunt, nisi secundum quod iustitiae divinae dispositio exigit.
RA1
Ad primum ergo dicendum quod animae mortuorum possunt habere curam de rebus viventium, etiam si ignorent
eorum statum; sicut nos curam habemus de mortuis, eis suffragia impendendo, quamvis eorum statum
ignoremus. Possunt etiam facta viventium non per seipsos cognoscere, sed vel per animas eorum qui hinc ad eos
accedunt; vel per Angelos seu Daemones; vel etiam spiritu Dei revelante, sicut Augustinus in eodem libro dicit.
RA2
Ad secundum dicendum quod hoc quod mortui viventibus apparent qualitercumque, vel contingit per specialem
Dei dispensationem, ut animae mortuorum rebus viventium intersint, et est inter divina miracula computandum.
Vel huiusmodi apparitiones fiunt per operationes Angelorum bonorum vel malorum, etiam ignorantibus mortuis,
sicut etiam vivi ignorantes aliis viventibus apparent in somnis, ut Augustinus dicit in libro praedicto.
Unde et de Samuele dici potest quod ipse apparuit per revelationem divinam; secundum hoc quod dicitur Eccli.
XLVI, quod dormivit, et notum fecit regi finem vitae suae.
Vel illa apparitio fuit procurata per Daemones, si tamen ecclesiastici auctoritas non recipiatur, propter hoc quod
inter canonicas Scripturas apud Hebraeos non habetur.
RA3
Ad tertium dicendum quod ignorantia huiusmodi non contingit ex locali distantia, sed propter causam
praedictam.
|q90 Quaestio 90
|a0 Prologus
Post praemissa considerandum est de prima hominis productione.
Et circa hoc consideranda sunt quatuor, primo considerandum est de productione ipsius hominis; secundo, de
fine productionis; tertio, de statu et conditione hominis primo producti; quarto, de loco eius. Circa productionem
autem consideranda sunt tria, primo, de productione hominis quantum ad animam; secundo, quantum ad corpus
viri; tertio, quantum ad productionem mulieris. Circa primum quaeruntur quatuor. Primo, utrum anima humana
sit aliquid factum, vel sit de substantia ipsius Dei. Secundo, supposito quod sit facta, utrum sit creata. Tertio,
utrum sit facta mediantibus Angelis. Quarto, utrum sit facta ante corpus.
|a1 Articulus 1
AG1
Ad primum sic proceditur. Videtur quod anima non sit facta, sed sit de substantia Dei.
Dicitur enim Gen. II, formavit Deus hominem de limo terrae, et inspiravit in faciem eius spiraculum vitae, et
factus est homo in animam viventem.
462

