Respondeo dicendum quod, sicut supra dictum est, in Christo fuit duplex actus voluntatis, unus quidem quo eius
voluntas ferebatur in aliquid sicut secundum se volitum, quod pertinet ad rationem finis; alius autem secundum
quem eius voluntas ferebatur in aliquid per ordinem ad aliud, quod pertinet ad rationem eius quod est ad finem.
Differt autem, ut Philosophus dicit, in III ethic., electio a voluntate in hoc, quod voluntas, per se loquendo, est
ipsius finis; electio autem eorum quae sunt ad finem.
Et sic simplex voluntas est idem quod voluntas ut natura, electio autem est idem quod voluntas ut ratio, et est
proprius actus liberi arbitrii, ut in prima parte dictum est.
Et ideo, cum in Christo ponatur voluntas ut ratio, necesse est ibi ponere electionem, et per consequens liberum
arbitrium, cuius actus est electio, ut in prima parte habitum est.
RA1
Ad primum ergo dicendum quod Damascenus excludit a Christo electionem secundum quod intelligit in nomine
electionis importari dubitationem.
Sed tamen dubitatio non est de necessitate electionis, quia etiam Deo competit eligere, secundum illud Ephes. I,
elegit nos in ipso ante mundi constitutionem; cum tamen in Deo nulla sit dubitatio. Accidit autem dubitatio
electioni, inquantum est in natura ignorante. Et idem dicendum est de aliis de quibus fit mentio in auctoritate
praedicta.
RA2
Ad secundum dicendum quod electio praesupponit consilium, non tamen sequitur ex consilio nisi iam
determinato per iudicium; illud enim quod iudicamus agendum post inquisitionem consilii, eligimus, ut dicitur in
III ethic..
Et ideo, si aliquid iudicetur ut agendum absque dubitatione et inquisitione praecedente, hoc sufficit ad
electionem. Et sic patet quod dubitatio, sive inquisitio, non per se pertinet ad electionem, sed solum secundum
quod est in natura ignorante.
RA3
Ad tertium dicendum quod voluntas Christi, licet sit determinata ad bonum, non tamen est determinata ad hoc
vel illud bonum. Et ideo pertinebat ad Christum eligere per liberum arbitrium confirmatum in bono, sicut ad
beatos.
|a5 Articulus 5
AG1
Ad quintum sic proceditur. Videtur quod voluntas humana in Christo non voluerit aliud quam quod Deus vult.
Dicitur enim in Psalmo, ex persona Christi, ut facerem voluntatem tuam, Deus meus, volui.
Sed ille qui vult voluntatem alicuius facere, vult quod ille vult.
Ergo videtur quod voluntas humana Christi nihil aliud voluerit quam voluntas ipsius divina.
AG2
Praeterea, anima Christi habuit perfectissimam caritatem, quae etiam comprehensionem nostrae scientiae
excedit, secundum illud Ephes. III, supereminentem scientiae caritatem Christi.
Sed caritatis est facere quod homo idem velit quod Deus, unde et Philosophus, in IX ethic., dicit quod unum de
amicabilibus est eadem velle et eligere.
Ergo voluntas humana in Christo nihil aliud voluit quam divina.
AG3
Praeterea, Christus fuit verus comprehensor. Sed sancti qui sunt comprehensores in patria, nihil aliud volunt
quam quod Deus vult.
Alioquin, non essent beati, quia non haberent quidquid vellent, beatus enim est qui habet quidquid vult et nihil
mali vult, ut dicit Augustinus, in libro de Trin..
Ergo Christus nihil aliud voluit secundum voluntatem humanam quam quod voluit voluntas divina.
SC
Sed contra est quod Augustinus dicit, contra maximinum, in hoc quod Christus ait, non quod ego volo, sed quod
tu, aliud se ostendit voluisse quam pater. Quod nisi humano corde non posset, cum infirmitatem nostram in
suum, non divinum, sed humanum transfiguraret affectum.
CO
Respondeo dicendum quod sicut dictum est, in Christo secundum humanam naturam ponitur multiplex voluntas,
scilicet voluntas sensualitatis, quae participative voluntas dicitur; et voluntas rationalis, sive consideretur per
modum naturae, sive per modum rationis.
Dictum est autem supra quod, ex quadam dispensatione, filius Dei, ante suam passionem, permittebat carni agere
et pati quae sunt ei propria. Et similiter permittebat omnibus viribus animae agere quae propria. Manifestum est
autem quod voluntas sensualitatis refugit naturaliter dolores sensibiles et corporis laesionem.
Similiter etiam voluntas ut natura repudiat ea quae naturae sunt contraria, et quae sunt secundum se mala, puta
mortem et alia huiusmodi. Haec tamen quandoque voluntas per modum rationis eligere potest ex ordine ad
finem, sicut etiam in aliquo puro homine sensualitas eius, et etiam voluntas absolute considerata, refugit
2158

