Sed mensura voluntatis humanae, sicut et actionis exterioris, est ratio. Ergo sicut in exteriori effectu caritatis
oportet habere modum a ratione praestitum, secundum illud Rom. XII, rationabile obsequium vestrum; ita etiam
ipsa interior dilectio Dei debet modum habere.
SC
Sed contra est quod bernardus dicit, in libro de diligendo Deum, quod causa diligendi Deum Deus est; modus,
sine modo diligere.
CO
Respondeo dicendum quod, sicut patet ex inducta auctoritate Augustini, modus importat quandam mensurae
determinationem. Haec autem determinatio invenitur et in mensura et in mensurato, aliter tamen et aliter. In
mensura enim invenitur essentialiter, quia mensura secundum seipsam est determinativa et modificativa aliorum,
in mensuratis autem invenitur mensura secundum aliud, idest inquantum attingunt mensuram. Et ideo in mensura
nihil potest accipi immodificatum, sed res mensurata est immodificata nisi mensuram attingat, sive deficiat sive
excedat.
In omnibus autem appetibilibus et agibilibus mensura est finis, quia eorum quae appetimus et agimus oportet
propriam rationem ex fine accipere, ut patet per Philosophum, in II physic..
Et ideo finis secundum seipsum habet modum, ea vero quae sunt ad finem habent modum ex eo quod sunt fini
proportionata.
Et ideo, sicut Philosophus dicit, in I polit., appetitus finis in omnibus artibus est absque fine et termino, eorum
autem quae sunt ad finem est aliquis terminus.
Non enim medicus imponit aliquem terminum sanitati, sed facit eam perfectam quantumcumque potest, sed
medicinae imponit terminum; non enim dat tantum de medicina quantum potest, sed secundum proportionem ad
sanitatem; quam quidem proportionem si medicina excederet, vel ab ea deficeret, esset immoderata.
Finis autem omnium actionum humanarum et affectionum est Dei dilectio, per quam maxime attingimus
ultimum finem, ut supra dictum est.
Et ideo in dilectione Dei non potest accipi modus sicut in re mensurata, ut sit in ea accipere plus et minus, sed
sicut invenitur modus in mensura, in qua non potest esse excessus, sed quanto plus attingitur regula, tanto melius
est.
Et ita quanto plus Deus diligitur, tanto est dilectio melior.
RA1
Ad primum ergo dicendum quod illud quod est per se potius est eo quod est per aliud. Et ideo bonitas mensurae,
quae per se habet modum, potior est quam bonitas mensurati, quod habet modum per aliud. Et sic etiam caritas,
quae habet modum sicut mensura, praeeminet aliis virtutibus, quae habent modum sicut mensuratae.
RA2
Ad secundum dicendum quod Augustinus ibidem subiungit quod modus diligendi Deum est ut ex toto corde
diligatur, idest ut diligatur quantumcumque potest diligi.
Et hoc pertinet ad modum qui convenit mensurae.
RA3
Ad tertium dicendum quod affectio illa cuius obiectum subiacet iudicio rationis, est ratione mensuranda. Sed
obiectum divinae dilectionis, quod est Deus, excedit iudicium rationis. Et ideo non mensuratur ratione, sed
rationem excedit. Nec est simile de interiori actu caritatis et exterioribus actibus. Nam interior actus caritatis
habet rationem finis, quia ultimum bonum hominis consistit in hoc quod anima Deo inhaereat, secundum illud
psalm., mihi adhaerere Deo bonum est.
Exteriores autem actus sunt sicut ad finem. Et ideo sunt commensurandi et secundum caritatem et secundum
rationem.
|a7 Articulus 7
AG1
Ad septimum sic proceditur. Videtur quod magis meritorium sit diligere inimicum quam amicum.
Dicitur enim Matth. V, si diligitis eos qui vos diligunt, quam mercedem habebitis? diligere ergo amicum non
meretur mercedem. Sed diligere inimicum meretur mercedem, ut ibidem ostenditur.
Ergo magis est meritorium diligere inimicos quam diligere amicos.
AG2
Praeterea, tanto aliquid est magis meritorium quanto ex maiori caritate procedit. Sed diligere inimicum est
perfectorum filiorum Dei, ut Augustinus dicit, in enchirid., diligere autem amicum est etiam caritatis
imperfectae.
Ergo maioris meriti est diligere inimicum quam diligere amicum.
AG3
Praeterea, ubi est maior conatus ad bonum, ibi videtur esse maius meritum, quia unusquisque propriam
mercedem accipiet secundum suum laborem, ut dicitur I Cor. III.

1327

