RA2
Ad secundum dicendum quod alii qui ad baptismum ioannis accedebant, non poterant quidem baptismo aliquid
conferre, nec tamen a baptismo gratiam accipiebant, sed solum poenitentiae signum.
RA3
Ad tertium dicendum quod ille baptismus erat poenitentiae, quae pueris non convenit, ideo pueri illo baptismo
non baptizabantur.
Conferre autem gentibus viam salutis soli Christo reservabatur, qui est expectatio gentium, ut dicitur Gen.
Penult..
Sed et ipse Christus apostolis inhibuit gentibus evangelium praedicare, ante passionem et resurrectionem. Unde
multo minus conveniebat per ioannem gentiles ad baptismum admitti.
|a5 Articulus 5
AG1
Ad quintum sic proceditur. Videtur quod baptismus ioannis cessare debuerit postquam Christus est baptizatus.
Dicitur enim Ioan. I, ut manifestetur Israeli, propterea veni in aqua baptizans.
Sed, Christo baptizato, sufficienter fuit manifestatus, tum per testimonium ioannis; tum per descensum
columbae; tum etiam testimonio paternae vocis. Ergo non videtur quod postea debuerit baptismus ioannis durare.
AG2
Praeterea, Augustinus dicit, super Ioan., baptizatus est Christus, et cessavit ioannis baptismus.
Ergo videtur quod ioannes, post Christum baptizatum, non debuerit baptizare.
AG3
Praeterea, baptismus ioannis erat praeparatorius ad baptismum Christi. Sed baptismus Christi incoepit statim
Christo baptizato, quia tactu suae mundissimae carnis vim regenerativam contulit aquis, ut beda dicit.
Ergo videtur quod baptismus ioannis cessaverit, Christo baptizato.
SC
Sed contra est quod dicitur Ioan. III, venit Iesus in Iudaeam terram et baptizabat, erat autem et ioannes baptizans.
Sed Christus non baptizavit priusquam fuit baptizatus. Ergo videtur quod, postquam fuit Christus baptizatus,
adhuc ioannes baptizabat.
CO
Respondeo dicendum quod baptismus ioannis cessare non debuit, Christo baptizato. Primo quidem quia, ut
chrysostomus dicit, si cessasset ioannes baptizare, Christo baptizato, existimaretur quod zelo vel ira faceret.
Secundo quia, si cessasset a baptismo, Christo baptizante, discipulos suos in maiorem zelum misisset. Tertio
quia, persistens in baptizando, suos auditores mittebat ad Christum. Quarto quia, ut beda dicit, adhuc permanebat
umbra veteris legis, nec debet praecursor cessare donec veritas manifestetur.
RA1
Ad primum ergo dicendum quod nondum Christus erat plene manifestatus, eo baptizato. Et ideo adhuc
necessarium erat quod ioannes baptizaret.
RA2
Ad secundum dicendum quod, baptizato Christo, cessavit baptismus ioannis, non tamen statim, sed eo
incarcerato.
Unde chrysostomus dicit, super Ioan., aestimo propter hoc permissam esse mortem ioannis, et, eo sublato de
medio, Christum maxime praedicare coepisse, ut omnis multitudinis affectio ad Christum transiret, et non ultra
his quae de utroque erant sententiis scinderentur.
RA3
Ad tertium dicendum quod baptismus ioannis praeparatorius erat, non solum ad hoc quod Christus baptizaretur,
sed ad hoc quod alii ad Christi baptismum accederent. Quod nondum fuit impletum, Christo baptizato.
|a6 Articulus 6
AG1
Ad sextum sic proceditur. Videtur quod baptizati baptismo ioannis non fuerint baptizandi baptismo Christi.
Ioannes enim non fuit minor apostolis, cum de eo scriptum sit, Matth. XI, inter natos mulierum non surrexit
maior ioanne baptista.
Sed illi qui baptizabantur ab apostolis, non rebaptizabantur iterum, sed solummodo addebatur eis impositio
manuum, dicitur enim Act. VIII, quod aliqui tantum baptizati erant a Philippo in nomine Domini Iesu, tunc
apostoli, scilicet Petrus et ioannes, imponebant manus super illos, et accipiebant spiritum sanctum.
Ergo videtur quod baptizati a ioanne non debuerint baptizari baptismo Christi.
AG2
Praeterea, apostoli fuerunt baptizati baptismo ioannis, fuerunt enim quidam eorum discipuli ioannis, ut patet
Ioan. I.

2253

