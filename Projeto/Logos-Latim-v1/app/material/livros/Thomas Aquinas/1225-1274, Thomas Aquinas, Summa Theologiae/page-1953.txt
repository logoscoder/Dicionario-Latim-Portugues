Et ideo duo considerare oportet, primo quidem, quid sit homini secundum naturam; secundo, quid divina virtute
sit in homine fiendum supra naturam. Ex hoc autem quod anima corpori unitur tanquam naturalis forma ipsius,
convenit animae naturalis habitudo ad hoc quod per conversionem ad phantasmata intelligat.
Quod ab ea non aufertur divina virtute in raptu, quia non mutatur status eius, ut dictum est.
Manente autem hoc statu, aufertur ab anima actualis conversio ad phantasmata et sensibilia, ne impediatur eius
elevatio in id quod excedit omnia phantasmata, ut dictum est.
Et ideo in raptu non fuit necessarium quod anima sic separaretur a corpore ut ei non uniretur quasi forma, fuit
autem necessarium intellectum eius abstrahi a phantasmatibus et sensibilium perceptione.
RA1
Ad primum ergo dicendum quod Paulus in raptu illo peregrinabatur a Domino quantum ad statum, quia adhuc
erat in statu viatoris, non autem quoad actum, quo videbat Deum per speciem, ut ex supra dictis patet.
RA2
Ad secundum dicendum quod potentia animae virtute naturali non elevatur supra modum convenientem
essentiae eius. Virtute tamen divina potest in aliquid altius elevari, sicut corpus per violentiam fortioris virtutis
elevatur supra locum convenientem sibi secundum speciem suae naturae.
RA3
Ad tertium dicendum quod vires animae vegetabilis non operantur ex intentione animae, sicut vires sensitivae,
sed per modum naturae. Et ideo non requiritur ad raptum abstractio ab eis, sicut a potentiis sensitivis, per quarum
operationes minueretur intentio animae circa intellectivam cognitionem.
|a6 Articulus 6
AG1
Ad sextum sic proceditur. Videtur quod Paulus non ignoraverit an eius anima fuerit a corpore separata.
Dicit enim ipse, II ad Cor. XII, scio hominem in Christo raptum usque ad tertium caelum.
Sed homo nominat compositum ex anima et corpore, raptus etiam differt a morte. Videtur ergo quod ipse sciverit
animam non fuisse per mortem a corpore separatam, praesertim quia hoc communiter a doctoribus ponitur.
AG2
Praeterea, ex eisdem apostoli verbis patet quod ipse scivit quo raptus fuerit, quia in tertium caelum. Sed ex hoc
sequitur quod scivit utrum fuerit in corpore vel non. Quia si scivit tertium caelum esse aliquid corporeum,
consequens est quod sciverit animam suam non esse a corpore separatam, quia visio rei corporeae non potest
fieri nisi per corpus. Ergo videtur quod non ignoraverit an anima fuerit a corpore separata.
AG3
Praeterea, sicut Augustinus dicit, XII super Gen. Ad litt., ipse in raptu vidit illa visione Deum qua vident sancti
in patria. Sed sancti, ex hoc ipso quod vident Deum, sciunt an animae eorum sint a corporibus separatae. Ergo et
Paulus hoc scivit.
SC
Sed contra est quod dicitur II ad Cor. XII, sive in corpore sive extra corpus, nescio, Deus scit.
CO
Respondeo dicendum quod huius quaestionis veritatem accipere oportet ex ipsis apostoli verbis, quibus dicit se
aliquid scire, scilicet se raptum esse usque ad tertium caelum; et aliquid nescire, scilicet utrum in corpore aut
extra corpus. Quod quidem potest dupliciter intelligi. Uno modo, ut hoc quod dicitur, sive in corpore sive extra
corpus, non referatur ad ipsum esse hominis rapti, quasi ignoraverit an anima eius esset in corpore vel non, sed
ad modum raptus, ut scilicet ignoraverit an corpus eius fuerit simul raptum cum anima in tertium caelum, vel
non, sed solum anima, sicut Ezech. VIII dicitur quod adductus est in visionibus Dei in ierusalem.
Et hunc intellectum fuisse cuiusdam Iudaei, exprimit Hieronymus, in prologo super Danielem, ubi dicit, denique
et apostolum nostrum, scilicet dicebat Iudaeus, non fuisse ausum affirmare se in corpore raptum, sed dixisse,
sive in corpore sive extra corpus, nescio.
Sed hunc sensum improbat Augustinus, XII super Gen. Ad litt., per hoc quod apostolus dicit se scivisse se esse
raptum usque in tertium caelum. Sciebat ergo verum esse tertium caelum illud in quod raptus fuit, et non
similitudinem imaginariam tertii caeli alioquin, si tertium caelum nominavit phantasma tertii caeli, pari ratione
dicere potuit se in corpore raptum, nominans corpus proprii corporis phantasma, quale apparet in somniis. Si
autem sciebat esse vere tertium caelum, sciebat ergo utrum esset aliquid spirituale et incorporeum, et sic non
poterat corpus eius illuc rapi, aut esset aliquid corporeum, et sic anima non posset illuc sine corpore rapi, nisi
separaretur a corpore. Et ideo oportet secundum alium sensum intelligere, ut scilicet apostolus sciverit quod fuit
raptus secundum animam et non secundum corpus; nesciverit tamen qualiter se haberet anima ad corpus, utrum
scilicet fuerit sine corpore vel non. Sed circa hoc diversimode aliqui loquuntur.
Quidam enim dicunt quod apostolus scivit quod anima sua erat corpori unita ut forma, sed nescivit utrum esset
passus, alienationem a sensibus; vel etiam utrum esset facta abstractio ab operibus animae vegetabilis.
Sed quod fuerit facta abstractio a sensibus, hoc non potuit ignorare, ex quo scivit se raptum. Quod autem fuerit
facta abstractio ab operibus animae vegetabilis, non erat tantum aliquid ut de hoc oporteret tam sollicitam fieri
1953

