RA3
Ad tertium dicendum quod quando mens nostra intendit temporalibus rebus ut in eis quiescat, remanet in eis
depressa.
Sed quando intendit eis in ordine ad beatitudinem consequendam, non ab eis deprimitur, sed magis ea elevat
sursum.
RA4
Ad quartum dicendum quod ex quo non petimus temporalia tanquam principaliter quaesita, sed in ordine ad
aliud, eo tenore a Deo petimus ipsa ut nobis concedantur secundum quod expediunt ad salutem.
|a7 Articulus 7
AG1
Ad septimum sic proceditur. Videtur quod non debeamus pro aliis orare. In orando enim sequi debemus formam
quam Dominus tradidit. Sed in oratione dominica petitiones pro nobis facimus, non pro aliis, dicentes, panem
nostrum quotidianum da nobis hodie, et cetera huiusmodi.
Ergo non debemus pro aliis orare.
AG2
Praeterea, ad hoc oratio fit quod exaudiatur. Sed una de conditionibus quae requiruntur ad hoc quod oratio sit
audibilis, est ut aliquis oret pro seipso, unde super illud Ioan. XVI, si quid petieritis patrem in nomine meo, dabit
vobis, Augustinus dicit, exaudiuntur omnes pro seipsis, non autem pro omnibus. Unde non utcumque dictum est,
dabit, sed, dabit vobis.
Ergo videtur quod non debeamus pro aliis orare, sed solum pro nobis.
AG3
Praeterea, pro aliis, si sunt mali, prohibemur orare, secundum illud Ierem. VII, tu ergo noli orare pro populo hoc,
et non obsistas mihi, quia non exaudiam te.
Pro bonis autem non oportet orare, quia ipsi pro seipsis orantes exaudiuntur. Ergo videtur quod non debeamus
pro aliis orare.
SC
Sed contra est quod dicitur Iac. V, orate pro invicem, ut salvemini.
CO
Respondeo dicendum quod, sicut dictum est, illud debemus orando petere quod debemus desiderare. Desiderare
autem debemus bona non solum nobis, sed etiam aliis, hoc enim pertinet ad rationem dilectionis, quam proximis
debemus impendere, ut ex supradictis patet.
Et ideo caritas hoc requirit, ut pro aliis oremus. Unde chrysostomus dicit, super Matth., pro se orare necessitas
cogit, pro altero autem, caritas fraternitatis hortatur. Dulcior autem ante Deum est oratio, non quam necessitas
transmittit, sed quam caritas fraternitatis commendat.
RA1
Ad primum ergo dicendum quod, sicut Cyprianus dicit, in libro de orat. Dominica, ideo non dicimus, pater meus,
sed noster; nec, da mihi, sed, da nobis, quia unitatis magister noluit privatim precem fieri, ut scilicet quis pro se
tantum precetur. Unum enim orare pro omnibus voluit, quo modo in uno omnes ipse portavit.
RA2
Ad secundum dicendum quod pro se orare ponitur conditio orationis, non quidem necessaria ad effectum
merendi, sed sicut necessaria ad indeficientiam impetrandi. Contingit enim quandoque quod oratio pro alio facta
non impetrat, etiam si fiat pie et perseveranter et de pertinentibus ad salutem, propter impedimentum quod est ex
parte eius pro quo oratur, secundum illud Ierem. XV, si steterit Moyses et Samuel coram me, non est anima mea
ad populum istum.
Nihilominus tamen oratio meritoria erit oranti, qui ex caritate orat, secundum illud psalm., oratio mea in sinu
meo convertetur, Glossa, idest, etsi non eis profuit, ego tamen non sum frustratus mea mercede.
RA3
Ad tertium dicendum quod etiam pro peccatoribus orandum est, ut convertantur, et pro iustis, ut perseverent et
proficiant.
Orantes tamen non pro omnibus peccatoribus exaudiuntur, sed pro quibusdam, exaudiuntur enim pro
praedestinatis, non autem pro praescitis ad mortem. Sicut etiam correctio qua fratres corrigimus, effectum habet
in praedestinatis, non in reprobatis, secundum illud Eccle. VII, nemo potest corrigere quem Deus despexerit.
Et ideo dicitur I Ioan. V, qui scit fratrem suum peccare peccato non ad mortem, petat, et dabitur ei vita peccanti
peccatum non ad mortem.
Sed sicut nulli, quandiu hic vivit, subtrahendum est correctionis beneficium, quia non possumus distinguere
praedestinatos a reprobatis, ut Augustinus dicit, in libro de corr. Et gratia; ita etiam nulli est denegandum
orationis suffragium.
Pro iustis etiam est orandum, triplici ratione. Primo quidem, quia multorum preces facilius exaudiuntur.

1570

