Ad primum ergo dicendum quod datio divina provenit ex eo quod amat homines quibus dat, non autem ex eo
quod afficiatur ad ea quae dat. Et ideo magis videtur pertinere ad caritatem, quae est maxima virtutum, quam ad
liberalitatem.
RA2
Ad secundum dicendum quod quaelibet virtus participat rationem boni quantum ad emissionem proprii actus.
Actus autem quarundam aliarum virtutum meliores sunt pecunia, quam emittit liberalis.
RA3
Ad tertium dicendum quod liberales maxime amantur, non quidem amicitia honesti, quasi sint meliores; sed
amicitia utilis, quia sunt utiliores in exterioribus bonis, quae communiter homines maxime cupiunt. Et etiam
propter eandem causam clari redduntur.
|q118 Quaestio 118
|a0 Prologus
Deinde considerandum est de vitiis oppositis liberalitati.
Et primo, de avaritia; secundo, de prodigalitate. Circa primum quaeruntur octo. Primo, utrum avaritia sit
peccatum. Secundo, utrum sit speciale peccatum. Tertio, cui virtuti opponatur.
Quarto, utrum sit peccatum mortale. Quinto, utrum sit gravissimum peccatorum. Sexto, utrum sit peccatum
carnale, vel spirituale. Septimo, utrum sit vitium capitale.
Octavo, de filiabus eius.
|a1 Articulus 1
AG1
Ad primum sic proceditur. Videtur quod avaritia non sit peccatum.
Dicitur enim avaritia quasi aeris aviditas, quia scilicet in appetitu pecuniae consistit, per quam omnia exteriora
bona intelligi possunt. Sed appetere exteriora bona non est peccatum.
Naturaliter enim homo ea appetit, tum quia naturaliter subiecta sunt homini; tum quia per ea vita hominis
conservatur, unde et substantia hominis dicuntur.
Ergo avaritia non est peccatum.
AG2
Praeterea, omne peccatum aut est in Deum, aut in proximum, aut est in seipsum, sicut supra habitum est.
Sed avaritia non est proprie peccatum contra Deum, non enim opponitur neque religioni neque virtutibus
theologicis, quibus homo ordinatur in Deum. Neque etiam est peccatum in seipsum, hoc enim proprie pertinet ad
gulam et luxuriam, de qua apostolus dicit, I ad Cor. VI, quod qui fornicatur in corpus suum peccat.
Similiter etiam non videtur peccatum esse in proximum, quia per hoc quod homo retinet sua, nulli facit iniuriam.
Ergo avaritia non est peccatum.
AG3
Praeterea, ea quae naturaliter adveniunt non sunt peccata. Sed avaritia naturaliter consequitur senectutem et
quemlibet defectum, ut Philosophus dicit, in IV ethic..
Ergo avaritia non est peccatum.
SC
Sed contra est quod dicitur Heb. Ult., sint mores sine avaritia, contenti praesentibus.
CO
Respondeo dicendum quod in quibuscumque bonum consistit in debita mensura, necesse est quod per excessum
vel diminutionem illius mensurae malum proveniat. In omnibus autem quae sunt propter finem, bonum consistit
in quadam mensura, nam ea quae sunt ad finem necesse est commensurari fini, sicut medicina sanitati; ut patet
per Philosophum, in I polit..
Bona autem exteriora habent rationem utilium ad finem, sicut dictum est.
Unde necesse est quod bonum hominis circa ea consistat in quadam mensura, dum scilicet homo secundum
aliquam mensuram quaerit habere exteriores divitias prout sunt necessaria ad vitam eius secundum suam
conditionem.
Et ideo in excessu huius mensurae consistit peccatum, dum scilicet aliquis supra debitum modum vult eas vel
acquirere vel retinere. Quod pertinet ad rationem avaritiae, quae definitur esse immoderatus amor habendi.
Unde patet quod avaritia est peccatum.
RA1
Ad primum ergo dicendum quod appetitus rerum exteriorum est homini naturalis ut eorum quae sunt propter
finem. Et ideo intantum vitio caret inquantum continetur sub regula sumpta ex ratione finis. Avaritia autem hanc
regulam excedit.
Et ideo est peccatum.
RA2
1718

