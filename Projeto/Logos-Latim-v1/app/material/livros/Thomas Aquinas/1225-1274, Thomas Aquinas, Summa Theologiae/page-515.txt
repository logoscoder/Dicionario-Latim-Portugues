Ad secundum dicendum quod aliqua dicuntur esse casualia in rebus, per ordinem ad causas particulares, extra
quarum ordinem fiunt. Sed quantum ad divinam providentiam pertinet, nihil fit casu in mundo, ut Augustinus
dicit in libro octoginta trium quaest..
RA3
Ad tertium dicendum quod dicuntur aliqui effectus contingentes, per comparationem ad proximas causas, quae in
suis effectibus deficere possunt, non propter hoc quod aliquid fieri possit extra totum ordinem gubernationis
divinae. Quia hoc ipsum quod aliquid contingit praeter ordinem causae proximae, est ex aliqua causa subiecta
gubernationi divinae.
|a8 Articulus 8
AG1
Ad octavum sic proceditur. Videtur quod aliquid possit reniti contra ordinem gubernationis divinae.
Dicitur enim Isaiae III, lingua eorum et adinventiones eorum contra Dominum.
AG2
Praeterea, nullus rex iuste punit eos qui eius ordinationi non repugnant. Si igitur nihil contraniteretur divinae
ordinationi, nullus iuste puniretur a Deo.
AG3
Praeterea, quaelibet res est subiecta ordini divinae gubernationis.
Sed una res ab alia impugnatur. Ergo aliqua sunt quae contranituntur divinae gubernationi.
SC
Sed contra est quod dicit boetius, in III de consol., non est aliquid quod summo huic bono vel velit vel possit
obsistere. Est igitur summum bonum quod regit cuncta fortiter, suaviterque disponit; ut dicitur Sap. VIII, de
divina sapientia.
CO
Respondeo dicendum quod ordo divinae providentiae dupliciter potest considerari, uno modo in generali,
secundum scilicet quod progreditur a causa gubernativa totius; alio modo in speciali, secundum scilicet quod
progreditur ex aliqua causa particulari, quae est executiva divinae gubernationis. Primo igitur modo, nihil
contranititur ordini divinae gubernationis. Quod ex duobus patet. Primo quidem, ex hoc quod ordo divinae
gubernationis totaliter in bonum tendit, et unaquaeque res in sua operatione et conatu non tendit nisi ad bonum,
nullus enim respiciens ad malum operatur, ut dionysius dicit.
Alio modo apparet idem ex hoc quod, sicut supra dictum est, omnis inclinatio alicuius rei vel naturalis vel
voluntaria, nihil est aliud quam quaedam impressio a primo movente, sicut inclinatio sagittae ad signum
determinatum, nihil aliud est quam quaedam impressio a sagittante. Unde omnia quae agunt vel naturaliter vel
voluntarie, quasi propria sponte perveniunt in id ad quod divinitus ordinantur.
Et ideo dicitur Deus omnia disponere suaviter.
RA1
Ad primum ergo dicendum quod dicuntur aliqui vel cogitare vel loqui vel agere contra Deum, non quia totaliter
renitantur ordini divinae gubernationis, quia etiam peccantes intendunt aliquod bonum, sed quia contranituntur
cuidam determinato bono, quod est eis conveniens secundum suam naturam aut statum. Et ideo puniuntur iuste a
Deo.
RA2
Et per hoc patet solutio ad secundum.
RA3
Ad tertium dicendum quod ex hoc quod una res alteri contrapugnat, ostenditur quod aliquid reniti potest ordini
qui est ex aliqua causa particulari, non autem ordini qui dependet a causa universali totius.
|q104 Quaestio 104
|a0 Prologus
Deinde considerandum est de effectibus divinae gubernationis in speciali. Et circa hoc quaeruntur quatuor.
Primo, utrum creaturae indigeant ut conserventur in esse a Deo.
Secundo, utrum conserventur a Deo immediate. Tertio, utrum Deus possit aliquid redigere in nihilum.
Quarto, utrum aliquid in nihilum redigatur.
|a1 Articulus 1
AG1
Ad primum sic proceditur. Videtur quod creaturae non indigeant ut a Deo conserventur in esse.
Quod enim non potest non esse, non indiget ut conservetur in esse, sicut quod non potest abscedere, non indiget
ut conservetur ne abscedat. Sed quaedam creaturae sunt quae secundum sui naturam non possunt non esse. Ergo
non omnes creaturae indigent ut a Deo conserventur in esse.
515

