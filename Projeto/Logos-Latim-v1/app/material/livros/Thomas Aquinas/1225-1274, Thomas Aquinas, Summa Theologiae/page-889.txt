humanam, sed prudentia et virtutes morales sunt circa ea quae sunt infra hominem. In his autem quae sunt supra
hominem, nobilior est dilectio quam cognitio. Perficitur enim cognitio, secundum quod cognita sunt in
cognoscente, dilectio vero, secundum quod diligens trahitur ad rem dilectam.
Id autem quod est supra hominem, nobilius est in seipso quam sit in homine, quia unumquodque est in altero per
modum eius in quo est. E converso autem est in his quae sunt infra hominem. Secundo, quia prudentia moderatur
motus appetitivos ad morales virtutes pertinentes, sed fides non moderatur motum appetitivum tendentem in
Deum, qui pertinet ad virtutes theologicas; sed solum ostendit obiectum. Motus autem appetitivus in obiectum,
excedit cognitionem humanam; secundum illud ad Ephes. III, supereminentem scientiae caritatem Christi.
RA2
Ad secundum dicendum quod spes praesupponit amorem eius quod quis adipisci se sperat, qui est amor
concupiscentiae, quo quidem amore magis se amat qui concupiscit bonum, quam aliquid aliud. Caritas autem
importat amorem amicitiae, ad quam pervenitur spe, ut supra dictum est.
RA3
Ad tertium dicendum quod causa perficiens est potior effectu, non autem causa disponens. Sic enim calor ignis
esset potior quam anima, ad quam disponit materiam, quod patet esse falsum.
Sic autem fides generat spem, et spes caritatem, secundum scilicet quod una disponit ad alteram.
|q67 Quaestio 67
|a0 Prologus
Deinde considerandum est de duratione virtutum post hanc vitam. Et circa hoc quaeruntur sex. Primo, utrum
virtutes morales maneant post hanc vitam. Secundo, utrum virtutes intellectuales.
Tertio, utrum fides. Quarto, utrum remaneat spes.
Quinto, utrum aliquid fidei maneat, vel spei.
Sexto, utrum maneat caritas.
|a1 Articulus 1
AG1
Ad primum sic proceditur. Videtur quod virtutes morales non maneant post hanc vitam. Homines enim in statu
futurae gloriae erunt similes Angelis, ut dicitur Matth. XXII.
Sed ridiculum est in Angelis ponere virtutes morales, ut dicitur in X ethic..
Ergo neque in hominibus, post hanc vitam, erunt virtutes morales.
AG2
Praeterea, virtutes morales perficiunt hominem in vita activa.
Sed vita activa non manet post hanc vitam, dicit enim Gregorius, in VI Moral., activae vitae opera cum corpore
transeunt.
Ergo virtutes morales non manent post hanc vitam.
AG3
Praeterea, temperantia et fortitudo, quae sunt virtutes morales, sunt irrationalium partium, ut Philosophus dicit,
in III ethic..
Sed irrationales partes animae corrumpuntur, corrupto corpore, eo quod sunt actus organorum corporalium. Ergo
videtur quod virtutes morales non maneant post hanc vitam.
SC
Sed contra est quod dicitur Sap. I, quod iustitia perpetua est et immortalis.
CO
Respondeo dicendum quod, sicut Augustinus dicit, in XIV de Trin., tullius posuit post hanc vitam quatuor
virtutes cardinales non esse; sed in alia vita homines esse beatos sola cognitione naturae, in qua nihil est melius
aut amabilius, ut Augustinus dicit ibidem, ea natura quae creavit omnes naturas.
Ipse autem postea determinat huiusmodi quatuor virtutes in futura vita existere, tamen alio modo.
Ad cuius evidentiam, sciendum est quod in huiusmodi virtutibus aliquid est formale; et aliquid quasi materiale.
Materiale quidem est in his virtutibus inclinatio quaedam partis appetitivae ad passiones vel operationes
secundum modum aliquem. Sed quia iste modus determinatur a ratione, ideo formale in omnibus virtutibus est
ipse ordo rationis.
Sic igitur dicendum est quod huiusmodi virtutes morales in futura vita non manent, quantum ad id quod est
materiale in eis. Non enim habebunt in futura vita locum concupiscentiae et delectationes ciborum et
venereorum; neque etiam timores et audaciae circa pericula mortis; neque etiam distributiones et
communicationes rerum quae veniunt in usum praesentis vitae.
Sed quantum ad id quod est formale, remanebunt in beatis perfectissimae post hanc vitam, inquantum ratio
uniuscuiusque rectissima erit circa ea quae ad ipsum pertinent secundum statum illum; et vis appetitiva omnino
movebitur secundum ordinem rationis, in his quae ad statum illum pertinent.
889

