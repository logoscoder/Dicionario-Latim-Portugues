Ad primum ergo dicendum quod in veteri lege, sicut dictum est, speciales quaedam decimae deputabantur
subventioni pauperum.
Sed in nova lege decimae clericis dantur non solum propter sui sustentationem, sed etiam ut ex eis subveniant
pauperibus.
Et ideo non superfluunt, sed ad hoc necessariae sunt et possessiones ecclesiasticae et oblationes et primitiae,
simul cum decimis.
RA2
Ad secundum dicendum quod decimae personales debentur ecclesiae in cuius parochia homo habitat. Decimae
vero praediales rationabiliter magis videntur pertinere ad ecclesiam in cuius terminis praedia sita sunt.
Tamen iura determinant quod in hoc servetur consuetudo diu obtenta. Pastor autem qui diversis temporibus in
duabus parochiis gregem pascit, debet proportionaliter utrique ecclesiae decimas solvere. Et quia ex pascuis
fructus gregis proveniunt, magis debetur decima gregis ecclesiae in cuius territorio grex pascitur, quam illi in
cuius territorio ovile locatur.
RA3
Ad tertium dicendum quod sicut res nomine decimae acceptas potest ecclesia alicui laico tradere, ita etiam potest
ei concedere ut dandas decimas ipsi accipiant, iure accipiendi ministris ecclesiae reservato, sive pro necessitate
ecclesiae, sicut quibusdam militibus decimae dicuntur in feudum per ecclesiam concessae; sive etiam ad
subventionem pauperum, sicut quibusdam religiosis laicis vel non habentibus curam animarum aliquae decimae
sunt concessae per modum eleemosynae.
Quibusdam tamen religiosis competit accipere decimas ex eo quod habent curam animarum.
|a4 Articulus 4
AG1
Ad quartum sic proceditur. Videtur quod etiam clerici teneantur decimas dare.
Quia de iure communi ecclesia parochialis debet recipere decimas praediorum quae in territorio eius sunt.
Contingit autem quandoque quod clerici habent in territorio alicuius parochialis ecclesiae aliqua praedia propria.
Vel etiam aliqua alia ecclesia habet ibi possessiones ecclesiasticas. Ergo videtur quod clerici teneantur dare
praediales decimas.
AG2
Praeterea, aliqui religiosi sunt clerici. Qui tamen tenentur dare decimas ecclesiis ratione praediorum quae etiam
manibus propriis excolunt. Ergo videtur quod clerici non sint immunes a solutione decimarum.
AG3
Praeterea, sicut Num. XVIII praecipitur quod Levitae a populo decimas accipiant, ita etiam praecipitur quod ipsi
dent decimas summo sacerdoti. Ergo, qua ratione laici debent dare decimas clericis, eadem ratione clerici debent
dare decimas summo pontifici.
AG4
Praeterea, sicut decimae debent cedere in sustentationem clericorum, ita etiam debent cedere in subventionem
pauperum.
Si ergo clerici excusantur a solutione decimarum, pari ratione excusantur et pauperes. Hoc autem est falsum.
Ergo et primum.
SC
Sed contra est quod dicit decretalis paschalis Papae, novum genus exactionis est ut clerici a clericis decimas
exigant.
CO
Respondeo dicendum quod idem non potest esse causa dandi et recipiendi, sicut nec causa agendi et patiendi,
contingit autem ex diversis causis, et respectu diversorum, eundem esse dantem et recipientem, sicut agentem et
patientem. Clericis autem inquantum sunt ministri altaris spiritualia populo seminantes, decimae a fidelibus
debentur. Unde tales clerici, inquantum clerici sunt, idest inquantum possessiones habent ecclesiasticas, decimas
solvere non tenentur. Ex alia vero causa, scilicet propter hoc quod possident proprio iure, vel ex successione
parentum, vel ex emptione, vel quocumque huiusmodi modo, sunt ad decimas solvendas obligati.
RA1
Unde patet responsio ad primum. Quia clerici de propriis praediis tenentur solvere decimas parochiali ecclesiae
sicut et alii, etiam si ipsi sint eiusdem ecclesiae clerici, quia aliud est habere aliquid ut proprium, aliud ut
commune.
Praedia vero ecclesiae non sunt ad decimas solvendas obligata, etiam si sint infra terminos alterius parochiae.
RA2
Ad secundum dicendum quod religiosi qui sunt clerici, si habeant curam animarum spiritualia populo
dispensantes, non tenentur decimas dare, sed possunt eas recipere. De aliis vero religiosis, etiam si sint clerici,
qui non dispensant populo spiritualia, est alia ratio. Ipsi enim tenentur de iure communi decimas dare, habent
tamen aliquam immunitatem secundum diversas concessiones eis a sede apostolica factas.
1594

