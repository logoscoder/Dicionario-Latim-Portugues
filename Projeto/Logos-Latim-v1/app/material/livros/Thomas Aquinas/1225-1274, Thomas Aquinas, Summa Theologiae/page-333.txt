Et in idem videtur redire quod quidam moderni haeretici ponunt, dicentes quidem Deum creatorem omnium, sed
materiam corporalem a diabolo formatam et per varias species distinctam.
Omnes autem hae opiniones ex una radice processisse videntur.
Quaerebant enim causam formarum, ac si ipsae formae fierent secundum seipsas.
Sed sicut probat Aristoteles in VII metaphys., id quod proprie fit, est compositum, formae autem corruptibilium
rerum habent ut aliquando sint, aliquando non sint, absque hoc quod ipsae generentur aut corrumpantur, sed
compositis generatis aut corruptis, quia etiam formae non habent esse, sed composita habent esse per eas, sic
enim alicui competit fieri, sicut et esse. Et ideo, cum simile fiat a suo simili, non est quaerenda causa formarum
corporalium aliqua forma immaterialis; sed aliquod compositum, secundum quod hic ignis generatur ab hoc
igne. Sic igitur formae corporales causantur, non quasi influxae ab aliqua immateriali forma, sed quasi materia
reducta de potentia in actum ab aliquo agente composito.
Sed quia agens compositum, quod est corpus, movetur a substantia spirituali creata, ut Augustinus dicit III de
Trin.; sequitur ulterius quod etiam formae corporales a substantiis spiritualibus deriventur, non tanquam
influentibus formas, sed tanquam moventibus ad formas. Ulterius autem reducuntur in Deum, sicut in primam
causam, etiam species angelici intellectus, quae sunt quaedam seminales rationes corporalium formarum.
In prima autem corporalis creaturae productione non consideratur aliqua transmutatio de potentia in actum. Et
ideo formae corporales quas in prima productione corpora habuerunt, sunt immediate a Deo productae, cui soli
ad nutum obedit materia, tanquam propriae causae.
Unde ad hoc significandum, Moyses singulis operibus praemittit, dixit Deus fiat hoc vel illud; in quo significatur
formatio rerum per verbum Dei facta, a quo, secundum Augustinum, est omnis forma et compago et concordia
partium.
RA1
Ad primum ergo dicendum quod boetius intelligit per formas quae sunt sine materia, rationes rerum quae sunt in
mente divina, sicut etiam apostolus dicit, Heb. XI, fide credimus aptata esse saecula verbo Dei, ut ex
invisibilibus visibilia fierent.
Si tamen per formas quae sunt sine materia, intelligit Angelos, dicendum est quod ab eis veniunt formae quae
sunt in materia, non per influxum, sed per motum.
RA2
Ad secundum dicendum quod formae participatae in materia reducuntur, non ad formas aliquas per se
subsistentes rationis eiusdem, ut Platonici posuerunt; sed ad formas intelligibiles vel intellectus angelici, a quibus
per motum procedunt; vel ulterius ad rationes intellectus divini, a quibus etiam formarum semina sunt rebus
creatis indita, ut per motum in actum educi possint.
RA3
Ad tertium dicendum quod corpora caelestia causant formas in istis inferioribus, non influendo, sed movendo.
|q66 Quaestio 66
|a0 Prologus
Deinde considerandum est de opere distinctionis. Et primo considerandum est de ordine creationis ad
distinctionem; secundo, de ipsa distinctione secundum se. Circa primum quaeruntur quatuor. Primo, utrum
informitas materiae creatae praecesserit tempore distinctionem ipsius. Secundo, utrum sit una materia omnium
corporalium. Tertio, utrum caelum empyreum sit concreatum materiae informi.
Quarto, utrum tempus sit eidem concreatum.
|a1 Articulus 1
AG1
Ad primum sic proceditur. Videtur quod informitas materiae tempore praecesserit formationem ipsius.
Dicitur enim Gen. 1, terra erat inanis et vacua, sive invisibilis et incomposita, secundum aliam litteram; per quod
designatur informitas materiae, ut Augustinus dicit.
Ergo materia fuit aliquando informis, antequam formaretur.
AG2
Praeterea, natura in sua operatione Dei operationem imitatur; sicut causa secunda imitatur causam primam. Sed
in operatione naturae informitas tempore praecedit formationem.
Ergo et in operatione Dei.
AG3
Praeterea, materia potior est accidente, quia materia est pars substantiae. Sed Deus potest facere quod accidens
sit sine subiecto; ut patet in sacramento altaris.
Ergo potuit facere quod materia esset sine forma.
SC1

333

