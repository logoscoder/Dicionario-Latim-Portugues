RA1
Ad primum ergo dicendum quod non omnis ignorantia causat involuntarium, sicut supra dictum est.
Unde non omnis ignorantia totaliter excusat a peccato.
RA2
Ad secundum dicendum quod inquantum remanet in ignorante de voluntario, intantum remanet de intentione
peccati.
Et secundum hoc, non erit per accidens peccatum.
RA3
Ad tertium dicendum quod, si esset talis ignorantia quae totaliter usum rationis excluderet, omnino a peccato
excusaret, sicut patet in furiosis et amentibus. Non autem semper ignorantia causans peccatum est talis.
Et ideo non semper totaliter excusat a peccato.
|a4 Articulus 4
AG1
Ad quartum sic proceditur. Videtur quod ignorantia non diminuat peccatum. Illud enim quod est commune in
omni peccato, non diminuit peccatum. Sed ignorantia est communis in omni peccato, dicit enim Philosophus, in
III ethic., quod omnis malus est ignorans.
Ergo ignorantia non diminuit peccatum.
AG2
Praeterea, peccatum additum peccato facit maius peccatum.
Sed ipsa ignorantia est peccatum, ut dictum est.
Ergo non diminuit peccatum.
AG3
Praeterea, non est eiusdem aggravare et diminuere peccatum.
Sed ignorantia aggravat peccatum, quoniam super illud apostoli, ignoras quoniam benignitas Dei, etc., dicit
Ambrosius, gravissime peccas, si ignoras.
Ergo ignorantia non diminuit peccatum.
AG4
Praeterea, si aliqua ignorantia diminuit peccatum, hoc maxime videtur de illa quae totaliter tollit usum rationis.
Sed huiusmodi ignorantia non minuit peccatum, sed magis auget, ebrius meretur duplices maledictiones.
Ergo ignorantia non minuit peccatum.
SC
Sed contra, quidquid est ratio remissionis peccati, alleviat peccatum. Sed ignorantia est huiusmodi, ut patet I ad
Tim. I, misericordiam consecutus sum, quia ignorans feci.
Ergo ignorantia diminuit, vel alleviat peccatum.
CO
Respondeo dicendum quod, quia omne peccatum est voluntarium, intantum ignorantia potest diminuere
peccatum, inquantum diminuit voluntarium, si autem voluntarium non diminuat, nullo modo diminuet peccatum.
Manifestum est autem quod ignorantia quae totaliter a peccato excusat, quia totaliter voluntarium tollit,
peccatum non minuit, sed omnino aufert. Ignorantia vero quae non est causa peccati, sed concomitanter se habet
ad peccatum, nec minuit peccatum nec auget. Illa igitur sola ignorantia potest peccatum minuere, quae est causa
peccati, et tamen totaliter a peccato non excusat. Contingit autem quandoque quod talis ignorantia directe et per
se est voluntaria, sicut cum aliquis sua sponte nescit aliquid, ut liberius peccet.
Et talis ignorantia videtur augere voluntarium et peccatum, ex intensione enim voluntatis ad peccandum provenit
quod aliquis vult subire ignorantiae damnum, propter libertatem peccandi.
Quandoque vero ignorantia quae est causa peccati, non est directe voluntaria, sed indirecte vel per accidens, puta
cum aliquis non vult laborare in studio, ex quo sequitur eum esse ignorantem; vel cum aliquis vult bibere vinum
immoderate, ex quo sequitur eum inebriari et discretione carere. Et talis ignorantia diminuit voluntarium, et per
consequens peccatum.
Cum enim aliquid non cognoscitur esse peccatum, non potest dici quod voluntas directe et per se feratur in
peccatum, sed per accidens, unde est ibi minor contemptus, et per consequens minus peccatum.
RA1
Ad primum ergo dicendum quod ignorantia secundum quam omnis malus est ignorans, non est causa peccati;
sed aliquid consequens ad causam, scilicet ad passionem vel habitum inclinantem in peccatum.
RA2
Ad secundum dicendum quod peccatum peccato additum facit plura peccata, non tamen facit semper maius
peccatum, quia forte non coincidunt in idem peccatum, sed sunt plura. Et potest contingere, si primum diminuat
secundum, quod ambo simul non habeant tantam gravitatem quantam unum solum haberet. Sicut homicidium
gravius peccatum est a sobrio homine factum, quam si fiat ab ebrio, quamvis haec sint duo peccata, quia ebrietas
plus diminuit de ratione sequentis peccati, quam sit sua gravitas.
952

