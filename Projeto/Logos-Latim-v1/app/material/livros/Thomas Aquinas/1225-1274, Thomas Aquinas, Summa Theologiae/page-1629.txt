Ad primum ergo dicendum quod causa dispositiva idololatriae fuit, ex parte hominis, naturae defectus vel per
ignorantiam intellectus vel per deordinationem affectus, ut dictum est.
Et hoc etiam ad culpam pertinet. Dicitur autem idololatria esse causa, initium et finis omnis peccati, quia non est
aliquod genus peccati quod interdum idololatria non producat, vel expresse inducendo, per modum causae; vel
occasionem praebendo, per modum initii; vel per modum finis, inquantum peccata aliqua assumebantur in
cultum idolorum, sicut occisiones hominum et mutilationes membrorum, et alia huiusmodi. Et tamen aliqua
peccata possunt idololatriam praecedere, quae ad ipsam hominem disponunt.
RA2
Ad secundum dicendum quod in prima aetate non fuit idololatria propter recentem memoriam creationis mundi,
ex qua adhuc vigebat cognitio unius Dei in mente hominum. In sexta autem aetate idololatria est exclusa per
doctrinam et virtutem Christi, qui de diabolo triumphavit.
RA3
Ad tertium dicendum quod ratio illa procedit de causa consummativa idololatriae.
|q95 Quaestio 95
|a0 Prologus
Deinde considerandum est de superstitione divinativa. Et circa hoc quaeruntur octo. Primo, utrum divinatio sit
peccatum. Secundo, utrum sit species superstitionis. Tertio, de speciebus divinationis.
Quarto, de divinatione quae fit per Daemones. Quinto, de divinatione quae fit per astra. Sexto, de divinatione
quae fit per somnia. Septimo, de divinatione quae fit per auguria et alias huiusmodi observationes.
Octavo, de divinatione quae fit per sortes.
|a1 Articulus 1
AG1
Ad primum sic proceditur. Videtur quod divinatio non sit peccatum. Divinatio enim ab aliquo divino nominatur.
Sed ea quae sunt divina magis ad sanctitatem pertinent quam ad peccatum.
Ergo videtur quod divinatio non est peccatum.
AG2
Praeterea, Augustinus dicit, in libro de Lib. Arbit., quis audeat dicere disciplinam esse malum? et iterum, nullo
modo dixerim aliquam intelligentiam malam esse posse.
Sed aliquae artes sunt divinativae, ut patet per Philosophum, in libro de memoria.
Videtur etiam ipsa divinatio ad aliquam intelligentiam veritatis pertinere. Ergo videtur quod divinatio non sit
peccatum.
AG3
Praeterea, naturalis inclinatio non est ad aliquod malum, quia natura non inclinat nisi ad simile sibi. Sed ex
naturali inclinatione homines sollicitantur praenoscere futuros eventus, quod pertinet ad divinationem.
Ergo divinatio non est peccatum.
SC
Sed contra est quod dicitur Deut. XVIII, non sit qui Pythones consulat, neque divinos.
Et in decretis, XXVI, qu. V, dicitur, qui divinationes expetunt, sub regulis quinquennii iaceant, secundum gradus
poenitentiae definitos.
CO
Respondeo dicendum quod in nomine divinationis intelligitur quaedam praenuntiatio futurorum. Futura autem
dupliciter praenosci possunt, uno quidem modo, in suis causis; alio modo, in seipsis. Causae autem futurorum
tripliciter se habent. Quaedam enim producunt ex necessitate et semper suos effectus. Et huiusmodi effectus
futuri per certitudinem praenosci possunt et praenuntiari ex consideratione suarum causarum, sicut astrologi
praenuntiant eclipses futuras. Quaedam vero causae producunt suos effectus non ex necessitate et semper, sed ut
in pluribus, raro tamen deficiunt. Et per huiusmodi causas possunt praenosci futuri effectus, non quidem per
certitudinem, sed per quandam coniecturam, sicut astrologi per considerationem stellarum quaedam praenoscere
et praenuntiare possunt de pluviis et siccitatibus, et medici de sanitate vel morte.
Quaedam vero causae sunt quae, si secundum se considerentur, se habent ad utrumlibet, quod praecipue videtur
de potentiis rationalibus, quae se habent ad opposita, secundum Philosophum.
Et tales effectus, vel etiam si qui effectus ut in paucioribus casu accidunt ex naturalibus causis, per
considerationem causarum praenosci non possunt, quia eorum causae non habent inclinationem determinatam ad
huiusmodi effectus. Et ideo effectus huiusmodi praenosci non possunt nisi in seipsis considerentur.
Homines autem in seipsis huiusmodi effectus considerare possunt solum dum sunt praesentes, sicut cum homo
videt socratem currere vel ambulare. Sed considerare huiusmodi in seipsis antequam fiant, est Dei proprium, qui
solus in sua aeternitate videt ea quae futura sunt quasi praesentia, ut in primo habitum est, unde dicitur Isaiae
XLI, annuntiate quae futura sunt in futurum, et sciemus quoniam dii estis vos.
1629

