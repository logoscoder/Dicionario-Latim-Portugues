Mulier enim credidit verum esse quod serpens suasit, scilicet quod Deus prohibuit ligni esum ne ad eius
similitudinem pervenirent, et ita, dum per esum ligni vetiti Dei similitudinem consequi voluit, superbia eius ad
hoc se erexit quod contra Dei voluntatem aliquid voluit obtinere. Sed vir non credidit hoc esse verum. Unde non
voluit consequi divinam similitudinem contra Dei voluntatem, sed in hoc superbivit, quod voluit eam consequi
per seipsum. Secundo, quia mulier non solum ipsa peccavit, sed etiam viro peccatum suggessit. Unde peccavit et
in Deum et in proximum. Tertio, in hoc quod peccatum viri diminutum est ex hoc quod in peccatum consensit
amicabili quadam benevolentia, qua plerumque fit ut offendatur Deus ne homo ex amico fiat inimicus, quod eum
facere non debuisse divinae sententiae exitus indicavit, ut Augustinus dicit, XI Sup. Gen. Ad litteram.
Et sic patet quod peccatum mulieris fuit gravius quam peccatum viri.
RA1
Ad primum ergo dicendum quod illa seductio mulieris ex praecedenti elevatione subsecuta est. Et ideo talis
ignorantia non excusat, sed aggravat peccatum, inquantum scilicet ignorando in maiorem elationem erecta est.
RA2
Ad secundum dicendum quod ratio illa procedit ex circumstantia conditionis personae, ex qua peccatum viri fuit
gravius secundum quid.
RA3
Ad tertium dicendum quod vir non cogitavit de divina misericordia usque ad contemptum divinae iustitiae, quod
facit peccatum in spiritum sanctum, sed quia, ut Augustinus dicit, XI super Gen. Ad litt., inexpertus divinae
severitatis, credidit illud peccatum esse veniale, id est de facili remissibile.
|q164 Quaestio 164
|a0 Prologus
Deinde considerandum est de poena primi peccati.
Et circa hoc quaeruntur duo. Primo, de morte, quae est poena communis. Secundo, de aliis particularibus poenis
quae in Genesi assignantur.
|a1 Articulus 1
AG1
Ad primum sic proceditur. Videtur quod mors non sit poena peccati primorum parentum. Illud enim quod est
homini naturale, non potest dici poena peccati, quia peccatum non perficit naturam, sed vitiat. Mors autem est
homini naturalis, quod patet ex hoc quod corpus eius ex contrariis componitur; et ex hoc etiam quod mortale
ponitur in definitione hominis.
Ergo mors non est poena peccati primorum parentum.
AG2
Praeterea, mors et alii corporales defectus similiter inveniuntur in homine sicut et in aliis animalibus, secundum
illud Eccle. III, unus interitus est hominis et iumentorum, et aequa utriusque conditio.
Sed in animalibus brutis mors non est poena peccati.
Ergo etiam neque in hominibus.
AG3
Praeterea, peccatum primorum parentum fuit specialium personarum. Sed mors consequitur totam humanam
naturam. Ergo non videtur esse poena peccati primorum parentum.
AG4
Praeterea, omnes aequaliter derivantur a primis parentibus. Si igitur mors esset poena peccati primorum
parentum, sequeretur quod omnes homines aequaliter mortem paterentur. Quod patet esse falsum, quia quidam
citius aliis, et gravius moriuntur.
Ergo mors non est poena primi peccati.
AG5
Praeterea, malum poenae est a Deo, ut supra habitum est.
Sed mors non videtur esse a Deo, dicitur enim Sap. I, quod Deus mortem non fecit.
Ergo mors non est poena primi peccati.
AG6
Praeterea, poenae non videntur esse meritoriae, nam meritum continetur sub bono, poena autem sub malo. Sed
mors quandoque est meritoria, sicut patet de morte martyrum.
Ergo videtur quod mors non sit poena.
AG7
Praeterea, poena videtur esse afflictiva. Sed mors non potest esse afflictiva, ut videtur, quia quando mors est,
homo non sentit; quando autem non est, sentiri non potest.
Ergo mors non est poena peccati.
AG8
1904

