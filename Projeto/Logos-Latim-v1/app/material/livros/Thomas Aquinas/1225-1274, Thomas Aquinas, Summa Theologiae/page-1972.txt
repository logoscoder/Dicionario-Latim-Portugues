Ad secundum dicendum quod nulla actio potest diu durare in sui summo. Summum autem contemplationis est ut
attingat ad uniformitatem divinae contemplationis, ut dicit dionysius, sicut supra positum est.
Unde etsi quantum ad hoc contemplatio diu durare non possit, tamen quantum ad alios contemplationis actus
potest diu durare.
RA3
Ad tertium dicendum quod Philosophus dicit vitam contemplativam esse supra hominem, quia competit nobis
secundum hoc quod aliquid divinum est in nobis, scilicet intellectus.
Qui est incorruptibilis et impassibilis secundum se, et ideo actio eius potest esse diuturnior.
|q181 Quaestio 181
|a0 Prologus
Deinde considerandum est de vita activa. Et circa hoc quaeruntur quatuor. Primo, utrum omnia opera virtutum
Moralium pertineant ad vitam activam. Secundo, utrum prudentia pertineat ad vitam activam. Tertio, utrum
doctrina pertineat ad vitam activam. Quarto, de diuturnitate vitae activae.
|a1 Articulus 1
AG1
Ad primum sic proceditur. Videtur quod non omnes actus virtutum Moralium pertineant ad vitam activam. Vita
enim activa videtur consistere solum in his quae sunt ad alterum, dicit enim Gregorius, super Ezech., quod activa
vita est panem esurienti tribuere, et in fine, multis enumeratis quae ad alterum pertinent, subdit, et quae singulis
quibusque expediunt dispensare.
Sed non per omnes actus virtutum Moralium ordinamur ad alios, sed solum secundum iustitiam et partes eius, ut
ex supra dictis patet.
Non ergo actus omnium virtutum Moralium pertinent ad vitam activam.
AG2
Praeterea, Gregorius dicit, super Ezech., quod per Liam, quae fuit lippa sed fecunda, significatur vita activa,
quae, dum occupatur in opere, minus videt; sed dum modo per verbum, modo per exemplum ad imitationem
suam proximos accendit, multos in bono opere filios generat.
Hoc autem magis videtur pertinere ad caritatem, per quam diligimus proximum, quam ad virtutes morales. Ergo
videtur quod actus virtutum Moralium non pertineant ad vitam activam.
AG3
Praeterea, sicut supra dictum est, virtutes morales disponunt ad vitam contemplativam. Sed dispositio et
perfectio pertinent ad idem. Ergo videtur quod virtutes morales non pertineant ad vitam activam.
SC
Sed contra est quod Isidorus dicit, in libro de summo bono, in activa vita prius per exercitium boni operis cuncta
exhaurienda sunt vitia, ut in contemplativa iam pura mentis acie ad contemplandum Deum quisque pertranseat.
Sed cuncta vitia non exhauriuntur nisi per actus virtutum Moralium. Ergo actus virtutum Moralium ad vitam
activam pertinent.
CO
Respondeo dicendum quod, sicut supra dictum est, vita activa et contemplativa distinguuntur secundum diversa
studia hominum intendentium ad diversos fines, quorum unum est consideratio veritatis, quae est finis vitae
contemplativae, aliud autem est exterior operatio, ad quam ordinatur vita activa.
Manifestum est autem quod in virtutibus moralibus non principaliter quaeritur contemplatio veritatis, sed
ordinantur ad operandum, unde Philosophus dicit, in II ethic., quod ad virtutem scire quidem parum aut nihil
potest.
Unde manifestum est quod virtutes morales pertinent essentialiter ad vitam activam.
Unde et Philosophus, in X ethic., virtutes morales ordinat ad felicitatem activam.
RA1
Ad primum ergo dicendum quod inter virtutes morales praecipua est iustitia, qua aliquis ad alterum ordinatur, ut
Philosophus probat, in V ethic..
Unde vita activa describitur per ea quae ad alterum ordinantur, non quia in his solum, sed quia in his principalius
consistit.
RA2
Ad secundum dicendum quod per actus omnium virtutum Moralium potest aliquis proximos suo exemplo
dirigere ad bonum, quod Gregorius ibidem attribuit vitae activae.
RA3
Ad tertium dicendum quod, sicut virtus quae ordinatur in finem alterius virtutis, transit quodammodo in speciem
eius; ita etiam quando aliquis utitur his quae sunt vitae activae solum prout disponunt ad contemplationem,
comprehenduntur sub vita contemplativa. In his autem qui operibus virtutum Moralium intendunt tanquam
1972

