Manifestum est autem quod operari ea quae pertinent ad divinum cultum seu famulatum pertinet proprie ad
religionem, ut ex praedictis patet.
Unde etiam ad eam pertinet habere promptam voluntatem ad huiusmodi exequenda, quod est esse devotum.
Et sic patet quod devotio est actus religionis.
RA1
Ad primum ergo dicendum quod ad caritatem pertinet immediate quod homo tradat seipsum Deo adhaerendo ei
per quandam spiritus unionem. Sed quod homo tradat seipsum Deo ad aliqua opera divini cultus, hoc immediate
pertinet ad religionem, mediate autem ad caritatem, quae est religionis principium.
RA2
Ad secundum dicendum quod pinguedo corporalis et generatur per calorem naturalem digerentem; et ipsum
naturalem calorem conservat quasi eius nutrimentum. Et similiter caritas et devotionem causat, inquantum ex
amore aliquis redditur promptus ad serviendum amico; et etiam per devotionem caritas nutritur, sicut et quaelibet
amicitia conservatur et augetur per amicabilium operum exercitium et meditationem.
RA3
Ad tertium dicendum quod devotio quae habetur ad sanctos Dei, mortuos vel vivos, non terminatur ad ipsos, sed
transit in Deum, inquantum scilicet in ministris Dei Deum veneramur. Devotio autem quam subditi dicuntur
habere ad dominos temporales alterius est rationis, sicut et temporalibus dominis famulari differt a famulatu
divino.
|a3 Articulus 3
AG1
Ad tertium sic proceditur. Videtur quod contemplatio, seu meditatio, non sit devotionis causa. Nulla enim causa
impedit suum effectum. Sed subtiles meditationes intelligibilium multoties devotionem impediunt. Ergo
contemplatio, seu meditatio, non est devotionis causa.
AG2
Praeterea, si contemplatio esset propria et per se devotionis causa, oporteret quod ea quae sunt altioris
contemplationis magis devotionem excitarent. Huius autem contrarium apparet, frequenter enim maior devotio
excitatur ex consideratione passionis Christi, et aliis mysteriis humanitatis ipsius, quam ex consideratione
divinae magnitudinis. Ergo contemplatio non est propria devotionis causa.
AG3
Praeterea, si contemplatio esset propria causa devotionis, oporteret quod illi qui sunt magis apti ad
contemplationem essent etiam magis apti ad devotionem. Huius autem contrarium videmus, quia devotio
frequenter magis invenitur in quibusdam simplicibus viris et in femineo sexu, in quibus invenitur
contemplationis defectus. Ergo contemplatio non est propria causa devotionis.
SC
Sed contra est quod in psalm. Dicitur, in meditatione mea exardescet ignis.
Sed ignis spiritualis causat devotionem.
Ergo meditatio est devotionis causa.
CO
Respondeo dicendum quod causa devotionis extrinseca et principalis Deus est; de quo dicit Ambrosius, super
Luc., quod Deus quos dignatur vocat, et quem vult religiosum facit, et si voluisset, Samaritanos ex indevotis
devotos fecisset.
Causa autem intrinseca ex parte nostra, oportet quod sit meditatio seu contemplatio.
Dictum est enim quod devotio est quidam voluntatis actus ad hoc quod homo prompte se tradat ad divinum
obsequium. Omnis autem actus voluntatis ex aliqua consideratione procedit, eo quod bonum intellectum est
obiectum voluntatis, unde et Augustinus dicit, in libro de Trin., quod voluntas oritur ex intelligentia.
Et ideo necesse est quod meditatio sit devotionis causa, inquantum scilicet per meditationem homo concipit quod
se tradat divino obsequio. Ad quod quidem inducit duplex consideratio. Una quidem quae est ex parte divinae
bonitatis et beneficiorum ipsius, secundum illud psalm., mihi adhaerere Deo bonum est, ponere in Domino Deo
spem meam.
Et haec consideratio excitat dilectionem, quae est proxima devotionis causa. Alia vero est ex parte hominis
considerantis suos defectus, ex quibus indiget ut Deo innitatur, secundum illud psalm., levavi oculos meos in
montes, unde veniet auxilium mihi. Auxilium meum a Domino, qui fecit caelum et terram.
Et haec consideratio excludit praesumptionem, per quam aliquis impeditur ne Deo se subiiciat, dum suae virtuti
innititur.
RA1
Ad primum ergo dicendum quod consideratio eorum quae nata sunt dilectionem Dei excitare, devotionem
causant.
Consideratio vero quorumcumque ad hoc non pertinentium, sed ab his mentem distrahentium, impedit
devotionem.
1563

