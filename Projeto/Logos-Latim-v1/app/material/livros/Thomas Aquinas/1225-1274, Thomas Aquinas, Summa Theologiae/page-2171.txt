eorum voluntates Deo conformes, secundum illud Rom. VIII, qui autem scrutatur corda, scit, idest, approbat,
quid desideret spiritus, idest, quid faciat sanctos desiderare, quoniam secundum Deum, idest, secundum
conformitatem divinae voluntatis, postulat pro sanctis.
RA1
Ad primum ergo dicendum quod illa petitio de translatione calicis diversimode a sanctis exponitur.
Hilarius enim, super Matth., dicit, quod autem ut a se transeat rogat, non ut ipse praetereatur orat, sed ut in
alterum id quod a se transit excedat. Atque ideo pro his orat qui passuri post se erant, ut sit sensus, quomodo a
me bibitur calix passionis, ita ab aliis bibatur, sine spei diffidentia, sine sensu doloris, sine metu mortis.
Vel, secundum Hieronymum, signanter dicit, calix iste, hoc est, populi Iudaeorum, qui excusationem ignorantiae
habere non potest, si me occiderit, habens legem et prophetas, qui me vaticinantur.
Vel, secundum dionysium Alexandrinum, quod dicit, transfer calicem istum a me, non hoc est, non adveniat
mihi, nisi enim advenerit, transferri non poterit. Sed, sicut quod praeterit nec intactum est nec permanens, sic
salvator leviter invadentem tentationem flagitat pelli.
Ambrosius autem et Origenes et chrysostomus dicunt quod petiit quasi homo naturali voluntate mortem
recusans. Sic igitur, si intelligatur quod petierit per hoc alios martyres suae passionis imitatores fieri, secundum
Hilarium; vel si petiit quod timor bibendi calicis eum non perturbaret; vel quod mors eum non detineret, omnino
impletum est quod petivit. Si vero intelligitur petiisse quod non biberet calicem passionis et mortis; vel quod non
biberet ipsum a Iudaeis, non quidem est factum quod petiit, quia ratio, quae petitionem proposuit, non volebat ut
hoc impleretur; sed, ad instructionem nostram, volebat declarare nobis suam voluntatem naturalem, et
sensualitatis motum, quam, sicut homo, habebat.
RA2
Ad secundum dicendum quod Dominus non oravit pro omnibus crucifixoribus, neque etiam pro omnibus qui
erant credituri in eum, sed pro his solum qui erant praedestinati ut per ipsum vitam consequerentur aeternam.
RA3
Unde patet etiam responsio ad tertium.
RA4
Ad quartum dicendum quod, cum dicit, clamabo et non exaudies, intelligendum est quantum ad affectum
sensualitatis, quae mortem refugiebat.
Exauditur tamen quantum ad affectum rationis, ut dictum est.
|q22 Quaestio 22
|a0 Prologus
Deinde considerandum est de sacerdotio Christi. Et circa hoc quaeruntur sex. Primo, utrum conveniat Christo
esse sacerdotem.
Secundo, de hostia huius sacerdotis. Tertio, de effectu huius sacerdotii. Quarto, utrum effectus sacerdotii eius
pertineat ad ipsum, vel solum ad alios. Quinto, de aeternitate sacerdotii eius.
Sexto, utrum debeat dici sacerdos secundum ordinem melchisedech.
|a1 Articulus 1
AG1
Ad primum sic proceditur. Videtur quod Christo non conveniat esse sacerdotem. Sacerdos enim est minor
Angelo, unde dicitur Zach. III, ostendit mihi Deus sacerdotem magnum stantem coram Angelo Domini.
Sed Christus est maior Angelis, secundum illud Heb. I, tanto melior Angelis effectus, quanto differentius prae
illis nomen hereditavit.
Ergo Christo non convenit esse sacerdotem.
AG2
Praeterea, ea quae fuerunt in veteri testamento, fuerunt figurae Christi, secundum illud Coloss. II, quae sunt
umbra futurorum, corpus autem Christi.
Sed Christus non traxit carnis originem ex sacerdotibus veteris legis, dicit enim apostolus, Heb. VII, manifestum
est quod ex Iuda ortus sit Dominus noster, in qua tribu nihil de sacerdotibus Moyses locutus est.
AG3
Praeterea, in veteri lege, quae est figura Christi, non est idem legislator et sacerdos, unde dicit Dominus ad
Moysen, legislatorem, Exod. XXVIII, applica Aaron, fratrem tuum, ut sacerdotio fungatur mihi.
Christus autem est lator novae legis, secundum illud Ierem. XXXI, dabo leges meas in cordibus eorum.
Ergo Christo non convenit esse sacerdotem.
SC
Sed contra est quod dicitur Heb. IV, habemus pontificem qui penetravit caelum, Iesum, filium Dei.
CO

2171

