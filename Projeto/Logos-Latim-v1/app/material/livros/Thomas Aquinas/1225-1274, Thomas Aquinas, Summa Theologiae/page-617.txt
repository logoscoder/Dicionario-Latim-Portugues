beatitudinem, quia homo habet totam plenitudinem suae perfectionis in Deo. Sed ad bene esse beatitudinis facit
societas amicorum.
Unde Augustinus dicit, VIII super Gen. Ad litt., quod creatura spiritualis, ad hoc quod beata sit, non nisi
intrinsecus adiuvatur aeternitate, veritate, caritate creatoris.
Extrinsecus vero, si adiuvari dicenda est, fortasse hoc solo adiuvatur, quod invicem vident, et de sua societate
gaudent in Deo.
RA1
Ad primum ergo dicendum quod gloria quae est essentialis beatitudini, est quam habet homo non apud hominem,
sed apud Deum.
RA2
Ad secundum dicendum quod verbum illud intelligitur, quando in eo bono quod habetur, non est plena
sufficientia.
Quod in proposito dici non potest, quia omnis boni sufficientiam habet homo in Deo.
RA3
Ad tertium dicendum quod perfectio caritatis est essentialis beatitudini quantum ad dilectionem Dei, non autem
quantum ad dilectionem proximi. Unde si esset una sola anima fruens Deo, beata esset, non habens proximum
quem diligeret. Sed supposito proximo, sequitur dilectio eius ex perfecta dilectione Dei.
Unde quasi concomitanter se habet amicitia ad beatitudinem perfectam.
|q5 Quaestio 5
|a0 Prologus
Deinde considerandum est de ipsa adeptione beatitudinis.
Et circa hoc quaeruntur octo. Primo, utrum homo possit consequi beatitudinem. Secundo, utrum unus homo
possit esse alio beatior.
Tertio, utrum aliquis possit esse in hac vita beatus. Quarto, utrum beatitudo habita possit amitti. Quinto, utrum,
homo per sua naturalia possit acquirere beatitudinem. Sexto, utrum homo consequatur beatitudinem per actionem
alicuius superioris creaturae. Septimo, utrum requirantur opera hominis aliqua ad hoc quod homo beatitudinem
consequatur a Deo.
Octavo, utrum omnis homo appetat beatitudinem.
|a1 Articulus 1
AG1
Ad primum sic proceditur. Videtur quod homo beatitudinem adipisci non possit. Sicut enim natura rationalis est
supra sensibilem ita natura intellectualis est supra rationalem ut patet per dionysium in libro de div. Nom., in
multis locis.
Sed bruta animalia, quae habent naturam sensibilem tantum, non possunt pervenire ad finem rationalis naturae.
Ergo nec homo, qui est rationalis naturae, potest pervenire ad finem intellectualis naturae, qui est beatitudo.
AG2
Praeterea, beatitudo vera consistit in visione Dei, qui est veritas pura. Sed homini est connaturale ut veritatem
intueatur in rebus materialibus, unde species intelligibiles in phantasmatibus intelligit, ut dicitur in III de anima.
Ergo non potest ad beatitudinem pervenire.
AG3
Praeterea, beatitudo consistit in adeptione summi boni. Sed aliquis non potest pervenire ad summum, nisi
transcendat media. Cum igitur inter Deum et naturam humanam media sit natura angelica, quam homo
transcendere non potest; videtur quod non possit beatitudinem adipisci.
SC
Sed contra est quod dicitur in Psalmo XCIII, beatus homo quem tu erudieris, Domine.
CO
Respondeo dicendum quod beatitudo nominat adeptionem perfecti boni. Quicumque ergo est capax perfecti boni,
potest ad beatitudinem pervenire. Quod autem homo perfecti boni sit capax, ex hoc apparet, quia et eius
intellectus apprehendere potest universale et perfectum bonum, et eius voluntas appetere illud.
Et ideo homo potest beatitudinem adipisci.
Apparet etiam idem ex hoc quod homo est capax visionis divinae essentiae, sicut in primo habitum est; in qua
quidem visione perfectam hominis beatitudinem consistere diximus.
RA1
Ad primum ergo dicendum quod aliter excedit natura rationalis sensitivam, et aliter intellectualis rationalem.
Natura enim rationalis excedit sensitivam quantum ad cognitionis obiectum, quia sensus nullo modo potest
cognoscere universale, cuius ratio est cognoscitiva. Sed intellectualis natura excedit rationalem quantum ad

617

