Respondeo dicendum quod, sicut dictum est, dupliciter aliquid rem aliquam in esse conservat, uno modo,
indirecte et per accidens, per hoc quod removet vel impedit actionem corrumpentis; alio modo, directe et per se,
quia ab eo dependet esse alterius, sicut a causa dependet esse effectus.
Utroque autem modo aliqua res creata invenitur esse alterius conservativa. Manifestum est enim quod etiam in
rebus corporalibus multa sunt quae impediunt actiones corrumpentium, et per hoc dicuntur rerum conservativa;
sicut sal impedit carnes a putrefactione, et simile est in multis aliis. Invenitur etiam quod ab aliqua creatura
dependet aliquis effectus secundum suum esse. Cum enim sunt multae causae ordinatae, necesse est quod
effectus dependeat primo quidem et principaliter a causa prima; secundario vero ab omnibus causis mediis. Et
ideo principaliter quidem prima causa est effectus conservativa; secundario vero omnes mediae causae, et tanto
magis quanto causa fuerit altior et primae causae proximior. Unde superioribus causis, etiam in corporalibus
rebus, attribuitur conservatio et permanentia rerum, sicut Philosophus dicit, in XII metaphys., quod primus
motus, scilicet diurnus, est causa continuitatis generationis; secundus autem motus, qui est per zodiacum, est
causa diversitatis quae est secundum generationem et corruptionem.
Et similiter astrologi, attribuunt Saturno, qui est supremus planetarum; res fixas et permanentes.
Sic igitur dicendum est quod Deus conservat res quasdam in esse, mediantibus aliquibus causis.
RA1
Ad primum ergo dicendum quod Deus immediate omnia creavit, sed in ipsa rerum creatione ordinem in rebus
instituit, ut quaedam ab aliis dependerent, per quas secundario conservarentur in esse; praesupposita tamen
principali conservatione, quae est ab ipso.
RA2
Ad secundum dicendum quod, cum propria causa sit conservativa effectus ab ea dependentis; sicut nulli effectui
praestari potest quod sit causa sui ipsius, potest tamen ei praestari quod sit causa alterius; ita etiam nulli effectui
praestari potest quod sit sui ipsius conservativus, potest tamen ei praestari quod sit conservativus alterius.
RA3
Ad tertium dicendum quod nulla creatura potest esse causa alterius, quantum ad hoc quod acquirat novam
formam vel dispositionem, nisi per modum alicuius mutationis, quia semper agit praesupposito aliquo subiecto.
Sed postquam formam vel dispositionem induxit in effectu, absque alia immutatione effectus, huiusmodi
formam vel dispositionem conservat. Sicut in aere, prout illuminatur de novo, intelligitur quaedam mutatio; sed
conservatio luminis est absque aeris immutatione, ex sola praesentia illuminantis.
|a3 Articulus 3
AG1
Ad tertium sic proceditur. Videtur quod Deus non possit aliquid in nihilum redigere.
Dicit enim Augustinus, in libro octoginta trium quaest., quod Deus non est causa tendendi in non esse.
Hoc autem contingeret, si aliquam creaturam redigeret in nihilum.
Ergo Deus non potest aliquid in nihilum redigere.
AG2
Praeterea, Deus est causa rerum ut sint, per suam bonitatem, quia, ut Augustinus dicit in libro de doct. Christ.,
inquantum Deus bonus est, sumus.
Sed Deus non potest non esse bonus. Ergo non potest facere ut res non sint. Quod faceret, si eas in nihilum
redigeret.
AG3
Praeterea, si Deus in nihilum aliqua redigeret, oporteret quod hoc fieret per aliquam actionem. Sed hoc non
potest esse, quia omnis actio terminatur ad aliquod ens; unde etiam actio corrumpentis terminatur ad aliquid
generatum, quia generatio unius est corruptio alterius.
SC
Sed contra est quod dicitur Ierem. X, corripe me, Domine, verumtamen in iudicio, et non in furore tuo, ne forte
ad nihilum redigas me.
CO
Respondeo dicendum quod quidam posuerunt quod Deus res in esse produxit agendo de necessitate naturae.
Quod si esset verum, Deus non posset rem aliquam in nihilum redigere; sicut non potest a sua natura mutari.
Sed, sicut supra est habitum, haec positio est falsa, et a fide catholica penitus aliena, quae confitetur Deum res
libera voluntate produxisse in esse, secundum illud Psalmi, omnia quaecumque voluit Dominus, fecit.
Hoc igitur quod Deus creaturae esse communicat, ex Dei voluntate dependet. Nec aliter res in esse conservat,
nisi inquantum eis continue influit esse.
Ut dictum est.
Sicut ergo antequam res essent, potuit eis non communicare esse, et sic eas non facere; ita postquam iam factae
sunt, potest eis non influere esse, et sic esse desisterent. Quod est eas in nihilum redigere.
RA1

518

