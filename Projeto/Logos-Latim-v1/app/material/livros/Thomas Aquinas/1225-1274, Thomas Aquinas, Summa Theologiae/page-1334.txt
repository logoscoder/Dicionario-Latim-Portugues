impediri assecutio boni desiderati per contrarium appetitum vel sui ipsius vel alterius, et utrumque tollitur per
pacem, sicut supra dictum est.
Et ideo necesse est quod omne appetens appetat pacem, inquantum scilicet omne appetens appetit tranquille et
sine impedimento pervenire ad id quod appetit, in quo consistit ratio pacis, quam Augustinus definit
tranquillitatem ordinis.
RA1
Ad primum ergo dicendum quod pax importat unionem non solum appetitus intellectualis seu rationalis aut
animalis, ad quos potest pertinere consensus, sed etiam appetitus naturalis.
Et ideo dionysius dicit quod pax est operativa et consensus et connaturalitatis, ut in consensu importetur unio
appetituum ex cognitione procedentium; per connaturalitatem vero importatur unio appetituum naturalium.
RA2
Ad secundum dicendum quod illi etiam qui bella quaerunt et dissensiones non desiderant nisi pacem, quam se
habere non aestimant.
Ut enim dictum est, non est pax si quis cum alio concordet contra id quod ipse magis vellet. Et ideo homines
quaerunt hanc concordiam rumpere bellando, tanquam defectum pacis habentem, ut ad pacem perveniant in qua
nihil eorum voluntati repugnet. Et propter hoc omnes bellantes quaerunt per bella ad pacem aliquam pervenire
perfectiorem quam prius haberent.
RA3
Ad tertium dicendum quod, quia pax consistit in quietatione et unione appetitus; sicut autem appetitus potest
esse vel boni simpliciter vel boni apparentis, ita etiam et pax potest esse et vera et apparens, vera quidem pax
non potest esse nisi circa appetitum veri boni; quia omne malum, etsi secundum aliquid appareat bonum, unde ex
aliqua parte appetitum quietet, habet tamen multos defectus, ex quibus appetitus remanet inquietus et
perturbatus. Unde pax vera non potest esse nisi in bonis et bonorum. Pax autem quae malorum est, est pax
apparens et non vera.
Unde dicitur Sap. XIV, in magno viventes inscientiae bello, tot et tanta mala pacem arbitrati sunt.
RA4
Ad quartum dicendum quod, cum vera pax non sit nisi de bono, sicut dupliciter habetur verum bonum, scilicet
perfecte et imperfecte, ita est duplex pax vera. Una quidem perfecta, quae consistit in perfecta fruitione summi
boni, per quam omnes appetitus uniuntur quietati in uno.
Et hic est ultimus finis creaturae rationalis, secundum illud psalm., qui posuit fines tuos pacem.
Alia vero est pax imperfecta, quae habetur in hoc mundo. Quia etsi principalis animae motus quiescat in Deo,
sunt tamen aliqua repugnantia et intus et extra quae perturbant hanc pacem.
|a3 Articulus 3
AG1
Ad tertium sic proceditur. Videtur quod pax non sit proprius effectus caritatis. Caritas enim non habetur sine
gratia gratum faciente. Sed pax a quibusdam habetur qui non habent gratiam gratum facientem, sicut et gentiles
aliquando habent pacem. Ergo pax non est effectus caritatis.
AG2
Praeterea, illud non est effectus caritatis cuius contrarium cum caritate esse potest. Sed dissensio, quae
contrariatur paci, potest esse cum caritate, videmus enim quod etiam sacri doctores, ut Hieronymus et
Augustinus, in aliquibus opinionibus dissenserunt; Paulus etiam et barnabas dissensisse leguntur, Act. XV.
Ergo videtur quod pax non sit effectus caritatis.
AG3
Praeterea, idem non est proprius effectus diversorum. Sed pax est effectus iustitiae, secundum illud Isaiae
XXXII, opus iustitiae pax.
Ergo non est effectus caritatis.
SC
Sed contra est quod dicitur in psalm., pax multa diligentibus legem tuam.
CO
Respondeo dicendum quod duplex unio est de ratione pacis, sicut dictum est, quarum una est secundum
ordinationem propriorum appetituum in unum; alia vero est secundum unionem appetitus proprii cum appetitu
alterius. Et utramque unionem efficit caritas. Primam quidem unionem, secundum quod Deus diligitur ex toto
corde, ut scilicet omnia referamus in ipsum, et sic omnes appetitus nostri in unum feruntur. Aliam vero, prout
diligimus proximum sicut nosipsos, ex quo contingit quod homo vult implere voluntatem proximi sicut et sui
ipsius.
Et propter hoc inter amicabilia unum ponitur identitas electionis, ut patet in IX ethic.; et tullius dicit, in libro de
amicitia, quod amicorum est idem velle et nolle.
RA1

1334

