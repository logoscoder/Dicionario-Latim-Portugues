Ad primum ergo dicendum quod ea quae sunt Dei, in seipsis quidem cognosci a nobis non possunt, sed tamen in
effectibus suis nobis manifestantur, secundum illud Rom. I, invisibilia Dei per ea quae facta sunt, intellecta,
conspiciuntur.
RA2
Ad secundum dicendum quod legem aeternam etsi unusquisque cognoscat pro sua capacitate, secundum modum
praedictum, nullus tamen eam comprehendere potest, non enim totaliter manifestari potest per suos effectus.
Et ideo non oportet quod quicumque cognoscit legem aeternam secundum modum praedictum, cognoscat totum
ordinem rerum, quo omnia sunt ordinatissima.
RA3
Ad tertium dicendum quod iudicare de aliquo potest intelligi dupliciter. Uno modo, sicut vis cognitiva diiudicat
de proprio obiecto; secundum illud iob XII, nonne auris verba diiudicat, et fauces comedentis saporem? et
secundum istum modum iudicii, Philosophus dicit quod unusquisque bene iudicat quae cognoscit, iudicando
scilicet an sit verum quod proponitur. Alio modo, secundum quod superior iudicat de inferiori quodam practico
iudicio, an scilicet ita debeat esse vel non ita.
Et sic nullus potest iudicare de lege aeterna.
|a3 Articulus 3
AG1
Ad tertium sic proceditur. Videtur quod non omnis lex a lege aeterna derivetur. Est enim quaedam lex fomitis, ut
supra dictum est.
Ipsa autem non derivatur a lege divina, quae est lex aeterna, ad ipsam enim pertinet prudentia carnis, de qua
apostolus dicit, ad Rom. VIII, quod legi Dei non potest esse subiecta.
Ergo non omnis lex procedit a lege aeterna.
AG2
Praeterea, a lege aeterna nihil iniquum procedere potest, quia sicut dictum est, lex aeterna est secundum quam
iustum est ut omnia sint ordinatissima.
Sed quaedam leges sunt iniquae; secundum illud Isaiae X, vae qui condunt leges iniquas.
Ergo non omnis lex procedit a lege aeterna.
AG3
Praeterea, Augustinus dicit, in I de Lib. Arbit., quod lex quae populo regendo scribitur, recte multa permittit quae
per divinam providentiam vindicantur.
Sed ratio divinae providentiae est lex aeterna, ut dictum est.
Ergo nec etiam omnis lex recta procedit a lege aeterna.
SC
Sed contra est quod, Prov. VIII, divina sapientia dicit, per me reges regnant, et legum conditores iusta decernunt.
Ratio autem divinae sapientiae est lex aeterna, ut supra dictum est.
Ergo omnes leges a lege aeterna procedunt.
CO
Respondeo dicendum quod, sicut supra dictum est, lex importat rationem quandam directivam actuum ad finem.
In omnibus autem moventibus ordinatis oportet quod virtus secundi moventis derivetur a virtute moventis primi,
quia movens secundum non movet nisi inquantum movetur a primo.
Unde et in omnibus gubernantibus idem videmus, quod ratio gubernationis a primo gubernante ad secundos
derivatur, sicut ratio eorum quae sunt agenda in civitate, derivatur a rege per praeceptum in inferiores
administratores. Et in artificialibus etiam ratio artificialium actuum derivatur ab architectore ad inferiores
artifices, qui manu operantur.
Cum ergo lex aeterna sit ratio gubernationis in supremo gubernante, necesse est quod omnes rationes
gubernationis quae sunt in inferioribus gubernantibus, a lege aeterna deriventur. Huiusmodi autem rationes
inferiorum gubernantium sunt quaecumque aliae leges praeter legem aeternam. Unde omnes leges, inquantum
participant de ratione recta, intantum derivantur a lege aeterna.
Et propter hoc Augustinus dicit, in I de Lib. Arb., quod in temporali lege nihil est iustum ac legitimum, quod non
ex lege aeterna homines sibi derivaverunt.
RA1
Ad primum ergo dicendum quod fomes habet rationem legis in homine, inquantum est poena consequens
divinam iustitiam, et secundum hoc manifestum est quod derivatur a lege aeterna. Inquantum vero inclinat ad
peccatum, sic contrariatur legi Dei, et non habet rationem legis, ut ex supradictis patet.
RA2
Ad secundum dicendum quod lex humana intantum habet rationem legis, inquantum est secundum rationem
rectam, et secundum hoc manifestum est quod a lege aeterna derivatur. Inquantum vero a ratione recedit, sic
dicitur lex iniqua, et sic non habet rationem legis, sed magis violentiae cuiusdam.

1026

