Respondeo dicendum quod virtus aliqua est specialis ex hoc quod respicit aliquod obiectum secundum aliquam
rationem specialem.
Cum autem ad rationem iustitiae pertineat quod debitum alii reddat, ubi invenitur specialis ratio debiti alicui
personae, ibi est specialis virtus. Debetur autem aliquid specialiter alicui quia est connaturale principium
producens in esse et gubernans. Hoc autem principium respicit pietas, inquantum parentibus et patriae, et his qui
ad haec ordinantur, officium et cultum impendit. Et ideo pietas est specialis virtus.
RA1
Ad primum ergo dicendum quod sicut religio est quaedam protestatio fidei, spei et caritatis, quibus homo
primordialiter ordinatur in Deum; ita etiam pietas est quaedam protestatio caritatis quam quis habet ad parentes
et ad patriam.
RA2
Ad secundum dicendum quod Deus longe excellentiori modo est principium essendi et gubernationis quam pater
vel patria.
Et ideo alia virtus est religio, quae cultum Deo exhibet, a pietate, quae exhibet cultum parentibus et patriae. Sed
ea quae sunt creaturarum per quandam superexcellentiam et causalitatem transferuntur in Deum, ut dionysius
dicit, in libro de div. Nom..
Unde per excellentiam pietas cultus Dei nominatur, sicut et Deus excellenter dicitur pater noster.
RA3
Ad tertium dicendum quod pietas se extendit ad patriam secundum quod est nobis quoddam essendi principium,
sed iustitia legalis respicit bonum patriae secundum quod est bonum commune. Et ideo iustitia legalis magis
habet quod sit virtus generalis quam pietas.
|a4 Articulus 4
AG1
Ad quartum sic proceditur. Videtur quod occasione religionis sint praetermittenda pietatis officia in parentes.
Dicit enim Dominus, Luc. XIV, si quis venit ad me, et non odit patrem suum et matrem et uxorem, fratres, filios
et sorores, adhuc autem et animam suam, non potest meus esse discipulus.
Unde et in laudem Iacobi et ioannis, Matth. IV, dicitur quod, relictis retibus et patre, secuti sunt Christum.
Et in laudem Levitarum dicitur, Deut. XXXIII, qui dixit patri suo et matri suae, nescio vos; et fratribus suis,
ignoro illos; et nescierunt filios suos, hi custodierunt eloquium tuum.
Sed ignorando parentes et alios consanguineos, vel etiam eos odiendo, necesse est quod praetermittantur pietatis
officia. Ergo propter religionem officia pietatis sunt praetermittenda.
AG2
Praeterea, Matth. VIII et Luc. IX dicitur quod Dominus dicenti sibi, permitte mihi primum ire et sepelire patrem
meum, respondit, sine ut mortui sepeliant mortuos suos. Tu autem vade et annuntia regnum Dei, quod pertinet ad
religionem.
Sepultura autem patris pertinet ad pietatis officium.
Ergo pietatis officium est praetermittendum propter religionem.
AG3
Praeterea, Deus per excellentiam dicitur pater noster. Sed sicut per pietatis obsequia colimus parentes, ita per
religionem colimus Deum. Ergo praetermittenda sunt pietatis obsequia propter religionis cultum.
AG4
Praeterea, religiosi tenentur ex voto, quod transgredi non licet, suae religionis observantias implere. Secundum
quas suis parentibus subvenire impediuntur, tum propter paupertatem, quia proprio carent; tum etiam propter
inobedientiam, quia sine licentia suorum praelatorum eis claustrum exire non licet. Ergo propter religionem
praetermittenda sunt pietatis officia in parentes.
SC
Sed contra est quod Dominus, Matth. XV, redarguit Pharisaeos, qui intuitu religionis honorem parentibus
debitum subtrahere docebant.
CO
Respondeo dicendum quod religio et pietas sunt duae virtutes.
Nulla autem virtus alii virtuti contrariatur aut repugnat, quia secundum Philosophum, in praedicamentis, bonum
non est bono contrarium. Unde non potest esse quod pietas et religio se mutuo impediant, ut propter unam
alterius actus excludatur. Cuiuslibet enim virtutis actus, ut ex supra dictis patet, debitis circumstantiis limitatur,
quas si praetereat, iam non erit virtutis actus, sed vitii. Unde ad pietatem pertinet officium et cultum parentibus
exhibere secundum debitum modum. Non est autem debitus modus ut plus homo intendat ad colendum patrem
quam ad colendum Deum, sed sicut Ambrosius dicit, super Luc., necessitudini generis divinae religionis pietas
antefertur.
Si ergo cultus parentum abstrahat nos a cultu Dei, iam non esset pietatis parentum insistere cultui contra Deum.

1663

