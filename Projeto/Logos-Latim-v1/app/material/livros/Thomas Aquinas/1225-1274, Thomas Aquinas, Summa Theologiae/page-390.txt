principale sit propter principalius, materia est propter formam substantialem; sed e converso, forma accidentalis
est propter completionem subiecti.
Manifestum est autem ex dictis quod potentiarum animae subiectum est vel ipsa anima sola, quae potest esse
subiectum accidentis secundum quod habet aliquid potentialitatis, ut supra dictum est; vel compositum.
Compositum autem est in actu per animam. Unde manifestum est quod omnes potentiae animae, sive subiectum
earum sit anima sola, sive compositum, fluunt ab essentia animae sicut a principio, quia iam dictum est quod
accidens causatur a subiecto secundum quod est actu, et recipitur in eo inquantum est in potentia.
RA1
Ad primum ergo dicendum quod ab uno simplici possunt naturaliter multa procedere ordine quodam. Et iterum
propter diversitatem recipientium. Sic igitur ab una essentia animae procedunt multae et diversae potentiae, tum
propter ordinem potentiarum, tum etiam secundum diversitatem organorum corporalium.
RA2
Ad secundum dicendum quod subiectum est causa proprii accidentis et finalis, et quodammodo activa; et etiam
ut materialis, inquantum est susceptivum accidentis. Et ex hoc potest accipi quod essentia animae est causa
omnium potentiarum sicut finis et sicut principium activum; quarundam autem sicut susceptivum.
RA3
Ad tertium dicendum quod emanatio propriorum accidentium a subiecto non est per aliquam transmutationem;
sed per aliquam naturalem resultationem, sicut ex uno naturaliter aliud resultat, ut ex luce color.
|a7 Articulus 7
AG1
Ad septimum sic proceditur. Videtur quod una potentia animae non oriatur ab alia. Eorum enim quae simul esse
incipiunt, unum non oritur ab alio. Sed omnes potentiae animae sunt simul animae concreatae. Ergo una earum
ab alia non oritur.
AG2
Praeterea, potentia animae oritur ab anima sicut accidens a subiecto. Sed una potentia animae non potest esse
subiectum alterius, quia accidentis non est accidens.
Ergo una potentia non oritur ab alia.
AG3
Praeterea, oppositum non oritur a suo opposito, sed unumquodque oritur ex simili secundum speciem. Potentiae
autem animae ex opposito dividuntur, sicut diversae species.
Ergo una earum non procedit ab alia.
SC
Sed contra, potentiae cognoscuntur per actus. Sed actus unius potentiae causatur ab alio; sicut actus phantasiae
ab actu sensus. Ergo una potentia animae causatur ab alia.
CO
Respondeo dicendum quod in his quae secundum ordinem naturalem procedunt ab uno, sicut primum est causa
omnium, ita quod est primo propinquius, est quodammodo causa eorum quae sunt magis remota.
Ostensum est autem supra quod inter potentias animae est multiplex ordo. Et ideo una potentia animae ab
essentia animae procedit mediante alia. Sed quia essentia animae comparatur ad potentias et sicut principium
activum et finale, et sicut principium susceptivum, vel seorsum per se vel simul cum corpore; agens autem et
finis est perfectius, susceptivum autem principium, inquantum huiusmodi, est minus perfectum, consequens est
quod potentiae animae quae sunt priores secundum ordinem perfectionis et naturae, sint principia aliarum per
modum finis et activi principii. Videmus enim quod sensus est propter intellectum, et non e converso. Sensus
etiam est quaedam deficiens participatio intellectus, unde secundum naturalem originem quodammodo est ab
intellectu, sicut imperfectum a perfecto. Sed secundum viam susceptivi principii, e converso potentiae
imperfectiores inveniuntur principia respectu aliarum, sicut anima, secundum quod habet potentiam sensitivam,
consideratur sicut subiectum et materiale quoddam respectu intellectus.
Et propter hoc, imperfectiores potentiae sunt priores in via generationis, prius enim animal generatur quam
homo.
RA1
Ad primum ergo dicendum quod, sicut potentia animae ab essentia fluit, non per transmutationem, sed per
naturalem quandam resultationem, et est simul cum anima; ita est etiam de una potentia respectu alterius.
RA2
Ad secundum dicendum quod accidens per se non potest esse subiectum accidentis; sed unum accidens per prius
recipitur in substantia quam aliud, sicut quantitas quam qualitas. Et hoc modo unum accidens dicitur esse
subiectum alterius, ut superficies coloris, inquantum substantia uno accidente mediante recipit aliud. Et similiter
potest dici de potentiis animae.
RA3

390

