Sed fides se extendit ad creaturas irrationales, inquantum credimus caelum et terram esse creata a Deo, et pisces
et aves esse productos ex aquis, et gressibilia animalia et plantas ex terra. Ergo caritas etiam se extendit ad
creaturas irrationales.
SC
Sed contra est quod dilectio caritatis solum se extendit ad Deum et proximum. Sed nomine proximi non potest
intelligi creatura irrationalis, quia non communicat cum homine in vita rationali.
Ergo caritas non se extendit ad creaturas irrationales.
CO
Respondeo dicendum quod caritas, secundum praedicta, est amicitia quaedam. Per amicitiam autem amatur uno
quidem modo, amicus ad quem amicitia habetur; et alio modo, bona quae amico optantur. Primo ergo modo
nulla creatura irrationalis potest ex caritate amari. Et hoc triplici ratione. Quarum duae pertinent communiter ad
amicitiam, quae ad creaturas irrationales haberi non potest. Primo quidem, quia amicitia ad eum habetur cui
volumus bonum. Non autem proprie possum bonum velle creaturae irrationali, quia non est eius proprie habere
bonum, sed solum creaturae rationalis, quae est domina utendi bono quod habet per liberum arbitrium.
Et ideo Philosophus dicit, in II physic., quod huiusmodi rebus non dicimus aliquid bene vel male contingere nisi
secundum similitudinem.
Secundo, quia omnis amicitia fundatur super aliqua communicatione vitae, nihil enim est ita proprium amicitiae
sicut convivere, ut patet per Philosophum, VIII ethic..
Creaturae autem irrationales non possunt communicationem habere in vita humana, quae est secundum rationem.
Unde nulla amicitia potest haberi ad creaturas irrationales, nisi forte secundum metaphoram. Tertia ratio est
propria caritati, quia caritas fundatur super communicatione beatitudinis aeternae, cuius creatura irrationalis
capax non est. Unde amicitia caritatis non potest haberi ad creaturam irrationalem. Possunt tamen ex caritate
diligi creaturae irrationales sicut bona quae aliis volumus, inquantum scilicet ex caritate volumus eas conservari
ad honorem Dei et utilitatem hominum.
Et sic etiam ex caritate Deus eas diligit.
RA1
Unde patet responsio ad primum.
RA2
Ad secundum dicendum quod similitudo vestigii non causat capacitatem vitae aeternae, sicut similitudo
imaginis.
Unde non est similis ratio.
RA3
Ad tertium dicendum quod fides se potest extendere ad omnia quae sunt quocumque modo vera. Sed amicitia
caritatis se extendit ad illa sola quae nata sunt habere bonum vitae aeternae.
Unde non est simile.
|a4 Articulus 4
AG1
Ad quartum sic proceditur. Videtur quod homo non diligat seipsum ex caritate.
Dicit enim Gregorius, in quadam homilia, quod caritas minus quam inter duos haberi non potest.
Ergo ad seipsum nullus habet caritatem.
AG2
Praeterea, amicitia de sui ratione importat reamationem et aequalitatem, ut patet in VIII ethic., quae quidem non
possunt esse homini ad seipsum. Sed caritas amicitia quaedam est, ut dictum est.
Ergo ad seipsum aliquis caritatem habere non potest.
AG3
Praeterea, illud quod ad caritatem pertinet non potest esse vituperabile, quia caritas non agit perperam, ut dicitur
I ad Cor. XIII.
Sed amare seipsum est vituperabile, dicitur enim II ad Tim. III, in novissimis diebus instabunt tempora
periculosa, et erunt homines amantes seipsos.
Ergo homo non potest seipsum ex caritate diligere.
SC
Sed contra est quod dicitur Levit. XIX, diliges amicum tuum sicut teipsum.
Sed amicum ex caritate diligimus.
Ergo et nosipsos ex caritate debemus diligere.
CO
Respondeo dicendum quod, cum caritas sit amicitia quaedam, sicut dictum est, dupliciter possumus de caritate
loqui. Uno modo, sub communi ratione amicitiae. Et secundum hoc dicendum est quod amicitia proprie non
habetur ad seipsum, sed aliquid maius amicitia, quia amicitia unionem quandam importat, dicit enim dionysius
quod amor est virtus unitiva; unicuique autem ad seipsum est unitas, quae est potior unione.
1304

