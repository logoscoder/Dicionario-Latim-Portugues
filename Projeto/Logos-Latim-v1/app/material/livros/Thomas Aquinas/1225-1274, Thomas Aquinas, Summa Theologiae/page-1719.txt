Ad secundum dicendum quod avaritia potest importare immoderantiam circa res exteriores dupliciter. Uno
modo, immediate, quantum ad acceptionem vel conservationem ipsarum, ut scilicet homo plus debito eas
acquirat vel conservet. Et secundum hoc, est directe peccatum in proximum, quia in exterioribus divitiis non
potest unus homo superabundare nisi alter deficiat, quia bona temporalia non possunt simul possideri a multis.
Alio modo, potest importare immoderantiam circa interiores affectiones quas quis ad divitias habet, puta quod
immoderate aliquis divitias amet aut desideret, aut delectetur in eis.
Et sic avaritia est peccatum hominis in seipsum, quia per hoc deordinatur eius affectus; licet non deordinetur
corpus, sicut per vitia carnalia. Ex consequenti autem est peccatum in Deum, sicut et omnia peccata mortalia,
inquantum homo propter bonum temporale contemnit aeternum.
RA3
Ad tertium dicendum quod inclinationes naturales sunt regulandae secundum rationem, quae principatum tenet
in natura humana. Et ideo quamvis senes, propter naturae defectum, avidius exteriorum rerum inquirant subsidia,
sicut et omnis indigens quaerit suae indigentiae supplementum; non tamen a peccato excusantur, si debitam
rationis mensuram circa divitias excedant.
|a2 Articulus 2
AG1
Ad secundum sic proceditur. Videtur quod avaritia non sit speciale peccatum.
Dicit enim Augustinus, in III de Lib. Arbit., avaritia, quae Graece philargyria dicitur, non in solo argento vel
nummis, sed in omnibus rebus quae immoderate cupiuntur, intelligenda est.
Sed in omni peccato est cupiditas immoderata alicuius rei, quia peccatum est, spreto bono incommutabili, bonis
commutabilibus inhaerere, ut supra habitum est.
Ergo avaritia est generale peccatum.
AG2
Praeterea, secundum Isidorum, in libro etymol., avarus dicitur quasi avidus aeris, idest pecuniae, unde et in
Graeco avaritia philargyria nominatur, idest amor argenti.
Sed sub argento, per quod pecunia significatur, significantur omnia exteriora bona quorum pretium potest
numismate mensurari, ut supra habitum est.
Ergo avaritia consistit in appetitu cuiuslibet exterioris rei. Ergo videtur esse generale peccatum.
AG3
Praeterea, super illud Rom. VII, nam concupiscentiam nesciebam etc., dicit Glossa, bona est lex, quae, dum
concupiscentiam prohibet, omne malum prohibet.
Videtur autem lex specialiter prohibere concupiscentiam avaritiae, ubi dicitur, Exod. XX, non concupisces rem
proximi tui.
Ergo concupiscentia avaritiae est omne malum.
Et ita avaritia est generale peccatum.
SC
Sed contra est quod Rom. I, avaritia connumeratur inter alia specialia peccata, ubi dicitur, repletos omni
iniquitate, malitia, fornicatione, avaritia, etc..
CO
Respondeo dicendum quod peccata sortiuntur speciem secundum obiecta, ut supra habitum est.
Obiectum autem peccati est illud bonum in quod tendit inordinatus appetitus. Et ideo ubi est specialis ratio boni
quod inordinate appetitur, ibi est specialis ratio peccati. Alia autem est ratio boni utilis, et boni delectabilis.
Divitiae autem secundum se habent rationem utilis, ea enim ratione appetuntur, inquantum in usum hominis
cedunt.
Et ideo speciale quoddam peccatum est avaritia, secundum quod est immoderatus amor habendi possessiones,
quae nomine pecuniae designantur, ex qua sumitur avaritiae nomen. Verum quia verbum habendi secundum
primam impositionem ad possessiones pertinere videtur, quarum sumus totaliter Domini; ad multa alia derivatur,
sicut dicitur homo habere sanitatem, uxorem, vestimentum, et alia huiusmodi, ut patet in praedicamentis, per
consequens etiam et nomen avaritiae ampliatum est ad omnem immoderatum appetitum habendi quamcumque
rem; sicut Gregorius dicit, in quadam homilia, quod avaritia est non solum pecuniae, sed etiam scientiae et
altitudinis, cum supra modum sublimitas ambitur.
Et secundum hoc, avaritia non esset peccatum speciale.
Et hoc etiam modo loquitur Augustinus de avaritia in auctoritate inducta.
RA1
Unde patet responsio ad primum.
RA2
Ad secundum dicendum quod omnes res exteriores quae veniunt in usum humanae vitae, nomine pecuniae
intelliguntur inquantum habent rationem boni utilis. Sunt autem quaedam exteriora bona quae potest aliquis

1719

