|a1 Articulus 1
AG1
Ad primum sic proceditur. Videtur quod nulla gratia gratis data ordinetur ad miracula facienda. Omnis enim
gratia ponit aliquid in eo cui datur. Sed operatio miraculorum non ponit aliquid in anima hominis cui datur, quia
etiam ad tactum corporis mortui miracula fiunt; sicut legitur IV Reg. XIII, quod quidam proiecerunt cadaver in
sepulcro elisei, quod cum tetigisset ossa elisei, revixit homo et stetit super pedes suos.
Ergo operatio miraculorum non pertinet ad gratiam gratis datam.
AG2
Praeterea, gratiae gratis datae sunt a spiritu sancto, secundum illud I ad Cor. XII, divisiones gratiarum sunt, idem
autem spiritus.
Sed operatio miraculorum fit etiam a spiritu immundo, secundum illud Matth. XXIV, surgent pseudoChristi et
pseudoprophetae, et dabunt signa et prodigia magna.
Ergo videtur quod operatio miraculorum non pertineat ad gratiam gratis datam.
AG3
Praeterea, miracula distinguuntur per signa et prodigia sive portenta, et per virtutes.
Inconvenienter ergo ponitur operatio virtutum potius gratia gratis data quam operatio prodigiorum sive
signorum.
AG4
Praeterea, miraculosa reparatio sanitatis per divinam virtutem fit.
Ergo non debet distingui gratia sanitatum ab operatione virtutum.
AG5
Praeterea, operatio miraculorum consequitur fidem, vel facientis, secundum illud I ad Cor. XIII, si habuero
omnem fidem, ita ut montes transferam; sive etiam aliorum, propter quos miracula fiunt, unde dicitur Matth.
XIII, et non fecit ibi virtutes multas, propter incredulitatem illorum.
Si ergo fides ponitur gratia gratis data, superfluum est praeter hoc ponere aliam gratiam gratis datam
operationem signorum.
SC
Sed contra est quod apostolus, I ad Cor. XII, inter alias gratias gratis datas, dicit, alii datur gratia sanitatum, alii
operatio virtutum.
CO
Respondeo dicendum quod, sicut supra dictum est, spiritus sanctus sufficienter providet ecclesiae in his quae
sunt utilia ad salutem, ad quod ordinantur gratiae gratis datae.
Sicut autem oportet quod notitia quam quis divinitus accipit, in notitiam aliorum deducatur per donum linguarum
et per gratiam sermonis; ita necesse est quod sermo prolatus confirmetur, ad hoc quod credibilis fiat. Hoc autem
fit per operationem miraculorum, secundum illud marci ult., et sermonem confirmante sequentibus signis.
Et hoc rationabiliter. Naturale enim est homini ut veritatem intelligibilem per sensibiles effectus deprehendat.
Unde sicut ductu naturalis rationis homo pervenire potest in aliquam Dei notitiam per effectus naturales, ita per
aliquos supernaturales effectus, qui miracula dicuntur, in aliquam supernaturalem cognitionem credendorum
homo adducitur. Et ideo operatio miraculorum pertinet ad gratiam gratis datam.
RA1
Ad primum ergo dicendum quod, sicut prophetia se extendit ad omnia quae supernaturaliter cognosci possunt, ita
operatio virtutum se extendit ad omnia quae supernaturaliter fieri possunt. Quorum quidem causa est divina
omnipotentia, quae nulli creaturae communicari potest. Et ideo impossibile est quod principium operandi
miracula sit aliqua qualitas habitualiter manens in anima. Sed tamen hoc potest contingere, quod sicut mens
prophetae movetur ex inspiratione divina ad aliquid supernaturaliter cognoscendum, ita etiam mens miracula
facientis moveatur ad faciendum aliquid ad quod sequitur effectus miraculi, quod Deus sua virtute facit. Quod
quandoque quidem fit praecedente oratione, sicut cum Petrus tabitham mortuam suscitavit, ut habetur Act. IX,
quandoque etiam non praecedente manifesta oratione, sed Deo ad nutum hominis operante, sicut Petrus Ananiam
et Saphiram mentientes morti increpando tradidit, ut dicitur Act. V. Unde Gregorius dicit, in II dialog., quod
sancti aliquando ex potestate, aliquando exhibent miracula ex postulatione.
Utrolibet tamen modo Deus principaliter operatur, qui utitur instrumentaliter vel interiori motu hominis, vel eius
locutione, vel etiam aliquo exteriori, actu, seu etiam aliquo contactu corporali corporis, etiam mortui.
Unde iosue X, cum iosue dixisset, quasi ex potestate, sol, contra gabaon non movearis, subditur postea, non fuit
antea et post tam longa dies, obediente Deo voci hominis.
RA2
Ad secundum dicendum quod ibi loquitur Dominus de miraculis quae fienda sunt tempore AntiChristi, de quibus
apostolus dicit, II ad thessal. II, quod adventus AntiChristi erit secundum operationem Satanae, in omni virtute et
signis et prodigiis mendacibus.

1959

