Origenes enim dicit quod aquae illae quae super caelos sunt, sunt spirituales substantiae, unde in Psalmo
CXLVIII, dicitur, aquae quae super caelos sunt, laudent nomen Domini; et Dan. III, benedicite, aquae omnes
quae super caelos sunt, Domino.
Sed ad hoc respondet basilius, in III hexaem., quod hoc non dicitur eo quod aquae sint rationales creaturae; sed
quia consideratio earum, prudenter a sensum habentibus contemplata, glorificationem perficit creatoris.
Unde ibidem dicitur idem de igne et grandine et huiusmodi, de quibus constat quod non sunt rationales creaturae.
Dicendum est ergo quod sunt aquae corporales. Sed quales aquae sint, oportet diversimode definire, secundum
diversam de firmamento sententiam.
Si enim per firmamentum intelligitur caelum sidereum quod ponitur esse de natura quatuor elementorum, pari
ratione et aquae quae super caelos sunt, eiusdem naturae poterunt credi cum elementaribus aquis.
Si autem per firmamentum intelligatur caelum sidereum quod non sit de natura quatuor elementorum, tunc et
aquae illae quae sunt supra firmamentum, non erunt de natura elementarium aquarum, sed sicut, secundum
strabum, dicitur caelum empyreum, idest igneum, propter solum splendorem; ita dicetur aliud caelum aqueum
propter solam diaphaneitatem, quod est supra caelum sidereum. Posito etiam quod firmamentum sit alterius
naturae praeter quatuor elementa, adhuc potest dici quod aquas dividit, si per aquam non elementum aquae, sed
materiam informem corporum intelligamus, ut Augustinus dicit, super Gen. Contra manich., quia secundum hoc,
quidquid est inter corpora, dividit aquas ab aquis.
Si autem per firmamentum intelligatur pars aeris in qua nubes condensantur, sic aquae quae supra firmamentum
sunt, sunt aquae quae, vaporabiliter resolutae, supra aliquam partem aeris elevantur ex quibus pluviae
generantur.
Dicere enim quod aquae vaporabiliter resolutae eleventur supra caelum sidereum, ut quidam dixerunt, quorum
opinionem Augustinus tangit in II super Gen. Ad litt.
Est omnino impossibile. Tum propter soliditatem caeli. Tum propter regionem ignis mediam, quae huiusmodi
vapores consumeret. Tum quia locus quo feruntur levia et rara, est infra concavum orbis lunae.
Tum etiam quia sensibiliter apparet vapores non elevari usque ad cacumina quorundam montium.
Quod etiam dicunt de rarefactione corporis in infinitum, propter hoc quod corpus est in infinitum divisibile,
vanum est. Non enim corpus naturale in infinitum dividitur aut rarefit, sed usque ad certum terminum.
RA1
Ad primum ergo dicendum quod quibusdam videtur ratio illa solvenda per hoc, quod aquae, quamvis sint
naturaliter graves, virtute tamen divina super caelos continentur. Sed hanc solutionem Augustinus excludit, II
Lib. Super Gen. Ad litt., dicens quod nunc quemadmodum Deus instituit naturas rerum convenit quaerere; non
quid in eis ad miraculum suae potentiae velit operari.
Unde aliter dicendum est quod, secundum duas ultimas opiniones de aquis et firmamento, patet solutio ex
praemissis. Secundum autem primam opinionem, oportet ponere alium ordinem in elementis quam Aristoteles
ponat; ut quaedam aquae spissae sint circa terram, quaedam vero tenues circa caelum; ut sic se habeant illae ad
caelum, sicut istae ad terram. Vel quod per aquam intelligatur materia corporum, ut dictum est.
RA2
Ad secundum etiam patet solutio ex praemissis, secundum duas ultimas opiniones. Secundum vero primam,
respondet basilius dupliciter.
Uno modo, quia non est necessarium ut omne quod in concavo apparet rotundum, sit etiam supra rotundum
secundum convexum. Secundo, quia aquae quae sunt supra caelos, non sunt fluidae; sed quasi glaciali soliditate
circa caelum firmatae.
Unde et a quibusdam dicuntur caelum crystallinum.
RA3
Ad tertium dicendum quod, secundum tertiam opinionem, aquae sunt supra firmamentum vaporabiliter elevatae
propter utilitatem pluviarum. Secundum vero secundam opinionem, aquae sunt supra firmamentum, idest caelum
totum diaphanum absque stellis.
Quod quidam ponunt primum mobile, quod revolvit totum caelum motu diurno, ut operetur per motum diurnum
continuitatem generationis, sicut caelum in quo sunt sidera, per motum qui est secundum zodiacum, operatur
diversitatem generationis et corruptionis, per accessum et recessum, et per diversas virtutes stellarum.
Secundum vero primam opinionem, aquae sunt ibi, ut basilius dicit, ad contemperandum calorem caelestium
corporum.
Cuius signum acceperunt aliqui, ut Augustinus dicit, quod stella Saturni, propter vicinitatem aquarum
superiorum, est frigidissima.
|a3 Articulus 3
AG1
Ad tertium sic proceditur. Videtur quod firmamentum non dividat aquas ab aquis. Unius enim corporis
secundum speciem, est unus locus naturalis. Sed omnis aqua omni aquae est eadem specie, ut dicit Philosophus.
Non ergo aquae ab aquis sunt distinguendae secundum locum.
345

