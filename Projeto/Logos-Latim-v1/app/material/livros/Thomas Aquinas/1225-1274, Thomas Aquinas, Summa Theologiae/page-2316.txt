Ad tertium dicendum quod Christus sua passione a peccatis nos liberavit causaliter, idest, instituens causam
nostrae liberationis, ex qua possent quaecumque peccata quandocumque remitti, vel praeterita vel praesentia vel
futura, sicut si medicus faciat medicinam ex qua possint etiam quicumque morbi sanari, etiam in futurum.
RA4
Ad quartum dicendum quod, quia passio Christi praecessit ut causa quaedam universalis remissionis peccatorum,
sicut dictum est, necesse est quod singulis adhibeatur ad deletionem propriorum peccatorum. Hoc autem fit per
baptismum et poenitentiam et alia sacramenta, quae habent virtutem ex passione Christi, ut infra patebit.
RA5
Ad quintum dicendum quod etiam per fidem applicatur nobis passio Christi ad percipiendum fructum ipsius,
secundum illud Rom. III, quem proposuit Deus propitiatorem per fidem in sanguine eius.
Fides autem per quam a peccato mundamur, non est fides informis, quae potest esse etiam cum peccato, sed est
fides formata per caritatem, ut sic passio Christi nobis applicetur non solum quantum ad intellectum, sed etiam
quantum ad affectum. Et per hunc etiam modum peccata dimittuntur ex virtute passionis Christi.
|a2 Articulus 2
AG1
Ad secundum sic proceditur. Videtur quod per passionem Christi non simus liberati a potestate diaboli. Ille enim
non habet potestatem super aliquos, in quibus nihil sine permissione alterius facere potest. Sed diabolus
nunquam potuit aliquid in nocumentum hominum facere nisi ex permissione divina, sicut patet iob I et II quod,
potestate divinitus accepta, eum primo in rebus, et postea in corpore laesit.
Et similiter Matth. VIII dicitur quod Daemones, nisi Christo concedente, non potuerunt porcos intrare. Ergo
diabolus nunquam habuit in hominibus potestatem. Et ita per passionem Christi non sumus a potestate diaboli
liberati.
AG2
Praeterea, diabolus potestatem suam in hominibus exercet tentando et corporaliter vexando. Sed hoc adhuc in
hominibus operatur, post Christi passionem. Ergo non sumus per passionem Christi ab eius potestate liberati.
AG3
Praeterea, virtus passionis Christi in perpetuum durat, secundum illud Heb. X, una oblatione consummavit
sanctificatos in sempiternum.
Sed liberatio a potestate diaboli nec est ubique, quia in multis partibus mundi adhuc sunt idololatrae, nec etiam
erit semper, quia tempore AntiChristi maxime suam potestatem exercebit in hominum nocumentum, de quo
dicitur, II ad Thess. II, quod eius adventus erit secundum operationem Satanae in omni virtute et signis et
prodigiis mendacibus, et in omni seductione iniquitatis.
Ergo videtur quod passio Christi non sit causa liberationis humani generis a potestate diaboli.
SC
Sed contra est quod Dominus dicit, Ioan. XII, passione imminente, nunc princeps huius mundi eiicietur foras, et
ego, si exaltatus fuero a terra, omnia traham ad meipsum.
Est autem exaltatus a terra per crucis passionem.
Ergo per eius passionem diabolus est a potestate hominum eiectus.
CO
Respondeo dicendum quod circa potestatem quam diabolus in homines exercebat ante Christi passionem, tria
sunt consideranda.
Primum quidem est ex parte hominis, qui suo peccato meruit ut in potestatem traderetur diaboli, per cuius
tentationem fuerat superatus. Aliud autem est ex parte Dei, quem homo peccando offenderat, qui, per suam
iustitiam, hominem reliquerat potestati diaboli. Tertium autem est ex parte ipsius diaboli, qui sua nequissima
voluntate hominem a consecutione salutis impediebat. Quantum igitur ad primum, homo est a potestate diaboli
liberatus per passionem Christi, inquantum passio Christi est causa remissionis peccatorum, ut dictum est.
Quantum autem ad secundum, dicendum quod passio Christi nos a potestate diaboli liberavit, inquantum nos
Deo reconciliavit, ut infra dicetur.
Quantum vero ad tertium, passio Christi nos a diabolo liberavit, inquantum in passione Christi excessit modum
potestatis sibi traditae a Deo, machinando in mortem Christi, qui non habebat meritum mortis, cum esset absque
peccato.
Unde Augustinus dicit, in XIII de Trin., iustitia Christi diabolus victus est, quia, cum in eo nihil morte dignum
inveniret, occidit eum tamen; et utique iustum est ut debitores quos tenebat, liberi dimittantur, in eum credentes
quem sine ullo debito occidit.
RA1
Ad primum ergo dicendum quod non dicitur sic diabolus in homines potestatem habuisse quasi posset eis nocere
Deo non permittente.
Sed quia iuste permittebatur nocere hominibus, quos tentando ad suum consensum perduxerat.
RA2
2316

