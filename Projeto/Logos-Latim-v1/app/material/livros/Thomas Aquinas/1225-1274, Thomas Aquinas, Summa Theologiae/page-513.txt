CO
Respondeo dicendum quod secundum eandem rationem competit Deo esse gubernatorem rerum, et causam
earum, quia eiusdem est rem producere, et ei perfectionem dare, quod ad gubernantem pertinet. Deus autem est
causa non quidem particularis unius generis rerum, sed universalis totius entis, ut supra ostensum est.
Unde sicut nihil potest esse quod non sit a Deo creatum, ita nihil potest esse quod eius gubernationi non
subdatur. Patet etiam hoc idem ex ratione finis. Intantum enim alicuius gubernatio se extendit, inquantum se
extendere potest finis gubernationis. Finis autem divinae gubernationis est ipsa sua bonitas, ut supra ostensum
est.
Unde cum nihil esse possit quod non ordinetur in divinam bonitatem sicut in finem, ut ex supra dictis patet;
impossibile est quod aliquod entium subtrahatur gubernationi divinae.
Stulta igitur fuit opinio dicentium quod haec inferiora corruptibilia, vel etiam singularia, aut etiam res humanae
non gubernantur a Deo.
Ex quorum persona dicitur Ezech. IX, dereliquit Dominus terram.
RA1
Ad primum ergo dicendum quod sub sole dicuntur esse ea quae secundum motum solis generantur et
corrumpuntur. In quibus omnibus casus invenitur; non ita quod omnia quae in eis fiunt, sint casualia; sed quia in
quolibet eorum aliquid casuale inveniri potest. Et hoc ipsum quod aliquid casuale invenitur in huiusmodi rebus,
demonstrat ea alicuius gubernationi esse subiecta. Nisi enim huiusmodi corruptibilia ab aliquo superiori
gubernarentur, nihil intenderent, maxime quae non cognoscunt, et sic non eveniret in eis aliquid praeter
intentionem, quod facit rationem casus. Unde ad ostendendum quod casualia secundum ordinem alicuius
superioris causae proveniunt, non dicit simpliciter quod vidit casum esse in omnibus, sed dicit tempus et casum;
quia scilicet secundum aliquem ordinem temporis, casuales defectus inveniuntur in his rebus.
RA2
Ad secundum dicendum quod gubernatio est quaedam mutatio gubernatorum a gubernante. Omnis autem motus
est actus mobilis a movente, ut dicitur in III physic..
Omnis autem actus proportionatur ei cuius est actus. Et sic oportet quod diversa mobilia diversimode moveantur,
etiam secundum motionem unius motoris. Sic igitur secundum unam artem Dei gubernantis, res diversimode
gubernantur, secundum earum diversitatem.
Quaedam enim secundum suam naturam sunt per se agentia, tanquam habentia dominium sui actus, et ista
gubernantur a Deo non solum per hoc quod moventur ab ipso Deo in eis interius operante, sed etiam per hoc
quod ab eo inducuntur ad bonum et retrahuntur a malo per praecepta et prohibitiones, praemia et poenas. Hoc
autem modo non gubernantur a Deo creaturae irrationales, quae tantum aguntur, et non agunt.
Cum ergo apostolus dicit quod Deo non est cura de bobus, non totaliter subtrahit boves a cura gubernationis
divinae; sed solum quantum ad modum qui proprie competit rationali creaturae.
RA3
Ad tertium dicendum quod creatura rationalis gubernat seipsam per intellectum et voluntatem, quorum utrumque
indiget regi et perfici ab intellectu et voluntate Dei. Et ideo supra gubernationem qua creatura rationalis gubernat
seipsam tanquam domina sui actus, indiget gubernari a Deo.
|a6 Articulus 6
AG1
Ad sextum sic proceditur. Videtur quod omnia immediate gubernentur a Deo.
Gregorius enim Nyssenus reprehendit opinionem Platonis, qui divisit providentiam in tria, primam quidem primi
Dei, qui providet rebus caelestibus, et universalibus omnibus; secundam vero providentiam esse dixit
secundorum deorum, qui caelum circumeunt, scilicet respectu eorum quae sunt in generatione et corruptione;
tertiam vero providentiam dixit quorundam Daemonum, qui sunt custodes circa terram humanarum actionum.
Ergo videtur quod omnia immediate a Deo gubernentur.
AG2
Praeterea, melius est aliquid fieri per unum quam per multa, si sit possibile, ut dicitur in VIII physic..
Sed Deus potest per seipsum absque mediis causis omnia gubernare.
Ergo videtur quod omnia immediate gubernet.
AG3
Praeterea, nihil in Deo est deficiens et imperfectum. Sed ad defectum gubernatoris pertinere videtur quod
mediantibus aliquibus gubernet, sicut rex terrenus, quia non sufficit ad omnia agenda, nec ubique est praesens in
suo regno, propter hoc oportet quod habeat suae gubernationis ministros.
Ergo Deus immediate omnia gubernat.
SC
Sed contra est quod Augustinus dicit, in III de Trin., quemadmodum corpora crassiora et inferiora per subtiliora
et potentiora quodam ordine reguntur; ita omnia corpora per spiritum vitae rationalem, et spiritus vitae rationalis
desertor atque peccator per spiritum vitae rationalem pium et iustum, et ille per ipsum Deum.
513

