|a3 Articulus 3
AG1
Ad tertium sic proceditur. Videtur quod timor non sit peccatum mortale. Timor enim, ut supra dictum est, est in
irascibili, quae est pars sensualitatis. Sed in sensualitate est tantum peccatum veniale, ut supra habitum est.
Ergo timor non est peccatum mortale.
AG2
Praeterea, omne peccatum mortale totaliter cor avertit a Deo.
Hoc autem non facit timor, quia super illud iudic. VII, qui formidolosus est etc., dicit Glossa quod timidus est
qui primo aspectu congressum trepidat, non tamen corde terretur, sed reparari et animari potest.
Ergo timor non est peccatum mortale.
AG3
Praeterea, peccatum mortale non solum retrahit a perfectione, sed etiam a praecepto. Sed timor non retrahit a
praecepto, sed solum a perfectione, quia super illud Deut. XX, quis est homo formidolosus et corde pavido, etc.,
dicit Glossa, docet non posse quemquam perfectionem contemplationis vel militiae spiritualis accipere qui adhuc
nudari terrenis opibus pertimescit.
Ergo timor non est peccatum mortale.
SC
Sed contra, pro solo peccato mortali debetur poena inferni.
Quae tamen debetur timidis, secundum illud Apoc. XXI, timidis et incredulis et execratis, etc., pars erit in stagno
ignis et sulphuris, quod est mors secunda.
Ergo timiditas est peccatum mortale.
CO
Respondeo dicendum quod, sicut dictum est, timor peccatum est secundum quod est inordinatus, prout scilicet
refugit quod non est secundum rationem refugiendum. Haec autem inordinatio timoris quandoque quidem
consistit in solo appetitu sensitivo, non superveniente consensu rationalis appetitus, et sic non potest esse
peccatum mortale, sed solum veniale.
Quandoque vero huiusmodi inordinatio timoris pertingit usque ad appetitum rationalem, qui dicitur voluntas,
quae ex libero arbitrio refugit aliquid non secundum rationem. Et talis inordinatio timoris quandoque est
peccatum mortale, quandoque veniale. Si enim quis propter timorem quo refugit periculum mortis, vel
quodcumque aliud temporale malum, sic dispositus est ut faciat aliquid prohibitum, vel praetermittat aliquid
quod est praeceptum in lege divina, talis timor est peccatum mortale.
Alioquin erit peccatum veniale.
RA1
Ad primum ergo dicendum quod ratio illa procedit de timore secundum quod sistit infra sensualitatem.
RA2
Ad secundum dicendum quod etiam Glossa illa potest intelligi de timore in sensualitate existente. Vel potest
melius dici quod ille toto corde terretur cuius animum timor vincit irreparabiliter. Potest autem contingere quod,
etiam si timor sit peccatum mortale, non tamen aliquis ita obstinate terretur quin persuasionibus revocari possit,
sicut quandoque aliquis mortaliter peccans concupiscentiae consentiendo, revocatur, ne opere impleat quod
proposuit facere.
RA3
Ad tertium dicendum quod Glossa illa loquitur de timore revocante hominem a bono quod non est de necessitate
praecepti, sed de perfectione consilii. Talis autem timor non est peccatum mortale, sed quandoque veniale;
quandoque etiam non est peccatum, puta cum aliquis habet rationabilem causam timoris.
|a4 Articulus 4
AG1
Ad quartum sic proceditur. Videtur quod timor non excuset a peccato. Timor enim est peccatum, ut dictum est.
Sed peccatum non excusat a peccato, sed magis aggravat ipsum.
Ergo timor non excusat a peccato.
AG2
Praeterea, si aliquis timor excusat a peccato, maxime excusaret timor mortis, qui dicitur cadere in constantem
virum.
Sed hic timor non videtur excusare, quia cum mors ex necessitate immineat omnibus, non videtur esse timenda.
Ergo timor non excusat a peccato.
AG3
Praeterea, timor omnis aut est mali temporalis, aut spiritualis.

1754

