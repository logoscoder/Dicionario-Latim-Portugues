Ad secundum dicendum quod sollicitudo eius qui corporali labore panem acquirit non est superflua, sed
moderata.
Et ideo Hieronymus dicit quod labor exercendus est, sollicitudo tollenda, superflua scilicet, animum inquietans.
RA3
Ad tertium dicendum quod sollicitudo temporalium in operibus misericordiae ordinatur ad finem caritatis.
Et ideo non est illicita, nisi sit superflua.
|a7 Articulus 7
AG1
Ad septimum sic proceditur. Videtur quod aliquis debeat esse sollicitus in futurum.
Dicitur enim Prov. VI, vade ad formicam, o piger, et considera vias eius, et disce sapientiam, quae cum non
habeat ducem nec praeceptorem, parat in aestate cibum sibi, et congregat in messe quod comedat.
Sed hoc est in futurum sollicitari.
Ergo laudabilis est sollicitudo futurorum.
AG2
Praeterea, sollicitudo ad prudentiam pertinet. Sed prudentia praecipue est futurorum, praecipua enim pars eius est
providentia futurorum, ut supra dictum est.
Ergo virtuosum est sollicitari de futuris.
AG3
Praeterea, quicumque reponit aliquid in posterum conservandum sollicitus est in futurum. Sed ipse Christus
legitur, Ioan. XII, loculos habuisse ad aliquid conservandum, quos Iudas deferebat.
Apostoli etiam conservabant pretia praediorum, quae ante pedes eorum ponebantur, ut legitur Act. IV.
Ergo licitum est in futurum sollicitari.
SC
Sed contra est quod Dominus dicit, Matth. VI, nolite solliciti esse in crastinum.
Cras autem ibi ponitur pro futuro, sicut dicit Hieronymus.
CO
Respondeo dicendum quod nullum opus potest esse virtuosum nisi debitis circumstantiis vestiatur; inter quas una
est debitum tempus, secundum illud Eccle. VIII, omni negotio tempus est et opportunitas.
Quod non solum in exterioribus operibus, sed etiam in interiori sollicitudine locum habet. Unicuique enim
tempori competit propria sollicitudo, sicut tempori aestatis competit sollicitudo metendi, tempori autumni
sollicitudo vindemiae. Si quis ergo tempore aestatis de vindemia iam esset sollicitus, superflue praeoccuparet
futuri temporis sollicitudinem.
Unde huiusmodi sollicitudinem tanquam superfluam Dominus prohibet, dicens, nolite solliciti esse in crastinum.
Unde subdit, crastinus enim dies sollicitus erit sibi ipsi, idest, suam propriam sollicitudinem habebit, quae
sufficiet ad animum affligendum.
Et hoc est quod subdit, sufficit diei malitia sua, idest afflictio sollicitudinis.
RA1
Ad primum ergo dicendum quod formica habet sollicitudinem congruam tempori, et hoc nobis imitandum
proponitur.
RA2
Ad secundum dicendum quod ad prudentiam pertinet providentia debita futurorum. Esset autem inordinata
futurorum providentia vel sollicitudo si quis temporalia, in quibus dicitur praeteritum et futurum, tanquam fines
quaereret; vel si superflua quaereret ultra praesentis vitae necessitatem; vel si tempus sollicitudinis
praeoccuparet.
RA3
Ad tertium dicendum quod, sicut Augustinus dicit, in libro de serm. Dom. In monte, cum viderimus aliquem
servum Dei providere ne ista necessaria sibi desint, non iudicemus eum de crastino sollicitum esse.
Nam et ipse Dominus propter exemplum loculos habere dignatus est; et in actibus apostolorum scriptum est ea
quae ad victum sunt necessaria procurata esse in futurum propter imminentem famem.
Non ergo Dominus improbat si quis humano more ista procuret, sed si quis propter ista militet Deo.
|a8 Articulus 8
AG1
Ad octavum sic proceditur. Videtur quod huiusmodi vitia non oriantur ex avaritia.
Quia sicut dictum est, per luxuriam maxime ratio patitur defectum in sua rectitudine. Sed huiusmodi vitia
opponuntur rationi rectae, scilicet prudentiae.
Ergo huiusmodi vitia maxime ex luxuria oriuntur, praesertim cum Philosophus dicat, in VII ethic., quod venus
est dolosa, et eius corrigia est varia, et quod ex insidiis agit incontinens concupiscentiae.
AG2
1451

