Deinde considerandum est de amicitia quae affabilitas dicitur; et de vitiis oppositis, quae sunt adulatio et
litigium.
Circa amicitiam autem seu affabilitatem quaeruntur duo. Primo, utrum sit specialis virtus. Secundo, utrum sit
pars iustitiae.
|a1 Articulus 1
AG1
Ad primum sic proceditur. Videtur quod amicitia non sit specialis virtus.
Dicit enim Philosophus, in VIII ethic., quod amicitia perfecta est quae est propter virtutem.
Quaelibet autem virtus est amicitiae causa, quia bonum omnibus est amabile, ut dionysius dicit, IV cap. De div.
Nom..
Ergo amicitia non est specialis virtus, sed consequens omnem virtutem.
AG2
Praeterea, Philosophus dicit, in IV ethic., de tali amico, quod non in amando vel inimicando recipit singula ut
oportet.
Sed quod aliquis signa amicitiae ostendat ad eos quos non amat, videtur pertinere ad simulationem, quae
repugnat virtuti.
Ergo huiusmodi amicitia non est virtus.
AG3
Praeterea, virtus in medietate constituitur prout sapiens determinabit, sicut dicitur in II ethic.. Sed Eccle. VII
dicitur, cor sapientum ubi tristitia, et cor stultorum ubi laetitia, unde ad virtuosum pertinet maxime a delectatione
sibi cavere, ut dicitur II ethic..
Haec autem amicitia per se quidem desiderat condelectare, contristare autem reveretur, ut Philosophus dicit, in
IV ethic..
Ergo huiusmodi amicitia non est virtus.
SC
Sed contra, praecepta legis dantur de actibus virtutum.
Sed Eccli. IV dicitur, congregationi pauperum affabilem te facito.
Ergo affabilitas, quae hic amicitia dicitur, est quaedam specialis virtus.
CO
Respondeo dicendum quod, sicut dictum est, cum virtus ordinetur ad bonum, ubi occurrit specialis ratio boni, ibi
oportet esse specialem rationem virtutis. Bonum autem in ordine consistit, sicut supra dictum est.
Oportet autem hominem convenienter ad alios homines ordinari in communi conversatione, tam in factis quam
in dictis, ut scilicet ad unumquemque se habeat secundum quod decet. Et ideo oportet esse quandam specialem
virtutem quae hanc convenientiam ordinis observet.
Et haec vocatur amicitia sive affabilitas.
RA1
Ad primum ergo dicendum quod Philosophus in libro ethicorum de duplici amicitia loquitur. Quarum una
consistit principaliter in affectu quo unus alium diligit. Et haec potest consequi quamcumque virtutem.
Quae autem ad hanc amicitiam pertinent, supra de caritate dicta sunt.
Aliam vero amicitiam ponit quae consistit in solis exterioribus verbis vel factis. Quae quidem non habet
perfectam rationem amicitiae, sed quandam eius similitudinem, inquantum scilicet quis decenter se habet ad illos
cum quibus conversatur.
RA2
Ad secundum dicendum quod omnis homo naturaliter omni homini est amicus quodam generali amore, sicut
etiam dicitur Eccli. XIII, quod omne animal diligit simile sibi.
Et hunc amorem repraesentant signa amicitiae quae quis exterius ostendit in verbis vel factis etiam extraneis et
ignotis. Unde non est ibi simulatio. Non enim ostendit eis signa perfectae amicitiae, quia non eodem modo se
habet familiariter ad extraneos sicut ad eos qui sunt sibi speciali amicitia iuncti.
RA3
Ad tertium dicendum quod cor sapientum dicitur esse ubi tristitia non quidem ut ipse proximo tristitiam inferat,
dicit enim apostolus, si propter cibum frater tuus contristatur, iam non secundum caritatem ambulas, sed ut
contristantibus consolationem ferat, secundum illud Eccli. VII, non desis plorantibus in consolationem, et cum
lugentibus ambula.
Cor autem stultorum est ubi laetitia, non quidem ut ipsi alios laetificent, sed ut ipsi aliorum laetitia perfruantur.
Pertinet ergo ad sapientem ut condelectationem afferat his cum quibus conversatur, non quidem lascivam, quam
virtus cavet, sed honestam; secundum illud psalm., ecce quam bonum et quam iucundum habitare fratres in
unum.

1708

