Caritas autem non attribuitur Christo, sed magis spiritui sancto, secundum illud Rom. V, caritas Dei diffusa est
in cordibus nostris per spiritum sanctum, qui datus est nobis; vel etiam patri, secundum illud II Cor. Ult., gratia
Domini nostri Iesu Christi et caritas Dei.
Ergo videtur quod character sacramentalis non sit attribuendus Christo.
SC
Sed contra est quod quidam sic definiunt characterem, character est distinctio a charactere aeterno impressa
animae rationali, secundum imaginem consignans trinitatem creatam trinitati creanti et recreanti, et distinguens a
non configuratis, secundum statum fidei.
Sed character aeternus est ipse Christus, secundum illud Heb. I, qui cum sit splendor gloriae et figura, vel
character, substantiae eius.
Ergo videtur quod character proprie sit attribuendus Christo.
CO
Respondeo dicendum quod, sicut ex supra dictis patet, character proprie est signaculum quoddam quo aliquid
insignitur ut ordinandum in aliquem finem, sicut charactere insignitur denarius ad usum commutationum, et
milites charactere insigniuntur quasi ad militiam deputati. Homo autem fidelis ad duo deputatur.
Primo quidem, et principaliter, ad fruitionem gloriae. Et ad hoc insigniuntur signaculo gratiae, secundum illud
Ezech. IX, signa thau super frontes virorum gementium et dolentium; et Apoc. VII, nolite nocere terrae et mari
neque arboribus, quoadusque signemus servos Dei nostri in frontibus eorum.
Secundo autem deputatur quisque fidelis ad recipiendum vel tradendum aliis ea quae pertinent ad cultum Dei. Et
ad hoc proprie deputatur character sacramentalis. Totus autem ritus christianae religionis derivatur a sacerdotio
Christi. Et ideo manifestum est quod character sacramentalis specialiter est character Christi, cuius sacerdotio
configurantur fideles secundum sacramentales characteres, qui nihil aliud sunt quam quaedam participationes
sacerdotii Christi, ab ipso Christo derivatae.
RA1
Ad primum ergo dicendum quod apostolus ibi loquitur de configuratione secundum quam aliquis deputatur ad
futuram gloriam, quae fit per gratiam. Quae spiritui sancto attribuitur, inquantum ex amore procedit quod Deus
nobis aliquid gratis largiatur, quod ad rationem gratiae pertinet, spiritus autem sanctus amor est.
Unde et I ad Cor. XII dicitur, divisiones gratiarum sunt, idem autem spiritus.
RA2
Ad secundum dicendum quod character sacramentalis est res respectu sacramenti exterioris, et est sacramentum
respectu ultimi effectus. Et ideo dupliciter potest aliquid characteri attribui. Uno modo, secundum rationem
sacramenti. Et hoc modo est signum invisibilis gratiae, quae in sacramento confertur.
Alio modo, secundum characteris rationem. Et hoc modo signum est configurativum alicui principali, apud quem
residet auctoritas eius ad quod aliquis deputatur, sicut milites, qui deputantur ad pugnam, insigniuntur signo
ducis, quo quodammodo ei configurantur. Et hoc modo illi qui deputantur ad cultum christianum, cuius auctor
est Christus, characterem accipiunt quo Christo configurantur. Unde proprie est character Christi.
RA3
Ad tertium dicendum quod charactere distinguitur aliquis ab alio per comparationem ad aliquem finem in quem
ordinatur qui characterem accipit, sicut dictum est de charactere militari, quo in ordine ad pugnam distinguitur
miles regis a milite hostis.
Et similiter character fidelium est quo distinguuntur fideles Christi a servis diaboli, vel in ordine ad vitam
aeternam, vel in ordine ad cultum praesentis ecclesiae. Quorum primum fit per caritatem et gratiam, ut obiectio
procedit, secundum autem fit per characterem sacramentalem.
Unde et character bestiae intelligi potest, per oppositum, vel obstinata malitia, qua aliqui deputantur ad poenam
aeternam; vel professio illiciti cultus.
|a4 Articulus 4
AG1
Ad quartum sic proceditur. Videtur quod character non sit in potentiis animae sicut in subiecto. Character enim
dicitur esse dispositio ad gratiam. Sed gratia est in essentia animae sicut in subiecto, ut in secunda parte dictum
est.
Ergo videtur quod character sit in essentia animae, non autem in potentiis.
AG2
Praeterea, potentia animae non videtur esse subiectum alicuius nisi habitus vel dispositionis. Sed character, ut
supra dictum est, non est habitus vel dispositio, sed magis potentia, cuius subiectum non est nisi essentia animae.
Ergo videtur quod character non sit sicut in subiecto in potentia animae, sed magis in essentia ipsius.
AG3
Praeterea, potentiae animae rationalis distinguuntur per cognitivas et appetitivas. Sed non potest dici quod
character sit tantum in potentia cognoscitiva, nec etiam tantum in potentia appetitiva, quia non ordinatur neque
ad cognoscendum tantum, neque ad appetendum. Similiter etiam non potest dici quod sit in utraque, quia idem
2389

