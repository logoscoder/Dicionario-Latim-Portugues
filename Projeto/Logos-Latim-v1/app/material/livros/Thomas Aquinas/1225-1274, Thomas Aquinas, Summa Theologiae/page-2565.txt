Sed contra est quod dicit Augustinus, in libro de poenitentia, quid restat nobis nisi dolere in vita? ubi enim dolor
finitur, deficit poenitentia. Si vero poenitentia finitur, quid derelinquitur de venia?
CO
Respondeo dicendum quod duplex est poenitentia, scilicet interior, et exterior. Interior quidem poenitentia est
qua quis dolet de peccato commisso. Et talis poenitentia debet durare usque ad finem vitae. Semper enim debet
homini displicere quod peccavit, si enim ei placeret peccasse, iam ex hoc ipso peccatum incurreret, et fructus
veniae perderet. Displicentia autem dolorem causat in eo qui est susceptivus doloris, qualis est homo in hac vita.
Post hanc vitam autem sancti non sunt susceptivi doloris. Unde displicebunt eis peccata praeterita sine omni
tristitia, secundum illud Isaiae LXV, oblivioni traditae sunt angustiae priores.
Poenitentia vero exterior est qua quis exteriora signa doloris ostendit, et verbotenus confitetur peccata sua
sacerdoti absolventi, et iuxta eius arbitrium satisfacit. Et talis poenitentia non oportet quod duret usque ad finem
vitae, sed usque ad determinatum tempus, secundum mensuram peccati.
RA1
Ad primum ergo dicendum quod vera poenitentia non solum removet peccata praeterita, sed etiam praeservat
eum a peccatis futuris.
Quamvis igitur homo in primo instanti verae poenitentiae remissionem consequatur praeteritorum peccatorum,
oportet tamen in homine perseverare poenitentiam, ne iterum incidat in peccatum.
RA2
Ad secundum dicendum quod agere poenitentiam interiorem simul et exteriorem pertinet ad statum incipientium,
qui scilicet de novo redeunt a peccato. Sed poenitentia interior habet locum etiam in proficientibus et perfectis,
secundum illud Psalmi, ascensiones in corde suo disposuit in valle lacrimarum.
Unde et ipse Paulus dicebat, I Cor. XV, non sum dignus vocari apostolus, quoniam persecutus sum ecclesiam
Dei.
RA3
Ad tertium dicendum quod illa tempora praefiguntur poenitentibus quantum ad actionem exterioris poenitentiae.
|a9 Articulus 9
AG1
Ad nonum sic proceditur. Videtur quod poenitentia non possit esse continua.
Dicitur enim Ierem. XXXI, quiescat vox tua a ploratu, et oculi tui a lacrimis.
Sed hoc esse non posset si poenitentia continuaretur, quae consistit in ploratu et lacrimis.
Ergo poenitentia non potest continuari.
AG2
Praeterea, de quolibet bono opere debet homo gaudere, secundum illud Psalmi, servite Domino in laetitia.
Sed agere poenitentiam est bonum opus.
Ergo de hoc ipso debet homo gaudere. Sed non potest homo simul tristari et gaudere, ut patet per Philosophum,
IX ethic.. Ergo non potest esse quod poenitens simul tristetur de peccatis praeteritis, quod pertinet ad rationem
poenitentiae.
AG3
Praeterea, II ad Cor. II, apostolus dicit, consolemini, scilicet poenitentem, ne forte abundantiori tristitia
absorbeatur qui est huiusmodi.
Sed consolatio depellit tristitiam, quae pertinet ad rationem poenitentiae. Ergo poenitentia non debet esse
continua.
SC
Sed contra est quod Augustinus dicit, in libro de poenitentia, dolor in poenitentia continue custodiatur.
CO
Respondeo dicendum quod poenitere dicitur dupliciter, scilicet secundum actum, et secundum habitum. Actu
quidem impossibile est quod homo continue poeniteat, quia necesse est quod actus poenitentis, sive interior sive
exterior, interpoletur, ad minus somno et aliis quae ad necessitatem corporis pertinent.
Alio modo dicitur poenitere secundum habitum. Et sic oportet quod homo continue poeniteat, et quantum ad hoc
quod homo nunquam aliquid contrarium faciat poenitentiae, per quod habitualis dispositio poenitentis tollatur; et
quantum ad hoc quod debet in proposito gerere quod semper sibi peccata praeterita displiceant.
RA1
Ad primum ergo dicendum quod ploratus et lacrimae ad actum exterioris poenitentiae pertinent, qui non solum
non debet esse continuus, sed nec etiam oportet quod duret usque ad finem vitae, ut dictum est.
Unde et signanter ibi subditur quod est merces operi tuo.
Est autem merces operis poenitentis plena remissio peccati et quantum ad culpam et quantum ad poenam, post
cuius consecutionem non est necesse quod homo ulterius exteriorem poenitentiam agat. Per hoc tamen non
excluditur continuitas poenitentiae qualis dicta est.
RA2
2565

