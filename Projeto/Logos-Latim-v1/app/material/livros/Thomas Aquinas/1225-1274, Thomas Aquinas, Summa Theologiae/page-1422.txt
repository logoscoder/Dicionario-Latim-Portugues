SC
Sed contra est quod Philosophus dicit, in VI ethic., quod oblivio est artis, et non prudentiae.
CO
Respondeo dicendum quod oblivio respicit cognitionem tantum.
Et ideo per oblivionem potest aliquis artem totaliter perdere, et similiter scientiam, quae in ratione consistunt.
Sed prudentia non consistit in sola cognitione, sed etiam in appetitu, quia ut dictum est, principalis eius actus est
praecipere, quod est applicare cognitionem habitam ad appetendum et operandum.
Et ideo prudentia non directe tollitur per oblivionem, sed magis corrumpitur per passiones, dicit enim
Philosophus, in VI ethic., quod delectabile et triste pervertit existimationem prudentiae.
Unde Dan. XIII dicitur, species decepit te, et concupiscentia subvertit cor tuum; et Exod. XXIII dicitur, ne
accipias munera, quae excaecant etiam prudentes.
Oblivio tamen potest impedire prudentiam, inquantum procedit ad praecipiendum ex aliqua cognitione, quae per
oblivionem tolli potest.
RA1
Ad primum ergo dicendum quod scientia est in sola ratione.
Unde de ea est alia ratio, ut supra dictum est.
RA2
Ad secundum dicendum quod experimentum prudentiae non acquiritur ex sola memoria, sed ex exercitio recte
praecipiendi.
RA3
Ad tertium dicendum quod prudentia principaliter consistit non in cognitione universalium, sed in applicatione
ad opera, ut dictum est.
Et ideo oblivio universalis cognitionis non corrumpit id quod est principale in prudentia, sed aliquid
impedimentum ei affert, ut dictum est.
|q48 Quaestio 48
|a0 Prologus
Deinde considerandum est de partibus prudentiae. Et circa hoc quaeruntur quatuor, primo, quae sint partes
prudentiae; secundo, de partibus quasi integralibus eius; tertio, de partibus subiectivis eius; quarto, de partibus
potentialibus.
AG1
Ad primum sic proceditur. Videtur quod inconvenienter assignentur partes prudentiae.
Tullius enim, in II rhet., ponit tres partes prudentiae, scilicet memoriam, intelligentiam et providentiam.
Macrobius autem, secundum sententiam Plotini, attribuit prudentiae sex, scilicet rationem, intellectum,
circumspectionem, providentiam, docilitatem et cautionem.
Aristoteles autem, in VI ethic., dicit ad prudentiam pertinere eubuliam, synesim et gnomen. Facit etiam
mentionem circa prudentiam de eustochia et solertia, sensu et intellectu.
Quidam autem alius Philosophus Graecus dicit quod ad prudentiam decem pertinent, scilicet eubulia, solertia,
providentia, regnativa, militaris, politica, oeconomica, dialectica, rhetorica, physica.
Ergo videtur quod vel una assignatio sit superflua, vel alia diminuta.
AG2
Praeterea, prudentia dividitur contra scientiam.
Sed politica, oeconomica, dialectica, rhetorica, physica sunt quaedam scientiae. Non ergo sunt partes prudentiae.
AG3
Praeterea, partes non excedunt totum. Sed memoria intellectiva, vel intelligentia, ratio, sensus et docilitas non
solum pertinent ad prudentiam, sed etiam ad omnes habitus cognoscitivos.
Ergo non debent poni partes prudentiae.
AG4
Praeterea, sicut consiliari et iudicare et praecipere sunt actus rationis practicae, ita etiam et uti, sicut supra
habitum est.
Sicut ergo eubulia adiungitur prudentiae, quae pertinet ad consilium, et synesis et gnome, quae pertinent ad
iudicium; ita etiam debuit poni aliquid pertinens ad usum.
AG5
Praeterea, sollicitudo ad prudentiam pertinet, sicut supra habitum est.
Ergo etiam inter partes prudentiae sollicitudo poni debuit.
CO
Respondeo dicendum quod triplex est pars, scilicet integralis, ut paries, tectum et fundamentum sunt partes
domus; subiectiva, sicut bos et leo sunt partes animalis; et potentialis, sicut nutritivum et sensitivum sunt partes
animae. Tribus ergo modis possunt assignari partes alicui virtuti. Uno modo, ad similitudinem partium
1422

