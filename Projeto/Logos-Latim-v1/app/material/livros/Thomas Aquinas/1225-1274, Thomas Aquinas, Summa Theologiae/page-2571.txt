Ad quartum dicendum quod poenitentia, licet directe sit species iustitiae, comprehendit tamen quodammodo ea
quae pertinent ad omnes virtutes. Inquantum enim est iustitia quaedam hominis ad Deum, oportet quod participet
ea quae sunt virtutum theologicarum, quae habent Deum pro obiecto. Unde poenitentia est cum fide passionis
Christi, per quam iustificamur a peccatis; et cum spe veniae; et cum odio vitiorum, quod pertinet ad caritatem
inquantum vero est virtus moralis, participat aliquid prudentiae, quae est directiva omnium virtutum Moralium.
Sed ex ipsa ratione iustitiae non solum habet id quod iustitiae est, sed etiam ea quae sunt temperantiae et
fortitudinis, inquantum scilicet ea quae delectationem causant ad temperantiam pertinentem, vel terrorem
incutiunt, quem fortitudo moderatur, in commutationem iustitiae veniunt. Et secundum hoc ad iustitiam pertinet
et abstinere a delectabilibus, quod pertinet ad temperantiam; et sustinere dura, quod pertinet ad fortitudinem.
|a4 Articulus 4
AG1
Ad quartum sic proceditur. Videtur quod subiectum poenitentiae non sit proprie voluntas. Poenitentia enim est
tristitiae species.
Sed tristitia est in concupiscibili, sicut et gaudium.
Ergo poenitentia est in concupiscibili.
AG2
Praeterea, poenitentia est vindicta quaedam, ut Augustinus dicit, in libro de poenitentia.
Sed vindicta videtur ad irascibilem pertinere, quia ira est appetitus vindictae. Ergo videtur quod poenitentia sit in
irascibili.
AG3
Praeterea, praeteritum est proprium obiectum memoriae, secundum Philosophum, in libro de memoria.
Sed poenitentia est de praeterito, ut dictum est.
Ergo poenitentia est in memoria sicuti in subiecto.
AG4
Praeterea, nihil agit ubi non est. Sed poenitentia excludit peccata ab omnibus viribus animae. Ergo poenitentia
est in qualibet VI animae, et non in voluntate tantum.
SC
Sed contra, poenitentia est sacrificium quoddam, secundum illud Psalmi, sacrificium Deo spiritus contribulatus.
Sed offerre sacrificium est actus voluntatis, secundum illud Psalmi, voluntarie sacrificabo tibi.
Ergo poenitentia est in voluntate.
CO
Respondeo dicendum quod de poenitentia dupliciter loqui possumus. Uno modo, secundum quod est passio
quaedam. Et sic, cum sit species tristitiae, est in concupiscibili sicut in subiecto.
Alio modo, secundum quod est virtus. Et sic, sicut dictum est, est species iustitiae. Iustitia autem, ut in secunda
parte dictum est, habet pro subiecto appetitum rationis, qui est voluntas.
Unde manifestum est quod poenitentia, secundum quod est virtus, est in voluntate sicut in subiecto. Et proprius
eius actus est propositum emendandi Deo quod contra eum commissum est.
RA1
Ad primum ergo dicendum quod ratio illa procedit de poenitentia secundum quod est passio.
RA2
Ad secundum dicendum quod vindictam expetere ex passione de alio pertinet ad irascibilem. Sed appetere vel
facere vindictam ex ratione de se vel de alio, pertinet ad voluntatem.
RA3
Ad tertium dicendum quod memoria est vis apprehensiva praeteriti.
Poenitentia autem non pertinet ad vim apprehensivam, sed ad appetitivam, quae praesupponit actum
apprehensivae.
Unde poenitentia non est in memoria, sed supponit eam.
RA4
Ad quartum dicendum quod voluntas, sicut in prima parte habitum est, movet omnes alias potentias animae. Et
ideo non est inconveniens si poenitentia, in voluntate existens, aliquid in singulis potentiis animae operatur.
|a5 Articulus 5
AG1
Ad quintum sic proceditur. Videtur quod principium poenitentiae non sit ex timore. Poenitentia enim incipit in
displicentia peccatorum. Sed hoc pertinet ad caritatem, ut supra dictum est.
Ergo poenitentia magis oritur ex amore quam ex timore.
AG2
Praeterea, ad poenitentiam homines provocantur per expectationem regni caelestis, secundum illud Matth. IV,
poenitentiam agite, appropinquabit enim regnum caelorum.
2571

