OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*SUMMA_THEOLOGIAE
SANCTI THOMAE AQUINATIS
|*STH.I PRIMA PARS
|q0 Prologus
Quia catholicae veritatis doctor non solum provectos debet instruere, sed ad eum pertinet etiam incipientes
erudire, secundum illud apostoli I ad corinth. III, tanquam parvulis in Christo, lac vobis potum dedi, non escam;
propositum nostrae intentionis in hoc opere est, ea quae ad christianam religionem pertinent, eo modo tradere,
secundum quod congruit ad eruditionem incipientium. Consideravimus namque huius doctrinae novitios, in his
quae a diversis conscripta sunt, plurimum impediri, partim quidem propter multiplicationem inutilium
quaestionum, articulorum et argumentorum; partim etiam quia ea quae sunt necessaria talibus ad sciendum, non
traduntur secundum ordinem disciplinae, sed secundum quod requirebat librorum expositio, vel secundum quod
se praebebat occasio disputandi; partim quidem quia eorundem frequens repetitio et fastidium et confusionem
generabat in animis auditorum. Haec igitur et alia huiusmodi evitare studentes, tentabimus, cum confidentia
divini auxilii, ea quae ad sacram doctrinam pertinent, breviter ac dilucide prosequi, secundum quod materia
patietur.
|q1 Quaestio 1
Et ut intentio nostra sub aliquibus certis limitibus comprehendatur, necessarium est primo investigare de ipsa
sacra doctrina, qualis sit, et ad quae se extendat. Circa quae quaerenda sunt decem. Primo, de necessitate huius
doctrinae. Secundo, utrum sit scientia. Tertio, utrum sit una vel plures. Quarto, utrum sit speculativa vel practica.
Quinto, de comparatione eius ad alias scientias. Sexto, utrum sit sapientia. Septimo, quid sit subiectum eius.
Octavo, utrum sit argumentativa. Nono, utrum uti debeat metaphoricis vel symbolicis locutionibus. Decimo,
utrum Scriptura sacra huius doctrinae sit secundum plures sensus exponenda.
|a1 Articulus 1
AG1
Ad primum sic proceditur. Videtur quod non sit necessarium, praeter philosophicas disciplinas, aliam doctrinam
haberi. Ad ea enim quae supra rationem sunt, homo non debet conari, secundum illud Eccli. III, altiora te ne
quaesieris.
Sed ea quae rationi subduntur, sufficienter traduntur in philosophicis disciplinis. Superfluum igitur videtur,
praeter philosophicas disciplinas, aliam doctrinam haberi.
AG2
Praeterea, doctrina non potest esse nisi de ente, nihil enim scitur nisi verum, quod cum ente convertitur. Sed de
omnibus entibus tractatur in philosophicis disciplinis, et etiam de Deo, unde quaedam pars philosophiae dicitur
theologia, sive scientia divina, ut patet per Philosophum in VI metaphys..
Non fuit igitur necessarium, praeter philosophicas disciplinas, aliam doctrinam haberi.
SC
Sed contra est quod dicitur II ad Tim. III, omnis Scriptura divinitus inspirata utilis est ad docendum, ad
arguendum, ad corripiendum, ad erudiendum ad iustitiam.
Scriptura autem divinitus inspirata non pertinet ad philosophicas disciplinas, quae sunt secundum rationem
humanam inventae. Utile igitur est, praeter philosophicas disciplinas, esse aliam scientiam divinitus inspiratam.
CO

1

