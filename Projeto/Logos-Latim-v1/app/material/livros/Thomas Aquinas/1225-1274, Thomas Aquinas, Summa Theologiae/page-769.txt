Ad tertium dicendum quod, quando sunt duae causae ad contrarios motus inclinantes, utraque alteram impedit, et
tamen illa finaliter vincit, quae fortior est et diuturnior. In eo autem qui tristatur de his in quibus simul cum
amico mortuo vel absente delectari consuevit, duae causae in contrarium moventes inveniuntur.
Nam mors vel absentia amici recogitata, inclinat ad dolorem, bonum autem praesens inclinat ad delectationem.
Unde utrumque per alterum minuitur. Sed tamen, quia fortius movet sensus praesentis quam memoria praeteriti,
et amor sui ipsius quam amor alterius diuturnius manet; inde est quod finaliter delectatio tristitiam expellit.
Unde post pauca subdit ibidem Augustinus quod pristinis generibus delectationum cedebat dolor eius.
|a2 Articulus 2
AG1
Ad secundum sic proceditur. Videtur quod fletus non mitiget tristitiam. Nullus enim effectus diminuit suam
causam. Sed fletus, vel gemitus, est effectus tristitiae.
Ergo non minuit tristitiam.
AG2
Praeterea, sicut fletus vel gemitus est effectus tristitiae, ita risus est effectus laetitiae. Sed risus non minuit
laetitiam.
Ergo fletus non mitigat tristitiam.
AG3
Praeterea, in fletu repraesentatur nobis malum contristans. Sed imaginatio rei contristantis auget tristitiam, sicut
imaginatio rei delectantis auget laetitiam.
Ergo videtur quod fletus non mitiget tristitiam.
SC
Sed contra est quod Augustinus dicit, in IV confess., quod quando dolebat de morte amici, in solis gemitibus et
lacrimis erat ei aliquantula requies.
CO
Respondeo dicendum quod lacrimae et gemitus naturaliter mitigant tristitiam. Et hoc duplici ratione. Primo
quidem, quia omne nocivum interius clausum magis affligit, quia magis multiplicatur intentio animae circa
ipsum, sed quando ad exteriora diffunditur, tunc animae intentio ad exteriora quodammodo disgregatur, et sic
interior dolor minuitur. Et propter hoc, quando homines qui sunt in tristitiis, exterius suam tristitiam manifestant
vel fletu aut gemitu, vel etiam verbo, mitigatur tristitia. Secundo, quia semper operatio conveniens homini
secundum dispositionem in qua est, sibi est delectabilis.
Fletus autem et gemitus sunt quaedam operationes convenientes tristato vel dolenti. Et ideo efficiuntur ei
delectabiles.
Cum igitur omnis delectatio aliqualiter mitiget tristitiam vel dolorem, ut dictum est, sequitur quod per planctum
et gemitum tristitia mitigetur.
RA1
Ad primum ergo dicendum quod ipsa habitudo causae ad effectum contrariatur habitudini contristantis ad
contristatum, nam omnis effectus est conveniens suae causae, et per consequens est ei delectabilis; contristans
autem contrariatur contristato. Et ideo effectus tristitiae habet contrariam habitudinem ad contristatum, quam
contristans ad ipsum. Et propter hoc, mitigatur tristitia per effectum tristitiae, ratione contrarietatis praedictae.
RA2
Ad secundum dicendum quod habitudo effectus ad causam est similis habitudini delectantis ad delectatum, quia
utrobique convenientia invenitur. Omne autem simile auget suum simile.
Et ideo per risum et alios effectus laetitiae augetur laetitia, nisi forte per accidens, propter excessum.
RA3
Ad tertium dicendum quod imaginatio rei contristantis, quantum est de se, nata est augere tristitiam, sed ex hoc
ipso quod homo imaginatur quod facit illud quod convenit sibi secundum talem statum, consurgit inde quaedam
delectatio. Et eadem ratione, si alicui subrepat risus in statu in quo videtur sibi esse lugendum, ex hoc ipso dolet,
tanquam faciat id quod non convenit, ut tullius dicit, in III de tuscul. Quaestionibus.
|a3 Articulus 3
AG1
Ad tertium sic proceditur. Videtur quod dolor amici compatientis non mitiget tristitiam. Contrariorum enim
contrarii sunt effectus.
Sed sicut Augustinus dicit, VIII confess., quando cum multis gaudetur, in singulis uberius est gaudium, quia
fervere faciunt se, et inflammantur ex alterutro.
Ergo, pari ratione, quando multi simul tristantur, videtur quod sit maior tristitia.
AG2
Praeterea, hoc requirit amicitia, ut amoris vicem quis rependat, ut Augustinus dicit, IV confess..

769

