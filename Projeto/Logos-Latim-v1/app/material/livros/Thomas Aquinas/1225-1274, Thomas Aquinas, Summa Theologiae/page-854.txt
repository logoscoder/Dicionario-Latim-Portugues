Sed contra est quod dicitur in II ethic., quod passiones neque virtutes sunt neque malitiae.
CO
Respondeo dicendum quod virtus moralis non potest esse passio.
Et hoc patet triplici ratione. Primo quidem, quia passio est motus quidam appetitus sensitivi, ut supra dictum est.
Virtus autem moralis non est motus aliquis, sed magis principium appetitivi motus, habitus quidam existens.
Secundo quia passiones ex seipsis non habent rationem boni vel mali. Bonum enim vel malum hominis est
secundum rationem, unde passiones, secundum se consideratae, se habent et ad bonum et ad malum, secundum
quod possunt convenire rationi vel non convenire. Nihil autem tale potest esse virtus, cum virtus solum ad
bonum se habeat, ut supra dictum est.
Tertio quia, dato quod aliqua passio se habeat solum ad bonum, vel solum ad malum, secundum aliquem
modum; tamen motus passionis, inquantum passio est, principium habet in ipso appetitu, et terminum in ratione,
in cuius conformitatem appetitus tendit.
Motus autem virtutis est e converso, principium habens in ratione et terminum in appetitu, secundum quod a
ratione movetur.
Unde in definitione virtutis moralis dicitur, in II ethic., quod est habitus electivus in medietate consistens
determinata ratione, prout sapiens determinabit.
RA1
Ad primum ergo dicendum quod virtus, secundum suam essentiam, non est medium inter passiones, sed
secundum suum effectum, quia scilicet inter passiones medium constituit.
RA2
Ad secundum dicendum quod, si vitium dicatur habitus secundum quem quis male operatur, manifestum est
quod nulla passio est vitium.
Si vero dicatur vitium peccatum, quod est actus vitiosus, sic nihil prohibet passionem esse vitium, et e contrario
concurrere ad actum virtutis; secundum quod passio vel contrariatur rationi, vel sequitur actum rationis.
RA3
Ad tertium dicendum quod misericordia dicitur esse virtus, idest virtutis actus, secundum quod motus ille animi
rationi servit, quando scilicet ita praebetur misericordia, ut iustitia conservetur, sive cum indigenti tribuitur, sive
cum ignoscitur poenitenti, ut Augustinus dicit ibidem.
Si tamen misericordia dicatur aliquis habitus quo homo perficitur ad rationabiliter miserendum, nihil prohibet
misericordiam sic dictam esse virtutem.
Et eadem est ratio de similibus passionibus.
|a2 Articulus 2
AG1
Ad secundum sic proceditur. Videtur quod virtus moralis cum passione esse non possit.
Dicit enim Philosophus, in IV topic., quod mitis est qui non patitur, patiens autem qui patitur et non deducitur. Et
eadem ratio est de omnibus virtutibus moralibus. Ergo omnis virtus moralis est sine passione.
AG2
Praeterea, virtus est quaedam recta habitudo animae, sicut sanitas corporis, ut dicitur in VII physic., unde virtus
quaedam sanitas animae esse videtur, ut tullius dicit, in IV de tuscul. Quaest..
Passiones autem animae dicuntur morbi quidam animae, ut in eodem libro tullius dicit.
Sanitas autem non compatitur secum morbum. Ergo neque virtus compatitur animae passionem.
AG3
Praeterea, virtus moralis requirit perfectum usum rationis etiam in particularibus. Sed hoc impeditur per
passiones, dicit enim Philosophus, in VI ethic., quod delectationes corrumpunt existimationem prudentiae; et
Sallustius dicit, in catilinario, quod non facile verum perspicit animus, ubi illa officiunt, scilicet animi passiones.
Virtus ergo moralis non potest esse cum passione.
SC
Sed contra est quod Augustinus dicit, in XIV de CIV. Dei, si perversa est voluntas, perversos habebit hos motus,
scilicet passionum, si autem recta est, non solum inculpabiles, verum etiam laudabiles erunt.
Sed nullum laudabile excluditur per virtutem moralem. Virtus ergo moralis non excludit passiones, sed potest
esse cum ipsis.
CO
Respondeo dicendum quod circa hoc fuit discordia inter stoicos et Peripateticos, sicut Augustinus dicit, IX de
CIV. Dei. Stoici enim posuerunt quod passiones animae non possunt esse in sapiente, sive virtuoso, Peripatetici
vero, quorum sectam Aristoteles instituit, ut Augustinus dicit in IX de CIV. Dei, posuerunt quod passiones simul
cum virtute morali esse possunt, sed ad medium reductae.
Haec autem diversitas, sicut Augustinus ibidem dicit, magis erat secundum verba, quam secundum eorum
sententias. Quia enim stoici non distinguebant inter appetitum intellectivum, qui est voluntas, et inter appetitum
sensitivum, qui per irascibilem et concupiscibilem dividitur; non distinguebant in hoc passiones animae ab aliis
854

