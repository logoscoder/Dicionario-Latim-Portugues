mortis, spiritualis autem mortis nullus potest esse alteri causa per se et sufficiens; quia nullus spiritualiter moritur
nisi propria voluntate peccando.
|a9 Articulus 9
AG1
Ad nonum sic proceditur. Videtur quod propter conditionem personae in quam peccatur, peccatum non
aggravetur. Si enim hoc esset, maxime aggravaretur ex hoc quod aliquis peccat contra aliquem virum iustum et
sanctum. Sed ex hoc non aggravatur peccatum, minus enim laeditur ex iniuria illata virtuosus, qui aequanimiter
tolerat, quam alii, qui etiam interius scandalizati laeduntur. Ergo conditio personae in quam peccatur, non
aggravat peccatum.
AG2
Praeterea, si conditio personae aggravaret peccatum, maxime aggravaretur ex propinquitate, quia sicut tullius
dicit in paradoxis, in servo necando semel peccatur, in patris vita violanda multa peccantur.
Sed propinquitas personae in quam peccatur, non videtur aggravare peccatum, quia unusquisque sibi ipsi
maxime est propinquus; et tamen minus peccat qui aliquod damnum sibi infert, quam si inferret alteri, puta si
occideret equum suum, quam si occideret equum alterius, ut patet per Philosophum, in V ethic..
Ergo propinquitas personae non aggravat peccatum.
AG3
Praeterea, conditio personae peccantis praecipue aggravat peccatum ratione dignitatis vel scientiae, secundum
illud Sap. VI, potentes potenter tormenta patientur; et Luc. XII, servus sciens voluntatem Domini, et non faciens,
plagis vapulabit multis.
Ergo, pari ratione, ex parte personae in quam peccatur, magis aggravaret peccatum dignitas aut scientia personae
in quam peccatur. Sed non videtur gravius peccare qui facit iniuriam personae ditiori vel potentiori, quam alicui
pauperi, quia non est personarum acceptio apud Deum, secundum cuius iudicium gravitas peccati pensatur. Ergo
conditio personae in quam peccatur, non aggravat peccatum.
SC
Sed contra est quod in sacra Scriptura specialiter vituperatur peccatum quod contra servos Dei committitur, sicut
III Reg. XIX, altaria tua destruxerunt, et prophetas tuos occiderunt gladio.
Vituperatur etiam specialiter peccatum commissum contra personas propinquas, secundum illud Mich. VII, filius
contumeliam facit patri, filia consurgit adversus matrem suam.
Vituperatur etiam specialiter peccatum quod committitur contra personas in dignitate constitutas, ut patet iob
XXXIV, qui dicit regi, apostata; qui vocat duces impios.
Ergo conditio personae in quam peccatur, aggravat peccatum.
CO
Respondeo dicendum quod persona in quam peccatur, est quodammodo obiectum peccati.
Dictum est autem supra quod prima gravitas peccati attenditur ex parte obiecti. Ex quo quidem tanto attenditur
maior gravitas in peccato, quanto obiectum eius est principalior finis. Fines autem principales humanorum
actuum sunt Deus, ipse homo, et proximus, quidquid enim facimus, propter aliquod horum facimus; quamvis
etiam horum trium unum sub altero ordinetur. Potest igitur ex parte horum trium considerari maior vel minor
gravitas in peccato secundum conditionem personae in quam peccatur. Primo quidem, ex parte Dei, cui tanto
magis aliquis homo coniungitur, quanto est virtuosior vel Deo sacratior.
Et ideo iniuria tali personae illata, magis redundat in Deum, secundum illud Zach. II, qui vos tetigerit, tangit
pupillam oculi mei.
Unde peccatum fit gravius ex hoc quod peccatur in personam magis Deo coniunctam, vel ratione virtutis vel
ratione officii. Ex parte vero sui ipsius, manifestum est quod tanto aliquis gravius peccat, quanto in magis
coniunctam personam, seu naturali necessitudine, seu beneficiis, seu quacumque coniunctione, peccaverit, quia
videtur in seipsum magis peccare, et pro tanto gravius peccat, secundum illud Eccli. XIV, qui sibi nequam est,
cui bonus erit? ex parte vero proximi, tanto gravius peccatur, quanto peccatum plures tangit. Et ideo peccatum
quod fit in personam publicam, puta regem vel principem, qui gerit personam totius multitudinis, est gravius
quam peccatum quod committitur contra unam personam privatam, unde specialiter dicitur Exod. XXII, principi
populi tui non maledices.
Et similiter iniuria quae fit alicui famosae personae, videtur esse gravior, ex hoc quod in scandalum et in
turbationem plurimorum redundat.
RA1
Ad primum ergo dicendum quod ille qui infert iniuriam virtuoso, quantum est in se, turbat eum et interius et
exterius.
Sed quod iste interius non turbetur, contingit ex eius bonitate, quae non diminuit peccatum iniuriantis.
RA2
Ad secundum dicendum quod nocumentum quod quis sibi ipsi infert in his quae subsunt dominio propriae
voluntatis, sicut in rebus possessis, habet minus de peccato quam si alteri inferatur, quia propria voluntate hoc
935

