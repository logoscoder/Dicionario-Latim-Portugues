Sed Angelorum non est accedere ad altare, tanquam aliquid inde sumpturi. Ergo Angelorum non est spiritualiter
manducare.
CO
Respondeo dicendum quod in hoc sacramento continetur ipse Christus, non quidem in specie propria, sed in
specie sacramenti. Dupliciter ergo contingit manducare spiritualiter.
Uno modo, ipsum Christum prout in sua specie consistit.
Et hoc modo Angeli spiritualiter manducant ipsum Christum, inquantum ei uniuntur fruitione caritatis perfectae
et visione manifesta (quem panem expectamus in patria), non per fidem, sicut nos hic ei unimur.
Alio modo contingit spiritualiter manducare Christum prout est sub speciebus huius sacramenti, inquantum
scilicet aliquis credit in Christum cum desiderio sumendi hoc sacramentum. Et hoc non solum est manducare
Christum spiritualiter, sed etiam spiritualiter manducare hoc sacramentum. Quod non competit Angelis. Et ideo
Angeli, etsi spiritualiter manducent Christum, non convenit tamen eis spiritualiter manducare hoc sacramentum.
RA1
Ad primum ergo dicendum quod sumptio Christi sub hoc sacramento ordinatur, sicut ad finem, ad fruitionem
patriae, qua Angeli eo fruuntur. Et quia ea quae sunt ad finem, derivantur a fine, inde est quod ista manducatio
Christi qua eum sumimus sub hoc sacramento, quodammodo derivatur ab illa manducatione qua Angeli fruuntur
Christo in patria. Et ideo dicitur homo manducare panem Angelorum, quia primo et principaliter est Angelorum,
qui eo fruuntur in propria specie; secundario autem est hominum, qui Christum sub sacramento accipiunt.
RA2
Ad secundum dicendum quod ad societatem corporis mystici pertinent quidem et homines per fidem, Angeli
autem per manifestam visionem. Sacramenta autem proportionantur fidei, per quam veritas videtur in speculo et
in aenigmate.
Et ideo hic, proprie loquendo, non Angelis, sed hominibus proprie convenit manducare spiritualiter hoc
sacramentum.
RA3
Ad tertium dicendum quod Christus manet in hominibus secundum praesentem statum per fidem, sed in Angelis
beatis est per manifestam visionem. Et ideo non est simile, sicut dictum est.
|a3 Articulus 3
AG1
Ad tertium sic proceditur. Videtur quod nullus possit manducare Christum sacramentaliter nisi homo iustus.
Dicit enim Augustinus, in libro de remedio poenitentiae ut quid paras dentem et ventrem? crede, et manducasti.
Credere enim in eum, hoc est panem vivum manducare.
Sed peccator non credit in eum, quia non habet fidem formatam, ad quam pertinet credere in Deum, ut in
secunda parte habitum est.
Ergo peccator non potest manducare hoc sacramentum, qui est panis vivus.
AG2
Praeterea, hoc sacramentum dicitur esse maxime sacramentum caritatis, ut supra dictum est.
Sed, sicut infideles privantur fide, ita omnes peccatores sunt privati caritate.
Infideles autem non videntur sacramentaliter posse sumere hoc sacramentum, cum in forma huius sacramenti
dicatur, mysterium fidei.
Ergo, pari ratione, nec aliquis peccatorum potest corpus Christi sacramentaliter manducare.
AG3
Praeterea, peccator magis est abominabilis Deo quam creatura irrationalis, dicitur enim in Psalmo de homine
peccatore, homo, cum in honore esset, non intellexit, comparatus est iumentis insipientibus, et similis factus est
illis.
Sed animal brutum, puta mus aut canis, non potest sumere hoc sacramentum, sicut etiam non potest sumere
sacramentum baptismi. Ergo videtur quod, pari ratione, neque peccatores hoc sacramentum manducent.
SC
Sed contra est quod super illud Ioan. VI, ut si quis manducaverit non moriatur, dicit Augustinus, multi de altari
accipiunt, et accipiendo moriuntur, unde dicit apostolus, iudicium sibi manducat et bibit.
Sed non moriuntur sumendo nisi peccatores. Ergo peccatores corpus Christi sacramentaliter manducant, et non
solum iusti.
CO
Respondeo dicendum quod circa hoc quidam antiqui erraverunt, dicentes quod corpus Christi nec etiam a
peccatoribus sacramentaliter sumitur, sed, quam cito labiis peccatoris figitur, tam cito sub speciebus
sacramentalibus desinit esse corpus Christi.
Sed hoc est erroneum. Derogat enim veritati huius sacramenti, ad quam pertinet, sicut supra dictum est, quod,
manentibus speciebus corpus Christi sub eis esse non desinat. Species autem manent quandiu substantia panis
maneret si ibi adesset, ut supra dictum est.
2518

