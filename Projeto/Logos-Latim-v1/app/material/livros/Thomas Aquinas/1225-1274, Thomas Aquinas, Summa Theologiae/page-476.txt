Sed imago Dei dicitur aliqua creatura, inquantum Deo coniungitur.
Ergo Angelus non est magis ad imaginem Dei quam homo.
AG3
Praeterea, creatura dicitur ad imaginem Dei, inquantum est intellectualis naturae. Sed intellectualis natura non
intenditur nec remittitur, non enim est de genere accidentis, cum sit in genere substantiae.
SC
Sed contra est quod dicit Gregorius, in quadam homilia, quod Angelus dicitur signaculum similitudinis, quia in
eo similitudo divinae imaginis magis insinuatur expressa.
CO
Respondeo dicendum quod de imagine Dei loqui dupliciter possumus. Uno modo, quantum ad id in quo primo
consideratur ratio imaginis, quod est intellectualis natura. Et sic imago Dei est magis in Angelis quam sit in
hominibus, quia intellectualis natura perfectior est in eis, ut ex supra dictis patet.
Secundo potest considerari imago Dei in homine, quantum ad id in quo secundario consideratur, prout scilicet in
homine invenitur quaedam Dei imitatio, inquantum scilicet homo est de homine, sicut Deus de Deo; et
inquantum anima hominis est tota in toto corpore eius, et iterum tota in qualibet parte ipsius, sicut Deus se habet
ad mundum. Et secundum haec et similia, magis invenitur Dei imago in homine quam in Angelo. Sed quantum
ad hoc non attenditur per se ratio divinae imaginis in homine, nisi praesupposita prima imitatione, quae est
secundum intellectualem naturam, alioquin etiam animalia bruta essent ad imaginem Dei. Et ideo, cum quantum
ad intellectualem naturam Angelus sit magis ad imaginem Dei quam homo, simpliciter concedendum est
Angelum magis esse ad imaginem Dei; hominem autem secundum quid.
RA1
Ad primum ergo dicendum quod Augustinus excludit a Dei imagine alias inferiores creaturas intellectu carentes,
non autem Angelos.
RA2
Ad secundum dicendum quod, sicut ignis dicitur esse subtilissimum corporum secundum suam speciem, cum
tamen unus ignis sit alio subtilior; ita dicitur quod nihil est coniunctius Deo quam mens humana, secundum
genus intellectualis naturae; quia, sicut ipse supra praemiserat, quae sapiunt, ita sunt illi similitudine proxima, ut
in creaturis nihil sit propinquius.
Unde per hoc non excluditur quin Angelus sit magis ad Dei imaginem.
RA3
Ad tertium dicendum quod, cum dicitur quod substantia non recipit magis et minus, non intelligitur quod una
species substantiae non sit perfectior quam alia, sed quod unum et idem individuum non participet suam speciem
quandoque magis, quandoque minus. Nec etiam a diversis individuis participatur species substantiae secundum
magis et minus.
|a4 Articulus 4
AG1
Ad quartum sic proceditur. Videtur quod imago Dei non inveniatur in quolibet homine.
Dicit enim apostolus, I ad Cor. XI, quod vir est imago Dei, mulier autem est imago viri.
Cum ergo mulier sit individuum humanae speciei, non cuilibet individuo convenit esse imaginem Dei.
AG2
Praeterea, apostolus dicit, Rom. VIII, quod illos quos Deus praescivit conformes fieri imagini filii sui, hos
praedestinavit.
Sed non omnes homines praedestinati sunt.
Ergo non omnes homines habent conformitatem imaginis.
AG3
Praeterea, similitudo est de ratione imaginis, ut supra dictum est.
Sed per peccatum fit homo Deo dissimilis.
Ergo amittit Dei imaginem.
SC
Sed contra est quod dicitur in Psalmo XXXVIII, veruntamen in imagine pertransit homo.
CO
Respondeo dicendum quod, cum homo secundum intellectualem naturam ad imaginem Dei esse dicatur,
secundum hoc est maxime ad imaginem Dei, secundum quod intellectualis natura Deum maxime imitari potest.
Imitatur autem intellectualis natura maxime Deum quantum ad hoc, quod Deus seipsum intelligit et amat. Unde
imago Dei tripliciter potest considerari in homine. Uno quidem modo, secundum quod homo habet aptitudinem
naturalem ad intelligendum et amandum Deum, et haec aptitudo consistit in ipsa natura mentis, quae est
communis omnibus hominibus. Alio modo, secundum quod homo actu vel habitu Deum cognoscit et amat, sed
tamen imperfecte, et haec est imago per conformitatem gratiae. Tertio modo, secundum quod homo Deum actu
cognoscit et amat perfecte, et sic attenditur imago secundum similitudinem gloriae.
476

