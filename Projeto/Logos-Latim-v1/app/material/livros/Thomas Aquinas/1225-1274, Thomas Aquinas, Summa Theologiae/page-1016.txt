ideo condere legem vel pertinet ad totam multitudinem, vel pertinet ad personam publicam quae totius
multitudinis curam habet. Quia et in omnibus aliis ordinare in finem est eius cuius est proprius ille finis.
RA1
Ad primum ergo dicendum quod, sicut supra dictum est, lex est in aliquo non solum sicut in regulante, sed etiam
participative sicut in regulato. Et hoc modo unusquisque sibi est lex, inquantum participat ordinem alicuius
regulantis.
Unde et ibidem subditur, qui ostendunt opus legis scriptum in cordibus suis.
RA2
Ad secundum dicendum quod persona privata non potest inducere efficaciter ad virtutem. Potest enim solum
monere, sed si sua monitio non recipiatur, non habet vim coactivam; quam debet habere lex, ad hoc quod
efficaciter inducat ad virtutem, ut Philosophus dicit, in X ethic..
Hanc autem virtutem coactivam habet multitudo vel persona publica, ad quam pertinet poenas infligere, ut infra
dicetur.
Et ideo solius eius est leges facere.
RA3
Ad tertium dicendum quod, sicut homo est pars domus, ita domus est pars civitatis, civitas autem est communitas
perfecta, ut dicitur in I politic..
Et ideo sicut bonum unius hominis non est ultimus finis, sed ordinatur ad commune bonum; ita etiam et bonum
unius domus ordinatur ad bonum unius civitatis, quae est communitas perfecta. Unde ille qui gubernat aliquam
familiam, potest quidem facere aliqua praecepta vel statuta; non tamen quae proprie habeant rationem legis.
|a4 Articulus 4
AG1
Ad quartum sic proceditur. Videtur quod promulgatio non sit de ratione legis. Lex enim naturalis maxime habet
rationem legis.
Sed lex naturalis non indiget promulgatione.
Ergo non est de ratione legis quod promulgetur.
AG2
Praeterea, ad legem pertinet proprie obligare ad aliquid faciendum vel non faciendum. Sed non solum obligantur
ad implendam legem illi coram quibus promulgatur lex, sed etiam alii.
Ergo promulgatio non est de ratione legis.
AG3
Praeterea, obligatio legis extenditur etiam in futurum, quia leges futuris negotiis necessitatem imponunt, ut iura
dicunt.
Sed promulgatio fit ad praesentes.
Ergo promulgatio non est de necessitate legis.
SC
Sed contra est quod dicitur in decretis, IV dist., quod leges instituuntur cum promulgantur.
CO
Respondeo dicendum quod, sicut dictum est, lex imponitur aliis per modum regulae et mensurae. Regula autem
et mensura imponitur per hoc quod applicatur his quae regulantur et mensurantur. Unde ad hoc quod lex virtutem
obligandi obtineat, quod est proprium legis, oportet quod applicetur hominibus qui secundum eam regulari
debent. Talis autem applicatio fit per hoc quod in notitiam eorum deducitur ex ipsa promulgatione. Unde
promulgatio necessaria est ad hoc quod lex habeat suam virtutem.
Et sic ex quatuor praedictis potest colligi definitio legis, quae nihil est aliud quam quaedam rationis ordinatio ad
bonum commune, ab eo qui curam communitatis habet, promulgata.
RA1
Ad primum ergo dicendum quod promulgatio legis naturae est ex hoc ipso quod Deus eam mentibus hominum
inseruit naturaliter cognoscendam.
RA2
Ad secundum dicendum quod illi coram quibus lex non promulgatur, obligantur ad legem servandam, inquantum
in eorum notitiam devenit per alios, vel devenire potest, promulgatione facta.
RA3
Ad tertium dicendum quod promulgatio praesens in futurum extenditur per firmitatem Scripturae, quae
quodammodo semper eam promulgat.
Unde Isidorus dicit, in II etymol., quod lex a legendo vocata est, quia scripta est.
|q91 Quaestio 91
|a0 Prologus

1016

