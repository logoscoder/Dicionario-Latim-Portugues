Praeterea, Damascenus dicit quod homo impetum facit ad operationem, et dicitur impetus, deinde utitur, et
dicitur usus.
Sed operatio pertinet ad potentiam executivam. Actus autem voluntatis non sequitur actum executivae potentiae,
sed executio est ultimum. Ergo usus non est actus voluntatis.
AG3
Praeterea, Augustinus dicit, in libro octoginta trium quaest., omnia quae facta sunt, in usum hominis facta sunt,
quia omnibus utitur iudicando ratio quae hominibus data est.
Sed iudicare de rebus a Deo creatis pertinet ad rationem speculativam; quae omnino separata videtur a voluntate,
quae est principium humanorum actuum. Ergo uti non est actus voluntatis.
SC
Sed contra est quod Augustinus dicit, in X de Trin., uti est assumere aliquid in facultatem voluntatis.
CO
Respondeo dicendum quod usus rei alicuius importat applicationem rei illius ad aliquam operationem, unde et
operatio ad quam applicamus rem aliquam, dicitur usus eius; sicut equitare est usus equi, et percutere est usus
baculi.
Ad operationem autem applicamus et principia interiora agendi, scilicet ipsas potentias animae vel membra
corporis, ut intellectum ad intelligendum, et oculum ad videndum; et etiam res exteriores, sicut baculum ad
percutiendum. Sed manifestum est quod res exteriores non applicamus ad aliquam operationem nisi per principia
intrinseca, quae sunt potentiae animae, aut habitus potentiarum, aut organa, quae sunt corporis membra.
Ostensum est autem supra quod voluntas est quae movet potentias animae ad suos actus; et hoc est applicare eas
ad operationem. Unde manifestum est quod uti primo et principaliter est voluntatis, tanquam primi moventis;
rationis autem tanquam dirigentis; sed aliarum potentiarum tanquam exequentium, quae comparantur ad
voluntatem, a qua applicantur ad agendum, sicut instrumenta ad principale agens. Actio autem proprie non
attribuitur instrumento, sed principali agenti, sicut aedificatio aedificatori, non autem instrumentis. Unde
manifestum est quod uti proprie est actus voluntatis.
RA1
Ad primum ergo dicendum quod ratio quidem in aliud refert, sed voluntas tendit in id quod est in aliud relatum
per rationem.
Et secundum hoc dicitur quod uti est referre aliquid in alterum.
RA2
Ad secundum dicendum quod Damascenus loquitur de usu, secundum quod pertinet ad executivas potentias.
RA3
Ad tertium dicendum quod etiam ipsa ratio speculativa applicatur ad opus intelligendi vel iudicandi, a voluntate.
Et ideo intellectus speculativus uti dicitur tanquam a voluntate motus, sicut aliae executivae potentiae.
|a2 Articulus 2
AG1
Ad secundum sic proceditur. Videtur quod uti conveniat brutis animalibus. Frui enim est nobilius quam uti, quia,
ut Augustinus dicit in X de Trin., utimur eis quae ad aliud referimus, quo fruendum est.
Sed frui convenit brutis animalibus, ut supra dictum est.
Ergo multo magis convenit eis uti.
AG2
Praeterea, applicare membra ad agendum est uti membris.
Sed bruta animalia applicant membra ad aliquid agendum; sicut pedes ad ambulandum, cornua ad percutiendum.
Ergo brutis animalibus convenit uti.
SC
Sed contra est quod Augustinus dicit, in libro octoginta trium quaest., uti aliqua re non potest nisi animal quod
rationis est particeps.
CO
Respondeo dicendum quod, sicut dictum est, uti est applicare aliquod principium actionis ad actionem, sicut
consentire est applicare motum appetitivum ad aliquid appetendum, ut dictum est.
Applicare autem aliquid ad alterum non est nisi eius quod habet arbitrium super illud, quod non est nisi eius qui
scit referre aliquid in alterum, quod ad rationem pertinet. Et ideo solum animal rationale et consentit, et utitur.
RA1
Ad primum ergo dicendum quod frui importat absolutum motum appetitus in appetibile, sed uti importat motum
appetitus ad aliquid in ordine ad alterum. Si ergo comparentur uti et frui quantum ad obiecta, sic frui est nobilius
quam uti, quia id quod est absolute appetibile, est melius quam id quod est appetibile solum in ordine ad aliud.
Sed si comparentur quantum ad vim apprehensivam praecedentem, maior nobilitas requiritur ex parte usus, quia
ordinare aliquid in alterum est rationis; absolute autem aliquid apprehendere potest etiam sensus.
RA2
665

