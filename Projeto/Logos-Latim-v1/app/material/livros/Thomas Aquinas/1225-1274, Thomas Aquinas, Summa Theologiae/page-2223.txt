RA1
Ad primum ergo dicendum quod illa conceptio tria privilegia habuit, scilicet, quod esset sine peccato originali;
quod esset non puri hominis, sed Dei et hominis; item quod esset conceptio virginis. Et haec tria habuit a spiritu
sancto.
Et ideo dicit Damascenus, quantum ad primum, quod spiritus sanctus supervenit virgini purgans ipsam, idest,
praeservans ne cum peccato originali conciperet. Quantum ad secundum, dicit, et virtutem susceptivam verbi Dei
tribuens, idest, ut conciperet verbum Dei. Quantum autem ad tertium, dicit, simul et generativam, ut, scilicet,
manens virgo posset generare, non quidem active sed passive, sicut aliae matres hoc consequuntur ex semine
viri.
RA2
Ad secundum dicendum quod potentia generativa in femina est imperfecta respectu potentiae generativae quae
est in mare. Et ideo, sicut in artibus ars inferior disponit materiam, ars autem superior inducit formam, ut dicitur
in II physic.; ita etiam virtus generativa feminae praeparat materiam, virtus vero activa maris format materiam
praeparatam.
RA3
Ad tertium dicendum quod ad hoc quod transmutatio sit naturalis, non requiritur quod in materia sit principium
activum, sed solum passivum, ut dictum est.
|q33 Quaestio 33
|a0 Prologus
Deinde considerandum est de modo et ordine conceptionis Christi.
Et circa hoc quaeruntur quatuor. Primo, utrum corpus Christi in primo instanti conceptionis fuerit formatum.
Secundo, utrum in primo instanti conceptionis fuerit animatum. Tertio, utrum in primo instanti conceptionis
fuerit a verbo assumptum. Quarto, utrum conceptio illa fuerit naturalis vel miraculosa.
|a1 Articulus 1
AG1
Ad primum sic proceditur. Videtur quod corpus Christi non fuerit formatum in primo instanti conceptionis.
Dicitur enim Ioan. II, quadraginta et sex annis aedificatum est templum hoc, quod exponens Augustinus, in IV
de Trin., dicit, hic numerus perfectioni dominici corporis aperte congruit.
Et in libro octoginta trium quaest. Dicit, non absurde quadraginta sex annis dicitur fabricatum esse templum,
quod corpus eius figurabat, ut, quot anni fuerunt in fabricatione templi, tot dies fuerint in corporis dominici
perfectione.
Non ergo in primo instanti conceptionis corpus Christi fuit perfecte formatum.
AG2
Praeterea, ad formationem corporis Christi requirebatur motus localis, quo purissimi sanguines de corpore
virginis ad locum congruum generationi pervenirent. Nullum autem corpus potest moveri localiter in instanti, eo
quod tempus motus dividitur secundum divisionem mobilis, ut probatur in VI physic..
Ergo corpus Christi non fuit in instanti formatum.
AG3
Praeterea, corpus Christi formatum est ex purissimis sanguinibus virginis, ut supra habitum est.
Non autem potuit esse materia illa in eodem instanti sanguis et caro, quia sic materia simul fuisset sub duabus
formis. Ergo aliud fuit instans in quo ultimo fuit sanguis, et aliud in quo primo fuit caro formata. Sed inter
quaelibet duo instantia est tempus medium. Ergo corpus Christi non fuit in instanti formatum, sed per aliquod
tempus.
AG4
Praeterea, sicut potentia augmentativa requirit determinatum tempus in suo actu, ita etiam virtus generativa,
utraque enim est potentia naturalis ad vegetabilem animam pertinens. Sed corpus Christi fuit determinato
tempore augmentatum, sicut et aliorum hominum corpora, dicitur enim Luc. II, quod proficiebat aetate et
sapientia.
Ergo videtur quod, pari ratione, formatio corporis eius, quae pertinet ad vim generativam, non fuerit in instanti,
sed determinato tempore quo aliorum hominum corpora formantur.
SC
Sed contra est quod Gregorius dicit, XVIII Moral., Angelo nuntiante, et spiritu adveniente, mox verbum in utero,
mox intra uterum verbum caro.
CO
Respondeo dicendum quod in conceptione corporis Christi tria est considerare, primo quidem, motum localem
sanguinis ad locum generationis; secundo, formationem corporis ex tali materia; tertio, augmentum quo
perducitur ad quantitatem perfectam. In quorum medio ratio conceptionis consistit, nam primum est conceptioni
2223

