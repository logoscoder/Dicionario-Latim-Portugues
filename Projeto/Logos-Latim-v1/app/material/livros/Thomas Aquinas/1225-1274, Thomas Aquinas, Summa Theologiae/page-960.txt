Quam quidem passionem ratio repellere potest, ut dictum est.
RA3
Ad tertium dicendum quod infirmitas corporis est involuntaria.
Esset autem simile, si esset voluntaria, sicut de ebrietate dictum est, quae est quaedam corporalis infirmitas.
|a8 Articulus 8
AG1
Ad octavum sic proceditur. Videtur quod peccatum quod est ex passione, non possit esse mortale. Veniale enim
peccatum dividitur contra mortale. Sed peccatum quod est ex infirmitate, est veniale, cum habeat in se causam
veniae. Cum igitur peccatum quod est ex passione, sit ex infirmitate, videtur quod non possit esse mortale.
AG2
Praeterea, causa non est potior effectu. Sed passio non potest esse peccatum mortale, non enim in sensualitate est
peccatum mortale, ut supra habitum est.
Ergo peccatum quod est ex passione, non potest esse mortale.
AG3
Praeterea, passio abducit a ratione, ut ex dictis patet.
Sed rationis est converti ad Deum vel averti ab eo, in quo consistit ratio peccati mortalis.
Peccatum ergo quod est ex passione, non potest esse mortale.
SC
Sed contra est quod apostolus dicit, Rom. VII, quod passiones peccatorum operantur in membris nostris ad
fructificandum morti.
Hoc autem est proprium mortalis peccati, quod fructificet morti.
Ergo peccatum quod est ex passione, potest esse mortale.
CO
Respondeo dicendum quod peccatum mortale, ut supra dictum est, consistit in aversione ab ultimo fine, qui est
Deus, quae quidem aversio pertinet ad rationem deliberantem, cuius etiam est ordinare in finem.
Hoc igitur solo modo potest contingere quod inclinatio animae in aliquid quod contrariatur ultimo fini, non sit
peccatum mortale quia ratio deliberans non potest occurrere, quod contingit in subitis motibus. Cum autem ex
passione aliquis procedit ad actum peccati, vel ad consensum deliberatum, hoc non fit subito. Unde ratio
deliberans potest hic occurrere, potest enim excludere, vel saltem impedire passionem, ut dictum est.
Unde si non occurrat, est peccatum mortale, sicut videmus quod multa homicidia et adulteria per passionem
committuntur.
RA1
Ad primum ergo dicendum quod veniale dicitur tripliciter.
Uno modo, ex causa, quia scilicet habet aliquam causam veniae, quae diminuit peccatum, et sic peccatum ex
infirmitate et ignorantia dicitur veniale. Alio modo, ex eventu, sicut omne peccatum per poenitentiam fit veniale,
idest veniam consecutum. Tertio modo dicitur veniale ex genere, sicut verbum otiosum. Et hoc solum veniale
opponitur mortali, obiectio autem procedit de primo.
RA2
Ad secundum dicendum quod passio est causa peccati ex parte conversionis. Quod autem sit mortale, est ex parte
aversionis, quae per accidens sequitur ad conversionem, ut dictum est.
Unde ratio non sequitur.
RA3
Ad tertium dicendum quod ratio non semper in suo actu totaliter a passione impeditur, unde remanet ei liberum
arbitrium, ut possit averti vel converti ad Deum. Si autem totaliter tolleretur usus rationis, iam non esset
peccatum nec mortale nec veniale.
|q78 Quaestio 78
|a0 Prologus
Deinde considerandum est de causa peccati quae est ex parte voluntatis, quae dicitur malitia. Et circa hoc
quaeruntur quatuor. Primo, utrum aliquis possit ex certa malitia, seu industria, peccare. Secundo, utrum
quicumque peccat ex habitu, peccet ex certa malitia. Tertio, utrum quicumque peccat ex certa malitia, peccet ex
habitu.
Quarto, utrum ille qui peccat ex certa malitia, gravius peccet quam ille qui peccat ex passione.
|a1 Articulus 1
AG1
Ad primum sic proceditur. Videtur quod nullus peccet ex industria, sive ex certa malitia.
Ignorantia enim opponitur industriae, seu certae malitiae.
960

