Respondeo dicendum quod, sicut supra dictum est, moralia speciem a fine sortiuntur. Unde et a fine ut pluries
nominantur. Ex hoc ergo dicitur aliquis parvificus quod intendit ad aliquid parvum faciendum. Parvum autem et
magnum, secundum Philosophum, in praedicamentis, relative dicuntur. Unde cum dicitur quod parvificus
intendit aliquid parvum faciendum, facere parvum intelligendum est in comparatione ad genus operis quod facit.
In quo quidem parvum et magnum potest attendi dupliciter, uno modo, ex parte operis fiendi; alio modo, ex parte
sumptus. Magnificus igitur principaliter intendit magnitudinem operis, secundario intendit magnitudinem
sumptus, quam non vitat, ut faciat magnum opus, unde Philosophus dicit, in IV ethic., quod magnificus ab
aequali sumptu opus facit magis magnificum.
Parvificus autem e converso principaliter quidem intendit parvitatem sumptus, unde Philosophus dicit, in IV
ethic., quod intendit qualiter minimum consumat, ex consequenti autem intendit parvitatem operis, quam scilicet
non recusat, dummodo parvum sumptum faciat.
Unde Philosophus dicit, ibidem, quod parvificus, maxima consumens in parvo, quod scilicet non vult expendere,
bonum perdit, scilicet magnifici operis.
Sic ergo patet quod parvificus deficit a proportione quae debet esse secundum rationem inter sumptum et opus.
Defectus autem ab eo quod est secundum rationem, causat rationem vitii.
Unde manifestum est quod parvificentia vitium est.
RA1
Ad primum ergo dicendum quod virtus moderatur parva secundum regulam rationis, a qua deficit parvificus, ut
dictum est.
Non enim dicitur parvificus qui parva moderatur, sed qui in moderando magna vel parva deficit a regula rationis.
Et ideo habet vitii rationem.
RA2
Ad secundum dicendum quod, sicut dicit Philosophus, in II rhet., timor facit consiliativos.
Et ideo parvificus diligenter ratiociniis intendit, quia inordinate timet bonorum suorum consumptionem, etiam in
minimis.
Unde hoc non est laudabile, sed vitiosum et vituperabile, quia non dirigit affectum suum secundum rationem, sed
potius rationis usum applicat ad inordinationem sui affectus.
RA3
Ad tertium dicendum quod sicut magnificus convenit cum liberali in hoc quod prompte et delectabiliter pecunias
emittit, ita etiam parvificus convenit cum illiberali sive avaro in hoc quod cum tristitia et tarditate expensas facit.
Differt autem in hoc quod illiberalitas attenditur circa communes sumptus, parvificentia autem circa magnos
sumptus, quos difficilius est facere. Et ideo minus vitium est parvificentia quam illiberalitas.
Unde Philosophus dicit, in IV ethic., quod quamvis parvificentia et oppositum vitium sint malitiae, non tamen
opprobria inferunt, quia neque sunt nociva proximo, neque sunt valde turpes.
|a2 Articulus 2
AG1
Ad secundum sic proceditur. Videtur quod parvificentiae nullum vitium opponatur. Parvo enim opponitur
magnum. Sed magnificentia non est vitium, sed virtus.
Ergo parvificentiae non opponitur vitium.
AG2
Praeterea, cum parvificentia sit vitium ex defectu, ut dictum est, videtur quod, si aliquod vitium esset
parvificentiae oppositum, quod consisteret solum in superabundanti consumptione.
Sed illi qui consumunt multa ubi pauca oporteret consumere, consumunt pauca ubi multa oporteret consumere, ut
dicitur in IV ethic., et sic habent aliquid de parvificentia.
Non ergo est aliquod vitium parvificentiae oppositum.
AG3
Praeterea, moralia sortiuntur speciem ex fine, ut dictum est.
Sed illi qui superflue consumunt, hoc faciunt causa ostentationis divitiarum, ut dicitur in IV ethic..
Hoc autem pertinet ad inanem gloriam, quae opponitur magnanimitati, ut dictum est.
Ergo nullum vitium parvificentiae opponitur.
SC
Sed contra est auctoritas Philosophi, qui, in II et IV ethic., ponit magnificentiam medium duorum oppositorum
vitiorum.
CO
Respondeo dicendum quod parvo opponitur magnum. Parvum autem et magnum, ut dictum est, relative dicuntur.
Sicut autem contingit sumptum esse parvum per comparationem ad opus, ita etiam contingit sumptum esse
magnum in comparatione ad opus, ut scilicet excedat proportionem quae esse debet sumptus ad opus secundum
regulam rationis. Unde manifestum est quod vitio parvificentiae, qua aliquis deficit a proportione debita

1783

