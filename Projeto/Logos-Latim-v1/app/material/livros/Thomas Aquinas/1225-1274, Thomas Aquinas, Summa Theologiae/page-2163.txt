quae non procedit a ratione et voluntate, non est simpliciter operatio humana, sed convenit homini secundum
aliquam partem humanae naturae, quandoque quidem secundum ipsam naturam elementi corporalis, sicut ferri
deorsum; quandoque vero secundum virtutem animae vegetabilis, sicut nutriri et augeri; quandoque vero
secundum partem sensitivam, sicut videre et audire, imaginari et memorari, concupiscere et irasci. Inter quas
operationes est differentia.
Nam operationes animae sensitivae sunt aliqualiter obedientes rationi, et ideo sunt aliqualiter rationales et
humanae, inquantum scilicet obediunt rationi, ut patet per Philosophum, in I ethic..
Operationes vero quae sequuntur animam vegetabilem, vel etiam naturam elementalis corporis, non subiiciuntur
rationi, unde nullo modo sunt rationales, nec humanae simpliciter, sed solum secundum partem humanae
naturae.
Dictum est autem supra quod quando agens inferius agit per propriam formam, tunc est alia operatio inferioris
agentis et superioris, quando vero agens inferius non agit nisi secundum quod est motum a superiori agente, tunc
est eadem operatio superioris agentis et inferioris. Sic igitur in quocumque homine puro alia est operatio
elementalis et animae vegetabilis ab operatione voluntatis, quae est proprie humana. Similiter etiam operatio
animae sensitivae quantum ad id quod non movetur a ratione, sed quantum ad id quod movetur a ratione, est
eadem operatio partis sensitivae et rationalis. Ipsius autem animae rationalis est una operatio, si attendamus ad
ipsum principium operationis, quod est ratio vel voluntas, diversificatur autem secundum respectum ad diversa
obiecta; quam quidem diversitatem aliqui appellaverunt diversitatem operatorum, magis quam operationum,
iudicantes de unitate operationis solum ex parte operativi principii; sic enim nunc quaeritur de unitate vel
pluralitate operationum in Christo. Sic igitur in quolibet puro homine est tantum una operatio quae proprie
humana dicitur, praeter quam tamen sunt in homine puro quaedam aliae operationes, quae non sunt proprie
humanae, sicut dictum est.
Sed in homine Iesu Christo nullus erat motus sensitivae partis qui non esset ordinatus a ratione. Ipsae etiam
operationes naturales et corporales aliqualiter ad eius voluntatem pertinebant, inquantum voluntatis eius erat ut
caro eius ageret et pateretur quae sunt sibi propria, ut dictum est supra.
Et ideo multo magis est una operatio in Christo quam in quocumque alio homine.
RA1
Ad primum ergo dicendum quod operatio partis sensitivae et nutritivae non est proprie humana, sicut dictum est.
Et tamen in Christo huiusmodi operationes fuerunt magis humanae quam in aliis.
RA2
Ad secundum dicendum quod potentiae et habitus diversificantur per comparationem ad obiecta, et ideo
diversitas operationum hoc modo respondet diversis potentiis et habitibus sicut etiam respondet diversis obiectis.
Talem autem diversitatem operationum non intendimus excludere ab humanitate Christi, sicut nec eam quae est
secundum aliud tempus, sed solum illam quae est secundum primum principium activum, ut dictum est.
|a3 Articulus 3
AG1
Ad tertium sic proceditur. Videtur quod actio humana Christi non potuit ei esse meritoria. Christus enim ante
mortem fuit comprehensor, sicut et modo est. Sed comprehensoris non est mereri, caritas enim comprehensoris
pertinet ad praemium beatitudinis, cum secundum eam attendatur fruitio; unde non videtur esse principium
merendi, cum non sit idem meritum et praemium. Ergo Christus ante passionem non merebatur, sicut nec modo
meretur.
AG2
Praeterea, nullus meretur id quod est sibi debitum. Sed ex hoc quod Christus est filius Dei per naturam, debetur
sibi hereditas aeterna, quam alii homines per bona opera merentur. Non ergo Christus aliquid sibi mereri potuit,
qui a principio fuit filius Dei.
AG3
Praeterea, quicumque habet id quod est principale, non proprie meretur id quod ex illo habito sequitur.
Sed Christus habuit gloriam animae, ex qua secundum communem ordinem sequitur gloria corporis, ut
Augustinus dicit, in epistola ad dioscorum, in Christo tamen dispensative factum est quod gloria animae non
derivaretur ad corpus. Non ergo Christus meruit gloriam corporis.
AG4
Praeterea, manifestatio excellentiae Christi non est bonum ipsius Christi, sed eorum qui eum cognoscunt, unde et
pro praemio promittitur dilectoribus Christi ut eis manifestetur, secundum illud Ioan. XIV, si quis diligit me,
diligetur a patre meo, et ego diligam eum, et manifestabo ei meipsum.
Ergo Christus non meruit manifestationem suae altitudinis.
SC
Sed contra est quod apostolus dicit, philipp. II, factus est obediens usque ad mortem, propter quod et Deus
exaltavit illum.
Meruit ergo obediendo suam exaltationem, et ita aliquid sibi meruit.
2163

