Et per hoc patet responsio ad obiecta.
|a8 Articulus 8
AG1
Ad octavum sic proceditur. Videtur quod ordo caritatis non cadat sub praecepto. Quicumque enim transgreditur
praeceptum iniuriam facit. Sed si aliquis diligat aliquem quantum debet, et alterum quemcumque plus diligat,
nulli facit iniuriam.
Ergo non transgreditur praeceptum.
Ordo ergo caritatis non cadit sub praecepto.
AG2
Praeterea, ea quae cadunt sub praecepto sufficienter nobis traduntur in sacra Scriptura. Sed ordo caritatis qui
supra positus est nusquam traditur nobis in sacra Scriptura.
Ergo non cadit sub praecepto.
AG3
Praeterea, ordo distinctionem quandam importat.
Sed indistincte praecipitur dilectio proximi, cum dicitur, diliges proximum tuum sicut teipsum.
Ergo ordo caritatis non cadit sub praecepto.
SC
Sed contra est quod illud quod Deus in nobis facit per gratiam, instruit per legis praecepta, secundum illud Ierem.
XXXI, dabo legem meam in cordibus eorum.
Sed Deus causat in nobis ordinem caritatis, secundum illud Cant. II, ordinavit in me caritatem.
Ergo ordo caritatis sub praecepto legis cadit.
CO
Respondeo dicendum quod, sicut dictum est, modus qui pertinet ad rationem virtuosi actus cadit sub praecepto
quod datur de actu virtutis. Ordo autem caritatis pertinet ad ipsam rationem virtutis, cum accipiatur secundum
proportionem dilectionis ad diligibile, ut ex supradictis patet.
Unde manifestum est quod ordo caritatis debet cadere sub praecepto.
RA1
Ad primum ergo dicendum quod homo plus satisfacit ei quem plus diligit. Et ita, si minus diligeret aliquis eum
quem plus debet diligere, plus vellet satisfacere illi cui minus satisfacere debet. Et sic fieret iniuria illi quem plus
debet diligere.
RA2
Ad secundum dicendum quod ordo quatuor diligendorum ex caritate in sacra Scriptura exprimitur. Nam cum
mandatur quod Deum ex toto corde diligamus, datur intelligi quod Deum super omnia debemus diligere. Cum
autem mandatur quod aliquis diligat proximum sicut seipsum, praefertur dilectio sui ipsius dilectioni proximi.
Similiter etiam cum mandatur, I Ioan. III, quod debemus pro fratribus animam ponere, idest vitam corporalem,
datur intelligi quod proximum plus debemus diligere quam corpus proprium.
Similiter etiam cum mandatur, ad Gal. Ult., quod maxime operemur bonum ad domesticos fidei; et I ad Tim. V
vituperatur qui non habet curam suorum, et maxime domesticorum; datur intelligi quod inter proximos, meliores
et magis propinquos magis debemus diligere.
RA3
Ad tertium dicendum quod ex ipso quod dicitur, diliges proximum tuum, datur consequenter intelligi quod illi
qui sunt magis proximi sunt magis diligendi.
|q45 Quaestio 45
|a0 Prologus
Deinde considerandum est de dono sapientiae, quod respondet caritati. Et primo, de ipsa sapientia; secundo, de
vitio opposito.
Circa primum quaeruntur sex. Primo, utrum sapientia debeat numerari inter dona spiritus sancti. Secundo, in quo
sit sicut in subiecto. Tertio, utrum sapientia sit speculativa tantum, vel etiam practica. Quarto, utrum sapientia
quae est donum possit esse cum peccato mortali. Quinto, utrum sit in omnibus habentibus gratiam gratum
facientem. Sexto, quae beatitudo ei respondeat.
|a1 Articulus 1
AG1
Ad primum sic proceditur. Videtur quod sapientia non debeat inter dona spiritus sancti computari. Dona enim
sunt perfectiora virtutibus, ut supra dictum est.
Sed virtus se habet solum ad bonum, unde et Augustinus dicit, in libro de Lib. Arb., quod nullus virtutibus male
utitur.
1402

