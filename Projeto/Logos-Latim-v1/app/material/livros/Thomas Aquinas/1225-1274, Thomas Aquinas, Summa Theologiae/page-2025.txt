Ad tertium dicendum quod, secundum doctrinam Domini, in operibus sanctitatis nihil homines facere debent
propter apparentiam. Quod praecipue contingit quando aliquis aliquid novum facit.
Unde chrysostomus dicit, super Matth., orans nihil novum faciat quod aspiciant homines, vel clamando, vel
pectus percutiendo, vel manus expandendo, quia scilicet ex ipsa novitate homines reddunt intentos ad
considerandum. Nec tamen omnis novitas intentos faciens homines ad considerandum, reprehensibilis est.
Potest enim et bene et male fieri.
Unde Augustinus dicit, in libro de serm. Dom. In monte, quod qui in professione christianitatis inusitato squalore
ac sordibus intentos in se oculos hominum facit, cum id voluntate faciat, non necessitate patiatur, ceteris eius
operibus potest cognosci utrum hoc contemptu superflui cultus, an ambitione aliqua faciat.
Maxime autem videntur hoc non ex ambitione facere religiosi, qui habitum vilem deferunt quasi signum suae
professionis, qua contemptum mundi profitentur.
|q188 Quaestio 188
|a0 Prologus
Deinde considerandum est de differentia religionum. Et circa hoc quaeruntur octo. Primo, utrum sint diversae
religiones, vel una tantum. Secundo, utrum aliqua religio institui possit ad opera vitae activae. Tertio, utrum
aliqua religio institui possit ad bella gerenda. Quarto, utrum possit institui aliqua religio ad praedicandum, et
huiusmodi opera exercenda. Quinto, utrum possit aliqua religio institui ad studium scientiae. Sexto, utrum religio
quae ordinatur ad vitam contemplativam, sit potior ea quae ordinatur ad vitam activam. Septimo, utrum habere
aliquid in communi diminuat de perfectione religionis. Octavo, utrum religio solitariorum sit praeferenda
religioni in societate viventium.
|a1 Articulus 1
AG1
Ad primum sic proceditur. Videtur quod non sit nisi una tantum religio. In eo enim quod totaliter et perfecte
habetur, diversitas esse non potest, propter quod, non potest esse nisi unum primum summum bonum, ut in
primo habitum est.
Sed sicut Gregorius dicit, super Ezech., cum quis omne quod habet, omne quod vivit, omne quod sapit,
omnipotenti Deo voverit, holocaustum est, sine quo religio esse non dicitur. Ergo videtur quod non sint multae
religiones, sed una tantum.
AG2
Praeterea, ea quae in essentialibus conveniunt, non diversificantur nisi per accidens. Sed sine tribus votis
essentialibus religioni non est aliqua religio, ut supra habitum est.
Ergo videtur quod religiones specie non diversificentur, sed solum per accidens.
AG3
Praeterea, status perfectionis competit et religiosis et episcopis, ut supra habitum est.
Sed episcopatus non diversificatur specie, sed est ubique unus, unde Hieronymus dicit, ad evandrum episcopum,
ubicumque fuerit episcopus, sive Romae sive eugubio sive constantinopoli sive rhegio, eiusdem meriti est,
eiusdem et sacerdotii.
Ergo, pari ratione, una sola est religio.
AG4
Praeterea, ab ecclesia tollendum est omne id quod confusionem inducere potest. Sed ex diversitate religionis
videtur quaedam confusio posse induci in populo christiano, ut decretalis quaedam dicit, quae habetur de statu
monachorum et canonicorum regularium.
Ergo videtur quod non debeant esse diversae religiones.
SC
Sed contra est quod in Psalmo describitur ad ornatum reginae pertinere quod sit circumamicta varietate.
CO
Respondeo dicendum quod, sicut ex supra dictis patet, status religionis est quoddam exercitium quo aliquis
exercetur ad perfectionem caritatis. Sunt autem diversa caritatis opera quibus homo vacare potest, sunt etiam
diversi modi exercitiorum.
Et ideo religiones distingui possunt dupliciter. Uno modo, secundum diversitatem eorum ad quae ordinantur,
sicut si una religio ordinetur ad peregrinos hospitio suscipiendos, et alia ad visitandos vel redimendos captivos.
Alio modo, potest esse diversitas religionum secundum diversitatem exercitiorum, puta quod in una religione
castigatur corpus per abstinentias ciborum, in alia per exercitium operum manualium, vel per nuditatem, vel per
aliquid aliud huiusmodi. Sed quia finis est potissimum in unoquoque, maior est religionum diversitas quae
attenditur secundum diversos fines ad quos religiones ordinantur, quam quae attenditur secundum diversa
exercitia.
RA1
2025

