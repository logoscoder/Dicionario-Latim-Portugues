Ad tertium dicendum quod infidelitas secundum quod est peccatum, oritur ex superbia, ex qua contingit quod
homo intellectum suum non vult subiicere regulis fidei et sano intellectui patrum.
Unde Gregorius dicit, XXXI Moral., quod ex inani gloria oriuntur novitatum praesumptiones.
Quamvis posset dici quod, sicut virtutes theologicae non reducuntur ad virtutes cardinales, sed sunt priores eis;
ita etiam vitia opposita virtutibus theologicis non reducuntur ad vitia capitalia.
|a2 Articulus 2
AG1
Ad secundum sic proceditur. Videtur quod infidelitas non sit in intellectu sicut in subiecto.
Omne enim peccatum in voluntate est, ut Augustinus dicit, in libro de duabus anim..
Sed infidelitas est quoddam peccatum, ut dictum est.
Ergo infidelitas est in voluntate, non in intellectu.
AG2
Praeterea, infidelitas habet rationem peccati ex eo quod praedicatio fidei contemnitur. Sed contemptus ad
voluntatem pertinet. Ergo infidelitas est in voluntate.
AG3
Praeterea, II ad Cor. XI, super illud, ipse Satanas transfigurat se in Angelum lucis, dicit Glossa quod, si Angelus
malus se bonum fingat, etiam si credatur bonus, non est error periculosus aut morbidus, si facit vel dicit quae
bonis Angelis congruunt.
Cuius ratio esse videtur propter rectitudinem voluntatis eius qui ei inhaeret intendens bono Angelo adhaerere.
Ergo totum peccatum infidelitatis esse videtur in perversa voluntate.
Non ergo est in intellectu sicut in subiecto.
SC
Sed contra, contraria sunt in eodem subiecto. Sed fides, cui contrariatur infidelitas, est in intellectu sicut in
subiecto. Ergo et infidelitas in intellectu est.
CO
Respondeo dicendum quod, sicut supra dictum est, peccatum dicitur esse in illa potentia quae est principium
actus peccati. Actus autem peccati potest habere duplex principium. Unum quidem primum et universale, quod
imperat omnes actus peccatorum, et hoc principium est voluntas, quia omne peccatum est voluntarium. Aliud
autem principium actus peccati est proprium et proximum, quod elicit peccati actum, sicut concupiscibilis est
principium gulae et luxuriae, et secundum hoc gula et luxuria dicuntur esse in concupiscibili. Dissentire autem,
qui est proprius actus infidelitatis, est actus intellectus, sed moti a voluntate, sicut et assentire. Et ideo infidelitas,
sicut et fides, est quidem in intellectu sicut in proximo subiecto, in voluntate autem sicut in primo motivo. Et hoc
modo dicitur omne peccatum esse in voluntate.
RA1
Unde patet responsio ad primum.
RA2
Ad secundum dicendum quod contemptus voluntatis causat dissensum intellectus, in quo perficitur ratio
infidelitatis.
Unde causa infidelitatis est in voluntate, sed ipsa infidelitas est in intellectu.
RA3
Ad tertium dicendum quod ille qui credit malum Angelum esse bonum non dissentit ab eo quod est fidei, quia
sensus corporis fallitur, mens vero non removetur a vera rectaque sententia, ut ibidem dicit Glossa.
Sed si aliquis Satanae adhaereret cum incipit ad sua ducere, idest ad mala et falsa, tunc non careret peccato, ut
ibidem dicitur.
|a3 Articulus 3
AG1
Ad tertium sic proceditur. Videtur quod infidelitas non sit maximum peccatorum.
Dicit enim Augustinus, et habetur V, qu. I, utrum catholicum pessimis moribus alicui haeretico in cuius vita,
praeter id quod haereticus est, non inveniunt homines quod reprehendant, praeponere debeamus, non audeo
praecipitare sententiam.
Sed haereticus est infidelis. Ergo non est simpliciter dicendum quod infidelitas sit maximum peccatorum.
AG2
Praeterea, illud quod diminuit vel excusat peccatum non videtur esse maximum peccatum. Sed infidelitas
excusat vel diminuit peccatum, dicit enim apostolus, I ad Tim. I, prius fui blasphemus et persecutor et
contumeliosus, sed misericordiam consecutus sum, quia ignorans feci in incredulitate.
Ergo infidelitas non est maximum peccatum.
AG3

1228

