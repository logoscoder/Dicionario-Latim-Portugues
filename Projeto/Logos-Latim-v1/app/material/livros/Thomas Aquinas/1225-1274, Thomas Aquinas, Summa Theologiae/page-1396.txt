SC
Sed contra est quod beatus thomas cantuariensis repetiit res ecclesiae cum scandalo regis.
CO
Respondeo dicendum quod circa temporalia bona distinguendum est.
Aut enim sunt nostra, aut sunt nobis ad conservandum pro aliis commissa; sicut bona ecclesiae committuntur
praelatis, et bona communia quibuscumque reipublicae rectoribus. Et talium conservatio, sicut et depositorum,
imminet his quibus sunt commissa ex necessitate. Et ideo non sunt propter scandalum dimittenda, sicut nec alia
quae sunt de necessitate salutis.
Temporalia vero quorum nos sumus Domini dimittere, ea tribuendo si penes nos ea habeamus, vel non repetendo
si apud alios sint, propter scandalum quandoque quidem debemus, quandoque autem non. Si enim scandalum ex
hoc oriatur propter ignorantiam vel infirmitatem aliorum, quod supra diximus esse scandalum pusillorum; tunc
vel totaliter dimittenda sunt temporalia; vel aliter scandalum sedandum, scilicet per aliquam admonitionem.
Unde Augustinus dicit, in libro de serm. Dom. In monte, dandum est quod nec tibi nec alteri noceat, quantum ab
homine credi potest. Et cum negaveris quod petit, indicanda est ei iustitia, et melius ei aliquid dabis, cum
petentem iniuste correxeris.
Aliquando vero scandalum nascitur ex malitia, quod est scandalum Pharisaeorum. Et propter eos qui sic scandala
concitant non sunt temporalia dimittenda, quia hoc et noceret bono communi, daretur enim malis rapiendi
occasio; et noceret ipsis rapientibus, qui retinendo aliena in peccato remanerent.
Unde Gregorius dicit, in Moral., quidam, dum temporalia nobis rapiunt, solummodo sunt tolerandi, quidam vero,
servata aequitate, prohibendi; non sola cura ne nostra subtrahantur, sed ne rapientes non sua semetipsos perdant.
RA1
Et per hoc patet solutio ad primum.
RA2
Ad secundum dicendum quod si passim permitteretur malis hominibus ut aliena raperent, vergeret hoc in
detrimentum veritatis vitae et iustitiae. Et ideo non oportet propter quodcumque scandalum temporalia dimitti.
RA3
Ad tertium dicendum quod non est de intentione apostoli monere quod cibus totaliter propter scandalum
dimittatur, quia sumere cibum est de necessitate salutis. Sed talis cibus est propter scandalum dimittendus,
secundum illud I ad Cor. VIII, non manducabo carnem in aeternum, ne fratrem meum scandalizem.
RA4
Ad quartum dicendum quod secundum Augustinum, in libro de serm. Dom. In monte, illud praeceptum Domini
est intelligendum secundum praeparationem animi, ut scilicet homo sit paratus prius pati iniuriam vel fraudem
quam iudicium subire, si hoc expediat.
Quandoque tamen non expedit, ut dictum est.
Et similiter intelligendum est verbum apostoli.
RA5
Ad quintum dicendum quod scandalum quod vitabat apostolus ex ignorantia procedebat gentilium, qui hoc non
consueverant. Et ideo ad tempus abstinendum erat, ut prius instruerentur hoc esse debitum. Et ex simili causa
ecclesia abstinet de decimis exigendis in terris in quibus non est consuetum decimas solvere.
|q44 Quaestio 44
|a0 Prologus
Deinde considerandum est de praeceptis caritatis. Et circa hoc quaeruntur octo. Primo, utrum de caritate sint
danda praecepta.
Secundo, utrum unum tantum, vel duo. Tertio, utrum duo sufficiant.
Quarto, utrum convenienter praecipiatur ut Deus ex toto corde diligatur. Quinto, utrum convenienter addatur, ex
tota mente etc..
Sexto, utrum praeceptum hoc possit in vita ista impleri.
Septimo, de hoc praecepto, diliges proximum tuum sicut teipsum.
Octavo, utrum ordo caritatis cadat sub praecepto.
|a1 Articulus 1
AG1
Ad primum sic proceditur. Videtur quod de caritate non debeat dari aliquod praeceptum. Caritas enim imponit
modum actibus omnium virtutum, de quibus dantur praecepta, cum sit forma virtutum, ut supra dictum est.
Sed modus non est in praecepto, ut communiter dicitur. Ergo de caritate non sunt danda praecepta.
AG2
Praeterea, caritas, quae in cordibus nostris per spiritum sanctum diffunditur, facit nos liberos, quia ubi spiritus
Domini, ibi libertas, ut dicitur II ad Cor. III.
1396

