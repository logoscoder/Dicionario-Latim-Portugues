Ad primum ergo dicendum quod, cum beatitudo sit actus virtutis perfectae, omnes beatitudines ad perfectionem
spiritualis vitae pertinent. In qua quidem perfectione principium esse videtur ut tendens ad perfectam
spiritualium bonorum participationem terrena bona contemnat, sicut etiam timor primum locum habet in donis.
Non autem consistit perfectio in ipsa temporalium desertione, sed haec est via ad perfectionem. Timor autem
filialis, cui respondet beatitudo paupertatis, etiam est cum perfectione sapientiae, ut supra dictum est.
RA2
Ad secundum dicendum quod directius opponitur subiectioni ad Deum, quam facit timor filialis, indebita
magnificatio hominis vel in seipso vel in aliis rebus quam delectatio extranea.
Quae tamen opponitur timori ex consequenti, quia qui Deum reveretur et ei subiicitur, non delectatur in aliis a
Deo.
Sed tamen delectatio non pertinet ad rationem ardui, quam respicit timor, sicut magnificatio. Et ideo directe
beatitudo paupertatis respondet timori, beatitudo autem luctus ex consequenti.
RA3
Ad tertium dicendum quod spes importat motum secundum habitudinem ad terminum ad quem tenditur, sed
timor importat magis motum secundum habitudinem recessus a termino. Et ideo ultima beatitudo, quae est
spiritualis perfectionis terminus, congrue respondet spei per modum obiecti ultimi, sed prima beatitudo, quae est
per recessum a rebus exterioribus impedientibus divinam subiectionem, congrue respondet timori.
RA4
Ad quartum dicendum quod in fructibus illa quae pertinent ad moderatum usum vel abstinentiam a rebus
temporalibus, videntur dono timoris convenire, sicut modestia, continentia et castitas.
|q20 Quaestio 20
|a0 Prologus
Deinde considerandum est de vitiis oppositis. Et primo, de desperatione; secundo, de praesumptione. Circa
primum quaeruntur quatuor. Primo, utrum desperatio sit peccatum. Secundo, utrum possit esse sine infidelitate.
Tertio, utrum sit maximum peccatorum. Quarto, utrum oriatur ex acedia.
|a1 Articulus 1
AG1
Ad primum sic proceditur. Videtur quod desperatio non sit peccatum. Omne enim peccatum habet conversionem
ad commutabile bonum cum aversione ab incommutabili bono; ut patet per Augustinum, in Lib. De Lib. Arb..
Sed desperatio non habet conversionem ad commutabile bonum.
Ergo non est peccatum.
AG2
Praeterea, illud quod oritur ex bona radice non videtur esse peccatum, quia non potest arbor bona fructus malos
facere, ut dicitur Matth. VII.
Sed desperatio videtur procedere ex bona radice, scilicet ex timore Dei, vel ex horrore magnitudinis propriorum
peccatorum.
Ergo desperatio non est peccatum.
AG3
Praeterea, si desperatio esset peccatum, in damnatis esset peccatum quod desperant. Sed hoc non imputatur eis
ad culpam, sed magis ad damnationem. Ergo neque viatoribus imputatur ad culpam. Et ita desperatio non est
peccatum.
SC
Sed contra, illud per quod homines in peccata inducuntur videtur esse non solum peccatum, sed principium
peccatorum.
Sed desperatio est huiusmodi, dicit enim apostolus de quibusdam, ad Ephes. IV, qui desperantes semetipsos
tradiderunt impudicitiae in operationem omnis immunditiae et avaritiae.
Ergo desperatio non solum est peccatum, sed aliorum peccatorum principium.
CO
Respondeo dicendum quod secundum Philosophum, in VI ethic., id quod est in intellectu affirmatio vel negatio
est in appetitu prosecutio et fuga, et quod est in intellectu verum vel falsum est in appetitu bonum et malum.
Et ideo omnis motus appetitivus conformiter se habens intellectui vero, est secundum se bonus, omnis autem
motus appetitivus conformiter se habens intellectui falso, est secundum se malus et peccatum. Circa Deum autem
vera existimatio intellectus est quod ex ipso provenit hominum salus, et venia peccatoribus datur; secundum illud
Ezech. XVIII, nolo mortem peccatoris, sed ut convertatur et vivat.
Falsa autem opinio est quod peccatori poenitenti veniam deneget, vel quod peccatores ad se non convertat per
gratiam iustificantem. Et ideo sicut motus spei, qui conformiter se habet ad existimationem veram, est laudabilis

1275

