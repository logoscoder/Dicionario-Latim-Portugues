qui retrahuntur ab ingressu et provocantur ad exitum. Ergo videtur quod ille qui ingreditur religionem ut votum
impleat quod prius fecit, teneatur ibi perpetuo remanere.
AG3
Praeterea, votum religionis reputatur votum perpetuum, et ideo temporalibus votis praefertur, ut dictum est.
Hoc autem non esset, si aliquis, voto religionis emisso, ingrederetur cum proposito exeundi. Videtur ergo quod
ille qui vovet religionis ingressum, teneatur in religione etiam perpetuo remanere.
SC
Sed contra est, quia votum professionis, propter hoc quod obligat hominem ad hoc quod perpetuo in religione
remaneat, praeexigit annum probationis, qui non praeexigitur ad votum simplex quo aliquis se obligat ad
religionis ingressum. Ergo videtur quod ille qui vovet religionem intrare, propter hoc non teneatur ibi perpetuo
remanere.
CO
Respondeo dicendum quod obligatio voti ex voluntate procedit, nam vovere voluntatis est, ut Augustinus dicit.
In tantum ergo fertur obligatio voti in quantum se extendit voluntas et intentio voventis. Si igitur vovens intendit
se obligare non solum ad ingressum religionis, sed ad perpetuo remanendum, tenetur perpetuo remanere. Si
autem intendit se obligare ad ingressum religionis causa experiendi, cum libertate remanendi vel non remanendi,
manifestum est quod remanere non tenetur. Si vero in vovendo simpliciter de ingressu religionis cogitavit,
absque hoc quod cogitaret de libertate exitus vel de perpetuitate remanendi, videtur obligari ad ingressum
secundum formam iuris communis, quae est ut ingredientibus detur probationis annus. Unde non tenetur
perpetuo in religione remanere.
RA1
Ad primum ergo dicendum quod melius est intrare religionem animo probandi, quam penitus non intrare, quia
per hoc disponitur ad perpetuo remanendum. Nec tamen intelligitur aliquis retro ire vel aspicere, nisi quando
praetermittit id ad quod se obligavit.
Alioquin quicumque per aliquod tempus facit aliquod bonum opus, si non semper id faciat, esset ineptus regno
Dei, quod patet esse falsum.
RA2
Ad secundum dicendum quod ille qui religionem ingreditur, si exeat, praesertim ex aliqua rationabili causa, non
generat scandalum nec dat malum exemplum. Et si alius scandalizatur, erit scandalum passivum ex parte eius,
non autem scandalum activum ex parte exeuntis, quia fecit quod licitum erat ei facere, et quod expediebat
propter rationabilem causam, puta infirmitatem aut debilitatem aut aliquid huiusmodi.
RA3
Ad tertium dicendum quod ille qui intrat ut statim exeat, non videtur satisfacere voto suo, quia ipse in vovendo
hoc non intendit. Et ideo tenetur mutare propositum, ut saltem velit experiri an ei expediat in religione remanere.
Non autem tenetur ad perpetuo remanendum.
|a5 Articulus 5
AG1
Ad quintum sic proceditur. Videtur quod pueri non sint recipiendi in religione.
Quia extra, de regularibus et transeunt. Ad relig., dicitur, nullus tondeatur, nisi legitima aetate et spontanea
voluntate.
Sed pueri non videntur habere legitimam aetatem nec spontaneam voluntatem, quia non habent perfecte usum
rationis. Ergo videtur quod non sint in religione recipiendi.
AG2
Praeterea, status religionis videtur esse status poenitentiae, unde et religio dicitur a religando vel reeligendo, ut
Augustinus dicit, X de CIV. Dei.
Sed pueris non convenit poenitentia. Ergo videtur quod non debeant religionem intrare.
AG3
Praeterea, sicut aliquis obligatur iuramento, ita et voto.
Sed pueri, ante annos quatuordecim, non debent obligari iuramento, ut habetur in decretis, XXII caus., qu. V,
cap. Pueri, et cap. Honestum.
Ergo videtur quod nec etiam sint voto obligandi.
AG4
Praeterea, illicitum videtur esse obligare aliquem tali obligatione quae posset iuste irritari. Sed si aliqui
impuberes obligant se religioni, possunt retrahi a parentibus vel tutoribus, dicitur enim in decretis, XX caus., qu.
II, quod puella si ante duodecim aetatis annos sponte sua sacrum velamen assumpserit, possunt statim parentes
eius vel tutores id factum irritum facere, si voluerint.
Illicitum est ergo pueros, praesertim ante pubertatis annos, ad religionem recipere vel obligare.
SC
Sed contra est quod Dominus, Matth. XIX, dicit, sinite parvulos, et nolite eos prohibere venire ad me.
2041

