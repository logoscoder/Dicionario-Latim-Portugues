Sed si hoc esset per violentiam, iam non esset cum actu voluntatis nec ipsa voluntas moveretur, sed aliquid
contra voluntatem.
RA2
Ad secundum dicendum quod non semper est motus violentus, quando passivum immutatur a suo activo, sed
quando hoc fit contra interiorem inclinationem passivi. Alioquin omnes alterationes et generationes simplicium
corporum essent innaturales et violentae. Sunt autem naturales, propter naturalem aptitudinem interiorem
materiae vel subiecti ad talem dispositionem.
Et similiter quando voluntas movetur ab appetibili secundum propriam inclinationem, non est motus violentus,
sed voluntarius.
RA3
Ad tertium dicendum quod id in quod voluntas tendit peccando, etsi sit malum et contra rationalem naturam
secundum rei veritatem, apprehenditur tamen ut bonum et conveniens naturae, inquantum est conveniens homini
secundum aliquam passionem sensus, vel secundum aliquem habitum corruptum.
|a5 Articulus 5
AG1
Ad quintum sic proceditur. Videtur quod violentia non causet involuntarium. Voluntarium enim et involuntarium
secundum voluntatem dicuntur. Sed voluntati violentia inferri non potest, ut ostensum est.
Ergo violentia involuntarium causare non potest.
AG2
Praeterea, id quod est involuntarium, est cum tristitia, ut Damascenus et Philosophus dicunt.
Sed aliquando patitur aliquis violentiam, nec tamen inde tristatur.
Ergo violentia non causat involuntarium.
AG3
Praeterea, id quod est a voluntate, non potest esse involuntarium.
Sed aliqua violenta sunt a voluntate, sicut cum aliquis cum corpore gravi sursum ascendit; et sicut cum aliquis
inflectit membra contra naturalem eorum flexibilitatem.
SC
Sed contra est quod Philosophus et Damascenus dicunt, quod aliquid est involuntarium per violentiam.
CO
Respondeo dicendum quod violentia directe opponitur voluntario, sicut etiam et naturali. Commune est enim
voluntario et naturali quod utrumque sit a principio intrinseco, violentum autem est a principio extrinseco. Et
propter hoc, sicut in rebus quae cognitione carent, violentia aliquid facit contra naturam; ita in rebus
cognoscentibus facit aliquid esse contra voluntatem.
Quod autem est contra naturam, dicitur esse innaturale, et similiter quod est contra voluntatem, dicitur esse
involuntarium. Unde violentia involuntarium causat.
RA1
Ad primum ergo dicendum quod involuntarium voluntario opponitur.
Dictum est autem supra quod voluntarium dicitur non solum actus qui est immediate ipsius voluntatis, sed etiam
actus a voluntate imperatus. Quantum igitur ad actum qui est immediate ipsius voluntatis, ut supra dictum est,
violentia voluntati inferri non potest, unde talem actum violentia involuntarium facere non potest. Sed quantum
ad actum imperatum, voluntas potest pati violentiam. Et quantum ad hunc actum, violentia involuntarium facit.
RA2
Ad secundum dicendum quod, sicut naturale dicitur quod est secundum inclinationem naturae, ita voluntarium
dicitur quod est secundum inclinationem voluntatis. Dicitur autem aliquid naturale dupliciter. Uno modo, quia
est a natura sicut a principio activo, sicut calefacere est naturale igni. Alio modo, secundum principium
passivum, quia scilicet est in natura inclinatio ad recipiendum actionem a principio extrinseco, sicut motus caeli
dicitur esse naturalis, propter aptitudinem naturalem caelestis corporis ad talem motum, licet movens sit
voluntarium. Et similiter voluntarium potest aliquid dici dupliciter, uno modo, secundum actionem, puta cum
aliquis vult aliquid agere; alio modo, secundum passionem, scilicet cum aliquis vult pati ab alio. Unde cum actio
infertur ab aliquo exteriori, manente in eo qui patitur voluntate patiendi, non est simpliciter violentum, quia licet
ille qui patitur non conferat agendo, confert tamen volendo pati. Unde non potest dici involuntarium.
RA3
Ad tertium dicendum quod, sicut Philosophus dicit in VIII physic., motus animalis quo interdum movetur animal
contra naturalem inclinationem corporis, etsi non sit naturalis corpori, est tamen quodammodo naturalis animali,
cui naturale est quod secundum appetitum moveatur. Et ideo hoc non est violentum simpliciter, sed secundum
quid. Et similiter est dicendum cum aliquis inflectit membra contra naturalem dispositionem. Hoc enim est
violentum secundum quid, scilicet quantum ad membrum particulare non tamen simpliciter, quantum ad ipsum
hominem.

628

