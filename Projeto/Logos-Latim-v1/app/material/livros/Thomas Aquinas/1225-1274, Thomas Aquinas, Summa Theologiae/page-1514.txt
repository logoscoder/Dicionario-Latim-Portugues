RA1
Ad primum ergo dicendum quod homo non debet ad accusationem procedere nisi de re sibi omnino certa, in quo
ignorantia facti locum non habeat. Nec tamen qui falsum crimen alicui imponit calumniatur, sed solum qui ex
malitia in falsam accusationem prorumpit. Contingit enim quandoque ex animi levitate ad accusationem
procedere, quia scilicet aliquis nimis faciliter credit quod audivit, et hoc temeritatis est. Aliquando autem ex iusto
errore movetur aliquis ad accusandum. Quae omnia secundum prudentiam iudicis debent discerni, ut non
prorumpat eum calumniatum fuisse qui vel ex levitate animi vel ex iusto errore in falsam accusationem prorupit.
RA2
Ad secundum dicendum quod non quicumque abscondit vera crimina praevaricatur, sed solum si fraudulenter
abscondit ea de quibus accusationem proponit, colludens cum reo, proprias probationes dissimulando, et falsas
excusationes admittendo.
RA3
Ad tertium dicendum quod tergiversari est ab accusatione desistere omnino animum accusandi deponendo, non
qualitercumque, sed inordinate. Contingit autem aliquem ab accusatione desistere ordinate absque vitio,
dupliciter. Uno modo, si in ipso accusationis processu cognoverit falsum esse id de quo accusabat, et si pari
consensu se absolvunt accusator et reus. Alio modo, si princeps, ad quem pertinet cura boni communis, quod per
accusationem intenditur, accusationem aboleverit.
|a4 Articulus 4
AG1
Ad quartum sic proceditur. Videtur quod accusator qui in probatione defecerit non teneatur ad poenam talionis.
Contingit enim quandoque aliquem ex iusto errore ad accusationem procedere, in quo casu iudex accusatorem
absolvit, ut dicitur II, qu. III.
Non ergo accusator qui in probatione defecerit tenetur ad poenam talionis.
AG2
Praeterea, si poena talionis ei qui iniuste accusat sit iniungenda, hoc erit propter iniuriam in aliquem commissam.
Sed non propter iniuriam commissam in personam accusati, quia sic princeps non posset hanc poenam remittere.
Nec etiam propter iniuriam illatam in rempublicam, quia sic accusatus non posset eum absolvere. Ergo poena
talionis non debetur ei qui in accusatione defecerit.
AG3
Praeterea, eidem peccato non debetur duplex poena, secundum illud Nahum I, non iudicabit Deus bis in idipsum.
Sed ille qui in probatione deficit incurrit poenam infamiae, quam etiam Papa non videtur posse remittere,
secundum illud Gelasii Papae, quanquam animas per poenitentiam salvare possimus, infamiam tamen abolere
non possumus.
Non ergo tenetur ad poenam talionis.
SC
Sed contra est quod Hadrianus Papa dicit, qui non probaverit quod obiecit, poenam quam intulerit ipse patiatur.
CO
Respondeo dicendum quod, sicut supra dictum est, accusator in causa accusationis constituitur pars intendens ad
poenam accusati. Ad iudicem autem pertinet ut inter eos iustitiae aequalitatem constituat. Iustitiae autem
aequalitas hoc requirit, ut nocumentum quod quis alteri intentat, ipse patiatur, secundum illud Exod. XXI,
oculum pro oculo, dentem pro dente.
Et ideo iustum est ut ille qui per accusationem aliquem in periculum gravis poenae inducit, ipse etiam similem
poenam patiatur.
RA1
Ad primum ergo dicendum quod, sicut Philosophus dicit, in V ethic., in iustitia non semper competit
contrapassum simpliciter, quia multum differt an aliquis voluntarie an involuntarie alium laedat. Voluntarium
autem meretur poenam, sed involuntario debetur venia. Et ideo quando iudex cognoverit aliquem de falso
accusasse non voluntate nocendi, sed involuntarie propter ignorantiam ex iusto errore, non imponit poenam
talionis.
RA2
Ad secundum dicendum quod ille qui male accusat peccat et contra personam accusati, et contra rempublicam.
Unde propter utrumque punitur.
Et hoc est quod dicitur Deut. XIX, cumque, diligentissime perscrutantes, invenerint falsum testem dixisse contra
fratrem suum mendacium, reddent ei sicut fratri suo facere cogitavit, quod pertinet ad iniuriam personae, et
postea, quantum ad iniuriam reipublicae, subditur, et auferes malum de medio tui, ut audientes ceteri timorem
habeant, et nequaquam talia audeant facere.
Specialiter tamen personae accusati facit iniuriam si de falso accuset, et ideo accusatus, si innocens fuerit, potest
ei iniuriam suam remittere; maxime si non calumniose accusaverit, sed ex animi levitate. Si vero ab accusatione

1514

