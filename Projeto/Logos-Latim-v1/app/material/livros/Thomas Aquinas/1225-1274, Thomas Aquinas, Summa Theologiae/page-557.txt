ministrantes, sed quia dicitur, decies millies centena millia, multo plures dicuntur esse assistentes quam
ministrantes.
Nec tamen hoc pro tanto dicitur, quia tantus solum sit Angelorum numerus, sed multo maior, quia omnem
materialem multitudinem excedit. Quod significatur per multiplicationem maximorum numerorum supra seipsos,
scilicet denarii, centenarii et millenarii; ut dionysius ibidem dicit.
|q113 Quaestio 113
|a0 Prologus
Deinde considerandum est de custodia bonorum Angelorum, et de impugnatione malorum. Et circa primum
quaeruntur octo. Primo, utrum homines ab Angelis custodiantur. Secundo, utrum singulis hominibus singuli
Angeli ad custodiam deputentur. Tertio, utrum custodia pertineat solum ad ultimum ordinem Angelorum.
Quarto, utrum omni homini conveniat habere Angelum custodem. Quinto, quando incipiat custodia Angeli circa
hominem. Sexto, utrum Angelus semper custodiat hominem. Septimo, utrum doleat de perditione custoditi.
Octavo, utrum inter Angelos sit pugna ratione custodiae.
|a1 Articulus 1
AG1
Ad primum sic proceditur. Videtur quod homines non custodiantur ab Angelis. Custodes enim deputantur
aliquibus vel quia nesciunt, vel quia non possunt custodire seipsos; sicut pueris et infirmis.
Sed homo potest custodire seipsum per liberum arbitrium; et scit, per naturalem cognitionem legis naturalis.
Ergo homo non custoditur ab Angelo.
AG2
Praeterea, ubi adest fortior custodia, infirmior superfluere videtur. Sed homines custodiuntur a Deo; secundum
illud Psalmi CXX, non dormitabit neque dormiet qui custodit Israel.
Ergo non est necessarium quod homo custodiatur ab Angelo.
AG3
Praeterea, perditio custoditi redundat in negligentiam custodis, unde dicitur cuidam, III Reg. XX, custodi virum
istum, qui si lapsus fuerit, erit anima tua pro anima eius.
Sed multi homines quotidie pereunt, in peccatum cadentes, quibus Angeli subvenire possent vel visibiliter
apparendo, vel miracula faciendo, vel aliquo simili modo. Essent ergo negligentes Angeli, si eorum custodiae
homines essent commissi, quod patet esse falsum. Non igitur Angeli sunt hominum custodes.
SC
Sed contra est quod dicitur in Psalmo, Angelis suis mandavit de te, ut custodiant te in omnibus viis tuis.
CO
Respondeo dicendum quod, secundum rationem divinae providentiae, hoc in rebus omnibus invenitur, quod
mobilia et variabilia per immobilia et invariabilia moventur et regulantur; sicut omnia corporalia per substantias
spirituales immobiles, et corpora inferiora per corpora superiora, quae sunt invariabilia secundum substantiam.
Sed et nos ipsi regulamur circa conclusiones in quibus possumus diversimode opinari, per principia quae
invariabiliter tenemus. Manifestum est autem quod in rebus agendis cognitio et affectus hominis multipliciter
variari et deficere possunt a bono. Et ideo necessarium fuit quod hominibus Angeli ad custodiam deputarentur,
per quos regularentur et moverentur ad bonum.
RA1
Ad primum ergo dicendum quod per liberum arbitrium potest homo aliqualiter malum vitare, sed non
sufficienter, quia infirmatur circa affectum boni, propter multiplices animae passiones.
Similiter etiam universalis cognitio naturalis legis, quae homini naturaliter adest, aliqualiter dirigit hominem ad
bonum, sed non sufficienter, quia in applicando universalia principia iuris ad particularia opera, contingit
hominem multipliciter deficere.
Unde dicitur Sap. IX, cogitationes mortalium timidae, et incertae providentiae nostrae.
Et ideo necessaria fuit homini custodia Angelorum.
RA2
Ad secundum dicendum quod ad bene operandum duo requiruntur.
Primo quidem, quod affectus inclinetur ad bonum, quod quidem fit in nobis per habitum virtutis moralis.
Secundo autem, quod ratio inveniat congruas vias ad perficiendum bonum virtutis, quod quidem Philosophus
attribuit prudentiae.
Quantum ergo ad primum, Deus immediate custodit hominem, infundendo ei gratiam et virtutes. Quantum autem
ad secundum, Deus custodit hominem sicut universalis instructor, cuius instructio ad hominem provenit
mediantibus Angelis, ut supra habitum est.
RA3

557

