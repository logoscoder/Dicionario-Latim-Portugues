Ergo videtur quod et Paulus, videndo Dei essentiam, non fuit alienatus a sensibus.
SC
Sed contra est quod Augustinus dicit, XII super Gen. Ad litt., nisi ab hac vita quisque quodammodo moriatur,
sive omnino exiens de corpore, sive aversus et alienatus a corporeis sensibus, in illam non subvehitur visionem.
CO
Respondeo dicendum quod divina essentia non potest ab homine videri per aliam vim cognoscitivam quam per
intellectum.
Intellectus autem humanus non convertitur ad sensibilia nisi mediantibus phantasmatibus, per quae species
intelligibiles a sensibilibus accipit, et in quibus considerans de sensibilibus iudicat et ea disponit. Et ideo in omni
operatione qua intellectus noster abstrahitur a phantasmatibus, necesse est quod abstrahatur a sensibus.
Intellectus autem hominis, in statu viae, necesse est quod a phantasmatibus abstrahatur, si videat Dei essentiam.
Non enim per aliquod phantasma potest Dei essentia videri; quinimmo nec per aliquam speciem intelligibilem
creatam, quia essentia Dei in infinitum excedit non solum omnia corpora, quorum sunt phantasmata, sed etiam
omnem intelligibilem creaturam.
Oportet autem, cum intellectus hominis elevatur ad altissimam Dei essentiae visionem, ut tota mentis intentio
illuc advocetur, ita scilicet quod nihil intelligat aliud ex phantasmatibus, sed totaliter feratur in Deum. Unde
impossibile est quod homo in statu viae videat Deum per essentiam sine abstractione a sensibus.
RA1
Ad primum ergo dicendum quod, sicut dictum est, post resurrectionem in beatis Dei essentiam videntibus fiet
redundantia ab intellectu ad inferiores vires, et usque ad corpus.
Unde, secundum ipsam regulam divinae visionis, anima intendet et phantasmatibus et sensibilibus. Talis autem
redundantia non fit in his qui rapiuntur, sicut dictum est.
Et ideo non est similis ratio.
RA2
Ad secundum dicendum quod intellectus animae Christi erat glorificatus per habituale lumen gloriae, quo
divinam essentiam videbat multo amplius quam aliquis Angelus vel homo.
Erat autem viator propter corporis passibilitatem, secundum quam Paulo minus ab Angelis minorabatur, ut
dicitur ad Heb. II, dispensative, et non propter aliquem defectum ex parte intellectus. Unde non est similis ratio
de eo et de aliis viatoribus.
RA3
Ad tertium dicendum quod Paulus, postquam cessavit videre Deum per essentiam, memor fuit illorum quae in
illa visione cognoverat, per aliquas species intelligibiles habitualiter ex hoc in eius intellectu relictas, sicut etiam,
abeunte sensibili, remanent aliquae impressiones in anima, quas postea convertens ad phantasmata,
memorabatur. Unde nec totam illam cognitionem aut cogitare poterat, aut verbis exprimere.
|a5 Articulus 5
AG1
Ad quintum sic proceditur. Videtur quod anima Pauli in statu illo fuerit totaliter a corpore separata.
Dicit enim apostolus, II ad Cor. V, quandiu sumus in corpore, peregrinamur a Domino, per fidem enim
ambulamus, et non per speciem.
Sed Paulus in statu illo non peregrinabatur a Domino, quia videbat Deum per speciem, ut dictum est.
Ergo non erat in corpore.
AG2
Praeterea, potentia animae non potest elevari supra eius essentiam, in qua radicatur. Sed intellectus, qui est
potentia animae, in raptu fuit a corporalibus abstractus per elevationem ad divinam contemplationem.
Ergo multo magis essentia animae fuit separata a corpore.
AG3
Praeterea, vires animae vegetabilis sunt magis materiales quam vires animae sensitivae. Sed oportebat
intellectum abstrahi a viribus animae sensitivae, ut dictum est, ad hoc quod rapiatur ad videndum divinam
essentiam. Ergo multo magis oportebat quod abstraheretur a viribus animae vegetabilis. Quarum operatione
cessante, iam nullo modo anima remanet corpori coniuncta. Ergo videtur quod oportuit in raptu Pauli animam
totaliter a corpore esse separatam.
SC
Sed contra est quod Augustinus dicit, in epistola ad Paulinam de videndo Deum, non est incredibile, sic
quibusdam sanctis nondum ita defunctis ut sepelienda eorum cadavera remanerent, istam excellentiam
revelationis fuisse concessam, ut scilicet viderent Deum per essentiam. Non igitur fuit necessarium ut in raptu
Pauli anima eius totaliter separaretur a corpore.
CO
Respondeo dicendum quod, sicut supra dictum est, in raptu de quo nunc loquimur, virtute divina elevatur homo
ab eo quod est secundum naturam in id quod est supra naturam.
1952

