Sed contra est quod Philosophus dicit, in II rhetoric., quod omnia timenda sunt terribiliora quaecumque, si
peccaverint, corrigi non contingit; aut quorum auxilia non sunt; aut non facilia.
CO
Respondeo dicendum quod obiectum timoris est malum, unde illud quod facit ad augmentum mali, facit ad
augmentum timoris.
Malum autem augetur non solum secundum speciem ipsius mali, sed etiam secundum circumstantias, ut ex supra
dictis apparet.
Inter ceteras autem circumstantias, diuturnitas, vel etiam perpetuitas, magis videtur facere ad augmentum mali.
Ea enim quae sunt in tempore, secundum durationem temporis quodammodo mensurantur, unde si pati aliquid in
tanto tempore est malum, pati idem in duplo tempore apprehenditur ut duplatum. Et secundum hanc rationem,
pati idem in infinito tempore, quod est perpetuo pati, habet quodammodo infinitum augmentum. Mala autem
quae, postquam advenerint, non possunt habere remedium, vel non de facili, accipiuntur ut perpetua vel diuturna.
Et ideo maxime redduntur timenda.
RA1
Ad primum ergo dicendum quod remedium mali est duplex. Unum, per quod impeditur futurum malum, ne
adveniat. Et tali remedio sublato, aufertur spes, et per consequens timor. Unde de tali remedio nunc non
loquimur. Aliud remedium mali est, quo malum iam praesens removetur. Et de tali remedio nunc loquimur.
RA2
Ad secundum dicendum quod, licet mors sit irremediabile malum, tamen, quia non imminet de prope, non
timetur, ut supra dictum est.
RA3
Ad tertium dicendum quod Philosophus ibi loquitur de per se bono, quod est bonum secundum speciem suam.
Sic autem non fit aliquid magis bonum propter diuturnitatem vel perpetuitatem, sed propter naturam ipsius boni.
|q43 Quaestio 43
|a0 Prologus
Deinde considerandum est de causa timoris. Et circa hoc quaeruntur duo. Primo, utrum causa timoris sit amor.
Secundo, utrum causa timoris sit defectus.
|a1 Articulus 1
AG1
Ad primum sic proceditur. Videtur quod amor non sit causa timoris.
Illud enim quod introducit aliquid, est causa eius. Sed timor introducit amorem caritatis, ut Augustinus dicit,
super canonicam Ioan..
Ergo timor est causa amoris, et non e converso.
AG2
Praeterea, Philosophus dicit, in II rhetoric., quod illi maxime timentur, a quibus expectamus imminere nobis
aliqua mala.
Sed per hoc quod ab aliquo expectamus malum, magis provocamur ad odium eius quam ad amorem.
Ergo timor magis causatur ab odio quam ab amore.
AG3
Praeterea, supra dictum est quod ea quae sunt a nobis ipsis, non habent rationem terribilium. Sed ea quae sunt ex
amore, maxime proveniunt ex intimo cordis.
Ergo timor ex amore non causatur.
SC
Sed contra est quod Augustinus dicit, in libro octoginta trium quaest., nulli dubium est non aliam esse metuendi
causam, nisi ne id quod amamus, aut adeptum amittamus, aut non adipiscamur speratum.
Omnis ergo timor causatur ex hoc quod aliquid amamus.
Amor igitur est causa timoris.
CO
Respondeo dicendum quod obiecta passionum animae se habent ad eas tanquam formae ad res naturales vel
artificiales, quia passiones animae speciem recipiunt ab obiectis, sicut res praedictae a suis formis. Sicut igitur
quidquid est causa formae, est causa rei constitutae per ipsam; ita etiam quidquid, et quocumque modo, est causa
obiecti, est causa passionis.
Contingit autem aliquid esse causam obiecti vel per modum causae efficientis, vel per modum dispositionis
materialis.
Sicut obiectum delectationis est bonum apparens conveniens coniunctum, cuius causa efficiens est illud quod
facit coniunctionem, vel quod facit convenientiam vel bonitatem, vel apparentiam huiusmodi boni; causa autem
per modum dispositionis materialis, est habitus, vel quaecumque dispositio secundum quam fit alicui conveniens
788

