quae secundum se Deo displicent, scilicet peccata, ita non potest prohibere ea quae secundum se Deo placent,
scilicet virtutis opera. Et ideo absolute potest homo ea vovere.
Ad praelatum tamen pertinet diiudicare quid sit magis virtuosum et Deo magis acceptum. Et ideo in manifestis
dispensatio praelati non excusaret a culpa, puta si praelatus dispensaret cum aliquo super voto de ingressu
religionis, nulla apparenti causa obstante. Si autem esset causa apparens, per quam saltem in dubium verteretur,
posset stare iudicio praelati dispensantis vel commutantis. Non tamen iudicio proprio, quia ipse non gerit vicem
Dei, nisi forte in casu in quo id quod vovit esset manifeste illicitum, et non posset opportune ad superiorem
recurrere.
RA3
Ad tertium dicendum quod quia summus pontifex gerit plenarie vicem Christi in tota ecclesia, ipse habet
plenitudinem potestatis dispensandi in omnibus dispensabilibus votis.
Aliis autem inferioribus praelatis committitur dispensatio in votis quae communiter fiunt et indigent frequenti
dispensatione, ut habeant de facili homines ad quem recurrant, sicut sunt vota peregrinationum et ieiuniorum et
aliorum huiusmodi. Vota vero maiora, puta continentiae et peregrinationis terrae sanctae, reservantur summo
pontifici.
|q89 Quaestio 89
|a0 Prologus
Deinde considerandum est de actibus exterioribus latriae quibus aliquid divinum ab hominibus assumitur, quod
est vel sacramentum aliquod, vel ipsum nomen divinum. Sed de sacramenti assumptione locus erit tractandi in
tertia huius operis parte. De assumptione autem nominis divini nunc agendum est. Assumitur autem divinum
nomen ab homine tripliciter, uno modo, per modum iuramenti, ad propria verba confirmanda; alio modo, per
modum adiurationis, ad alios inducendum; tertio modo, per modum invocationis, ad orandum vel laudandum.
Primo ergo de iuramento agendum est.
Circa quod quaeruntur decem. Primo, quid sit iuramentum. Secundo, utrum sit licitum. Tertio, qui sint comites
iuramenti. Quarto, cuius virtutis sit actus. Quinto, utrum sit appetendum et frequentandum, tanquam utile et
bonum. Sexto, utrum liceat iurare per creaturam.
Septimo, utrum iuramentum sit obligatorium. Octavo, quae sit maior obligatio, utrum iuramenti vel voti. Nono,
utrum in iuramento possit dispensari. Decimo, quibus et quando liceat iurare.
|a1 Articulus 1
AG1
Ad primum sic proceditur. Videtur quod iurare non sit testem Deum invocare. Quicumque enim inducit
auctoritatem sacrae Scripturae inducit Deum in testimonium, cuius verba proponuntur in sacra Scriptura. Si ergo
iurare est testem Deum invocare, quicumque inducit auctoritatem sacrae Scripturae iuraret.
Hoc autem est falsum. Ergo et primum.
AG2
Praeterea, ex hoc quod aliquis inducit aliquem in testem, nihil ei reddit. Sed ille qui per Deum iurat aliquid Deo
reddit, dicitur enim Matth. V, reddes Domino iuramenta tua; et Augustinus dicit quod iurare est ius veritatis Deo
reddere.
Ergo iurare non est Deum testem invocare.
AG3
Praeterea, aliud est officium iudicis, et aliud testis, ut ex supradictis patet.
Sed quandoque iurando implorat homo divinum iudicium, secundum illud psalm., si reddidi retribuentibus mihi
mala, decidam merito ab inimicis meis inanis.
Ergo iurare non est testem Deum invocare.
SC
Sed contra est quod Augustinus dicit, in quodam sermone de periurio, quid est, per Deum, nisi, testis est Deus?
CO
Respondeo dicendum quod, sicut apostolus dicit, ad Heb. VI, iuramentum ad confirmationem ordinatur.
Confirmatio autem in scibilibus per rationem fit, quae procedit ex aliquibus naturaliter notis, quae sunt
infallibiliter vera. Sed particularia facta contingentia hominum non possunt per rationem necessariam confirmari.
Et ideo ea quae de his dicuntur solent confirmari per testes. Sed humanum testimonium non est sufficiens ad
huiusmodi confirmandum, propter duo. Primo quidem, propter defectum veritatis humanae, quia plurimi in
mendacium labuntur, secundum illud psalm., os eorum locutum est mendacium.
Secundo, propter defectum cognitionis, quia homines non possunt cognoscere neque futura, neque cordium
occulta, vel etiam absentia; de quibus tamen homines loquuntur, et expedit rebus humanis ut certitudo aliqua de
his habeatur. Et ideo necessarium fuit recurrere ad divinum testimonium, quia Deus neque mentiri potest, neque
eum aliquid latet. Assumere autem Deum in testem dicitur iurare, quia quasi pro iure introductum est ut quod sub
1607

