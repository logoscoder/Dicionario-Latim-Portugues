concupiscentia oculorum, idest ipsius visionis, quae fit per oculos, ut referatur ad curiositatem, secundum quod
Augustinus exponit, X confess.; sive referatur ad concupiscentiam rerum quae exterius oculis proponuntur, ut
referatur ad cupiditatem, secundum quod ab aliis exponitur. Appetitus autem inordinatus boni ardui pertinet ad
superbiam vitae, nam superbia est appetitus inordinatus excellentiae, ut inferius dicetur.
Et sic patet quod ad ista tria reduci possunt omnes passiones, quae sunt causa peccati.
Nam ad duo prima reducuntur omnes passiones concupiscibilis, ad tertium autem omnes passiones irascibilis;
quod ideo non dividitur in duo, quia omnes passiones irascibilis conformantur concupiscentiae animali.
RA1
Ad primum ergo dicendum quod secundum quod cupiditas importat universaliter appetitum cuiuscumque boni,
sic etiam superbia vitae continetur sub cupiditate. Quomodo autem cupiditas, secundum quod est speciale
vitium, quod avaritia nominatur, sit radix omnium peccatorum, infra dicetur.
RA2
Ad secundum dicendum quod concupiscentia oculorum non dicitur hic concupiscentia omnium rerum quae
oculis videri possunt, sed solum earum in quibus non quaeritur delectatio carnis, quae est secundum tactum, sed
solum delectatio oculi, idest cuiuscumque apprehensivae virtutis.
RA3
Ad tertium dicendum quod sensus visus est excellentior inter omnes sensus, et ad plura se extendens, ut dicitur in
I metaphys..
Et ideo nomen eius transfertur ad omnes alios sensus, et etiam ad omnes interiores apprehensiones, ut
Augustinus dicit, in libro de verbis Domini.
RA4
Ad quartum dicendum quod fuga mali causatur ex appetitu boni, ut supra dictum est.
Et ideo ponuntur solum passiones inclinantes ad bonum, tanquam causae earum quae faciunt inordinate fugam
mali.
|a6 Articulus 6
AG1
Ad sextum sic proceditur. Videtur quod peccatum non allevietur propter passionem. Augmentum enim causae
auget effectum, si enim calidum dissolvit, magis calidum magis dissolvit. Sed passio est causa peccati, ut
habitum est.
Ergo quanto est intensior passio, tanto est maius peccatum. Passio igitur non minuit peccatum, sed auget.
AG2
Praeterea, sicut se habet passio bona ad meritum, ita se habet mala passio ad peccatum. Sed bona passio auget
meritum, tanto enim aliquis magis videtur mereri, quanto ex maiori misericordia pauperi subvenit. Ergo etiam
mala passio magis aggravat peccatum quam alleviat.
AG3
Praeterea, quanto intensiori voluntate aliquis facit peccatum, tanto gravius videtur peccare. Sed passio impellens
voluntatem, facit eam vehementius ferri in actum peccati.
Ergo passio aggravat peccatum.
SC
Sed contra, passio ipsa concupiscentiae vocatur tentatio carnis.
Sed quanto aliquis maiori tentatione prosternitur, tanto minus peccat, ut patet per Augustinum.
Ergo passio diminuit peccatum.
CO
Respondeo dicendum quod peccatum essentialiter consistit in actu liberi arbitrii, quod est facultas voluntatis et
rationis.
Passio autem est motus appetitus sensitivi. Appetitus autem sensitivus potest se habere ad liberum arbitrium et
antecedenter, et consequenter. Antecedenter quidem, secundum quod passio appetitus sensitivi trahit vel inclinat
rationem et voluntatem, ut supra dictum est.
Consequenter autem, secundum quod motus superiorum virium, si sint vehementes, redundant in inferiores, non
enim potest voluntas intense moveri in aliquid, quin excitetur aliqua passio in appetitu sensitivo.
Si igitur accipiatur passio secundum quod praecedit actum peccati, sic necesse est quod diminuat peccatum.
Actus enim intantum est peccatum, inquantum est voluntarium et in nobis existens. In nobis autem aliquid esse
dicitur per rationem et voluntatem. Unde quanto ratio et voluntas ex se aliquid agunt, non ex impulsu passionis,
magis est voluntarium et in nobis existens. Et secundum hoc passio minuit peccatum, inquantum minuit
voluntarium. Passio autem consequens non diminuit peccatum, sed magis auget, vel potius est signum
magnitudinis eius, inquantum scilicet demonstrat intensionem voluntatis ad actum peccati. Et sic verum est quod
quanto aliquis maiori libidine vel concupiscentia peccat, tanto magis peccat.
RA1

958

