Respondeo dicendum quod, sicut Augustinus dicit, in XII de Trin., superior pars rationis sapientiae deputatur,
inferior autem scientiae. Superior autem ratio, ut ipse in eodem libro dicit, intendit rationibus supernis, scilicet
divinis, et conspiciendis et consulendis, conspiciendis quidem, secundum quod divina in seipsis contemplatur;
consulendis autem, secundum quod per divina iudicat de humanis, per divinas regulas dirigens actus humanos.
Sic igitur sapientia, secundum quod est donum, non solum est speculativa, sed etiam practica.
RA1
Ad primum ergo dicendum quod quanto aliqua virtus est altior, tanto ad plura se extendit; ut habetur in libro de
causis.
Unde ex hoc ipso quod sapientia quae est donum est excellentior quam sapientia quae est virtus intellectualis,
utpote magis de propinquo Deum attingens, per quandam scilicet unionem animae ad ipsum, habet quod non
solum dirigat in contemplatione, sed etiam in actione.
RA2
Ad secundum dicendum quod divina in se quidem sunt necessaria et aeterna, sunt tamen regulae contingentium,
quae humanis actibus subsunt.
RA3
Ad tertium dicendum quod prius est considerare aliquid in seipso quam secundum quod ad alterum comparatur.
Unde ad sapientiam per prius pertinet contemplatio divinorum, quae est visio principii; et posterius dirigere actus
humanos secundum rationes divinas. Nec tamen in actibus humanis ex directione sapientiae provenit amaritudo
aut labor, sed potius amaritudo propter sapientiam vertitur in dulcedinem, et labor in requiem.
|a4 Articulus 4
AG1
Ad quartum sic proceditur. Videtur quod sapientia possit esse sine gratia, cum peccato mortali. De his enim quae
cum peccato mortali haberi non possunt praecipue sancti gloriantur, secundum illud II ad Cor. I, gloria nostra
haec est, testimonium conscientiae nostrae.
Sed de sapientia non debet aliquis gloriari, secundum illud Ierem. IX, non glorietur sapiens in sapientia sua.
Ergo sapientia potest esse sine gratia, cum peccato mortali.
AG2
Praeterea, sapientia importat cognitionem divinorum, ut dictum est.
Sed aliqui cum peccato mortali possunt habere cognitionem veritatis divinae, secundum illud Rom. I, veritatem
Dei in iniustitia detinent.
Ergo sapientia potest esse cum peccato mortali.
AG3
Praeterea, Augustinus dicit, in XV de Trin., de caritate loquens, nullum est isto Dei dono excellentius, solum est
quod dividit inter filios regni aeterni et filios perditionis aeternae.
Sed sapientia differt a caritate. Ergo non dividit inter filios regni et filios perditionis. Ergo potest esse cum
peccato mortali.
SC
Sed contra est quod dicitur Sap. I, in malevolam animam non introibit sapientia, nec habitabit in corpore subdito
peccatis.
CO
Respondeo dicendum quod sapientia quae est donum spiritus sancti, sicut dictum est, facit rectitudinem iudicii
circa res divinas, vel per regulas divinas de aliis, ex quadam connaturalitate sive unione ad divina. Quae quidem
est per caritatem, ut dictum est.
Et ideo sapientia de qua loquimur praesupponit caritatem. Caritas autem non potest esse cum peccato mortali, ut
ex supradictis patet.
Unde relinquitur quod sapientia de qua loquimur non potest esse cum peccato mortali.
RA1
Ad primum ergo dicendum quod illud intelligendum est de sapientia in rebus mundanis; sive etiam in rebus
divinis per rationes humanas. De qua sancti non gloriantur, sed eam se fatentur non habere, secundum illud Prov.
XXX, sapientia hominum non est mecum.
Gloriantur autem de sapientia divina, secundum illud I ad Cor. I, factus est nobis sapientia a Deo.
RA2
Ad secundum dicendum quod ratio illa procedit de cognitione divinorum quae habetur per studium et
inquisitionem rationis.
Quae potest haberi cum peccato mortali, non autem illa sapientia de qua loquimur.
RA3
Ad tertium dicendum quod sapientia, etsi differat a caritate, tamen praesupponit eam; et ex hoc ipso dividit inter
filios perditionis et regni.

1405

