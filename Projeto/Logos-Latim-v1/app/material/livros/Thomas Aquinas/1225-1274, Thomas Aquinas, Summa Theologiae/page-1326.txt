cognitione vero est e converso, quia scilicet per alia Deum cognoscimus, sicut causam per effectus, vel per
modum eminentiae aut negationis ut patet per dionysium, in libro de div. Nom..
RA1
Ad primum ergo dicendum quod quamvis incognita amari non possint, tamen non oportet quod sit idem ordo
cognitionis et dilectionis.
Nam dilectio est cognitionis terminus. Et ideo ubi desinit cognitio, scilicet in ipsa re quae per aliam cognoscitur,
ibi statim dilectio incipere potest.
RA2
Ad secundum dicendum quod quia dilectio Dei est maius aliquid quam eius cognitio, maxime secundum statum
viae, ideo praesupponit ipsam. Et quia cognitio non quiescit in rebus creatis, sed per eas in aliud tendit, in illo
dilectio incipit, et per hoc ad alia derivatur, per modum cuiusdam circulationis, dum cognitio, a creaturis
incipiens, tendit in Deum; et dilectio, a Deo incipiens sicut ab ultimo fine, ad creaturas derivatur.
RA3
Ad tertium dicendum quod per caritatem tollitur aversio a Deo quae est per peccatum; non autem per solam
cognitionem. Et ideo caritas est quae, diligendo, animam immediate Deo coniungit spiritualis vinculo unionis.
|a5 Articulus 5
AG1
Ad quintum sic proceditur. Videtur quod Deus non possit totaliter amari. Amor enim sequitur cognitionem. Sed
Deus non potest totaliter a nobis cognosci, quia hoc esset eum comprehendere. Ergo non potest a nobis totaliter
amari.
AG2
Praeterea, amor est unio quaedam, ut patet per dionysium, IV cap. De div. Nom..
Sed cor hominis non potest ad Deum uniri totaliter, quia Deus est maior corde nostro, ut dicitur I Ioan. III.
Ergo Deus non potest totaliter amari.
AG3
Praeterea, Deus seipsum totaliter amat. Si igitur ab aliquo alio totaliter amatur, aliquis alius diligit Deum tantum
quantum ipse se diligit. Hoc autem est inconveniens.
Ergo Deus non potest totaliter diligi ab aliqua creatura.
SC
Sed contra est quod dicitur Deut. VI, diliges Dominum Deum tuum ex toto corde tuo.
CO
Respondeo dicendum quod, cum dilectio intelligatur quasi medium inter amantem et amatum, cum quaeritur an
Deus possit totaliter diligi, tripliciter potest intelligi. Uno modo, ut modus totalitatis referatur ad rem dilectam. Et
sic Deus est totaliter diligendus, quia totum quod ad Deum pertinet homo diligere debet.
Alio modo potest intelligi ita quod totalitas referatur ad diligentem. Et sic etiam Deus totaliter diligi debet, quia
ex toto posse suo debet homo diligere Deum, et quidquid habet ad Dei amorem ordinare, secundum illud Deut.
VI, diliges Dominum Deum tuum ex toto corde tuo.
Tertio modo potest intelligi secundum comparationem diligentis ad rem dilectam, ut scilicet modus diligentis
adaequet modum rei dilectae. Et hoc non potest esse. Cum enim unumquodque intantum diligibile sit inquantum
est bonum, Deus, cuius bonitas est infinita, est infinite diligibilis, nulla autem creatura potest Deum infinite
diligere, quia omnis virtus creaturae, sive naturalis sive infusa, est finita.
RA1
Et per hoc patet responsio ad obiecta. Nam primae tres obiectiones procedunt secundum hunc tertium sensum,
ultima autem ratio procedit in sensu secundo.
|a6 Articulus 6
AG1
Ad sextum sic proceditur. Videtur quod divinae dilectionis sit aliquis modus habendus. Ratio enim boni consistit
in modo, specie et ordine, ut patet per Augustinum, in libro de Nat. Boni.
Sed dilectio Dei est optimum in homine, secundum illud ad Coloss. III, super omnia caritatem habete.
Ergo dilectio Dei debet modum habere.
AG2
Praeterea, Augustinus dicit, in libro de morib. Eccles., dic mihi, quaeso te, quis sit diligendi modus. Vereor enim
ne plus minusve quam oportet inflammer desiderio et amore Domini mei frustra autem quaereret modum nisi
esset aliquis divinae dilectionis modus. Ergo est aliquis modus divinae dilectionis.
AG3
Praeterea, sicut Augustinus dicit, IV super Gen. Ad litt., modus est quem unicuique propria mensura praefigit.

1326

