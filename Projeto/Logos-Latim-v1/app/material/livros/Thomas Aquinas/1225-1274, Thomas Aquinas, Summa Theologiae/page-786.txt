culpae, inquantum est ab exteriori causa, puta cum aliquis timet commorari in societate malorum, ne ab eis ad
peccandum inducatur. Sed proprie loquendo, in tali dispositione magis timet homo seductionem quam culpam
secundum propriam rationem, idest inquantum est voluntaria, sic enim non habet ut timeatur.
RA1
Ad primum ergo dicendum quod separatio a Deo est quaedam poena consequens peccatum, et omnis poena
aliquo modo est ab exteriori causa.
RA2
Ad secundum dicendum quod tristitia et timor in uno conveniunt, quia utrumque est de malo, differunt autem in
duobus. In uno quidem, quia tristitia est de malo praesenti, timor de malo futuro. In alio vero, quia tristitia, cum
sit in concupiscibili, respicit malum absolute, unde potest esse de quocumque malo, sive parvo sive magno.
Timor vero, cum sit in irascibili, respicit malum cum quadam arduitate seu difficultate, quae tollitur, inquantum
aliquid subiacet voluntati. Et ideo non omnia timemus quae sunt futura, de quibus tristamur cum sunt praesentia,
sed aliqua, quae scilicet sunt ardua.
RA3
Ad tertium dicendum quod spes est de bono quod quis potest adipisci. Potest autem aliquis adipisci bonum vel
per se, vel per alium, et ideo spes potest esse de actu virtutis, qui est in potestate nostra constitutus. Sed timor est
de malo quod non subiacet nostrae potestati, et ideo semper malum quod timetur, est a causa extrinseca. Bonum
autem quod speratur, potest esse et a causa intrinseca, et a causa extrinseca.
RA4
Ad quartum dicendum quod, sicut supra dictum est, verecundia non est timor de actu ipso peccati, sed de
turpitudine vel ignominia quae consequitur ipsum, quae est a causa extrinseca.
|a4 Articulus 4
AG1
Ad quartum sic proceditur. Videtur quod timor timeri non possit.
Omne enim quod timetur, timendo custoditur, ne amittatur, sicut ille qui timet amittere sanitatem timendo
custodit eam.
Si igitur timor timeatur, timendo se custodiet homo ne timeat.
Quod videtur esse inconveniens.
AG2
Praeterea, timor est quaedam fuga.
Sed nihil fugit seipsum. Ergo timor non timet timorem.
AG3
Praeterea, timor est de futuro. Sed ille qui timet, iam habet timorem. Non ergo potest timere timorem.
SC
Sed contra est quod homo potest amare amorem, et dolere de dolore. Ergo etiam, pari ratione, potest timere
timorem.
CO
Respondeo dicendum quod, sicut dictum est, illud solum habet rationem terribilis, quod ex causa extrinseca
provenit, non autem quod provenit ex voluntate nostra.
Timor autem partim provenit ex causa extrinseca, et partim subiacet voluntati. Provenit quidem ex causa
extrinseca, inquantum est passio quaedam consequens phantasiam imminentis mali. Et secundum hoc, potest
aliquis timere timorem, ne scilicet immineat ei necessitas timendi, propter ingruentiam alicuius excellentis mali.
Subiacet autem voluntati, inquantum appetitus inferior obedit rationi, unde homo potest timorem repellere. Et
secundum hoc, timor non potest timeri, ut dicit Augustinus, in libro octoginta trium quaest..
Sed quia rationibus quas inducit, aliquis posset uti ad ostendendum quod timor nullo modo timeatur, ideo ad eas
respondendum est.
RA1
Ad primum ergo dicendum quod, non omnis timor est unus timor, sed secundum diversa quae timentur, sunt
diversi timores.
Nihil ergo prohibet quin uno timore aliquis praeservet se ab alio timore, et sic custodiat se non timentem illo
timore.
RA2
Ad secundum dicendum quod, cum sit alius timor quo timetur malum imminens, et alius timor quo timetur ipse
timor mali imminentis; non sequitur quod idem fugiat seipsum, vel quod sit idem fuga sui ipsius.
RA3
Ad tertium dicendum quod propter diversitatem timorum iam dictam, timore praesenti potest homo timere
futurum timorem.
|a5 Articulus 5
786

