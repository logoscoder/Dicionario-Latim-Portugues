Consequenter considerandum est de habitibus in speciali.
Et quia habitus, ut dictum est, distinguuntur per bonum et malum, primo dicendum est de habitibus bonis, qui
sunt virtutes et alia eis adiuncta, scilicet dona, beatitudines et fructus; secundo, de habitibus malis, scilicet de
vitiis et peccatis. Circa virtutes autem quinque consideranda sunt, primo, de essentia virtutis; secundo, de
subiecto eius; tertio, de divisione virtutum; quarto, de causa virtutis; quinto, de quibusdam proprietatibus virtutis.
Circa primum quaeruntur quatuor. Primo, utrum virtus humana sit habitus. Secundo, utrum sit habitus
operativus. Tertio, utrum sit habitus bonus.
Quarto, de definitione virtutis.
|a1 Articulus 1
AG1
Ad primum sic proceditur. Videtur quod virtus humana non sit habitus. Virtus enim est ultimum potentiae, ut
dicitur in I de caelo.
Sed ultimum uniuscuiusque reducitur ad genus illud cuius est ultimum, sicut punctum ad genus lineae.
Ergo virtus reducitur ad genus potentiae, et non ad genus habitus.
AG2
Praeterea, Augustinus dicit, in II de libero arbit., quod virtus est bonus usus liberi arbitrii.
Sed usus liberi arbitrii est actus.
Ergo virtus non est habitus, sed actus.
AG3
Praeterea, habitibus non meremur, sed actibus, alioquin homo mereretur continue, etiam dormiendo. Sed
virtutibus meremur.
Ergo virtutes non sunt habitus, sed actus.
AG4
Praeterea, Augustinus dicit, in libro de moribus eccles., quod virtus est ordo amoris.
Et in libro octoginta trium quaest., dicit quod ordinatio quae virtus vocatur, est fruendis frui, et utendis uti.
Ordo autem, seu ordinatio, nominat vel actum, vel relationem.
Ergo virtus non est habitus, sed actus vel relatio.
AG5
Praeterea, sicut inveniuntur virtutes humanae, ita et virtutes naturales. Sed virtutes naturales non sunt habitus,
sed potentiae quaedam.
Ergo etiam neque virtutes humanae.
SC
Sed contra est quod Philosophus, in libro praedicament., scientiam et virtutem ponit esse habitus.
CO
Respondeo dicendum quod virtus nominat quandam potentiae perfectionem. Uniuscuiusque autem perfectio
praecipue consideratur in ordine ad suum finem. Finis autem potentiae actus est. Unde potentia dicitur esse
perfecta, secundum quod determinatur ad suum actum. Sunt autem quaedam potentiae quae secundum seipsas
sunt determinatae ad suos actus; sicut potentiae naturales activae. Et ideo huiusmodi potentiae naturales
secundum seipsas dicuntur virtutes.
Potentiae autem rationales, quae sunt propriae hominis, non sunt determinatae ad unum, sed se habent
indeterminate ad multa, determinantur autem ad actus per habitus, sicut ex supradictis patet.
Et ideo virtutes humanae habitus sunt.
RA1
Ad primum ergo dicendum quod quandoque virtus dicitur id ad quod est virtus, scilicet vel obiectum virtutis, vel
actus eius, sicut fides dicitur quandoque id quod creditur, quandoque vero ipsum credere, quandoque autem ipse
habitus quo creditur.
Unde quando dicitur quod virtus est ultimum potentiae, sumitur virtus pro obiecto virtutis. Id enim in quod
ultimo potentia potest, est id ad quod dicitur virtus rei, sicut si aliquis potest ferre centum libras et non plus,
virtus eius consideratur secundum centum libras, non autem secundum sexaginta. Obiectio autem procedebat ac
si essentialiter virtus esset ultimum potentiae.
RA2
Ad secundum dicendum quod bonus usus liberi arbitrii dicitur esse virtus, secundum eandem rationem, quia
scilicet est id ad quod ordinatur virtus sicut ad proprium actum. Nihil est enim aliud actus virtutis quam bonus
usus liberi arbitrii.
RA3
Ad tertium dicendum quod aliquo dicimur mereri dupliciter.
Uno modo, sicut ipso merito, eo modo quo dicimur currere cursu, et hoc modo meremur actibus. Alio modo
dicimur mereri aliquo sicut principio merendi, sicut dicimur currere potentia motiva, et sic dicimur mereri
virtutibus et habitibus.
834

