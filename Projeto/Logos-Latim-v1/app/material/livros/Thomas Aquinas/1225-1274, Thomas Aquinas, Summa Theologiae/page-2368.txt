Propter quod et apostolus ibi subdit quod omnes stabimus ante tribunal Christi, et Daniel VII, quod dedit ei
potestatem et honorem et regnum, et omnes populi, tribus et linguae servient ei.
Tertio, apparet idem ex comparatione rerum humanarum ad finem humanae salutis. Cuicumque enim
committitur principale, committitur et accessorium. Omnes autem res humanae ordinantur in finem beatitudinis,
quae est salus aeterna, ad quam homines admittuntur, vel etiam repelluntur, iudicio Christi, ut patet Matth. XXV.
Et ideo manifestum est quod ad iudiciariam potestatem Christi pertinent omnes res humanae.
RA1
Ad primum ergo dicendum quod, sicut dictum est, iudiciaria potestas consequitur regiam dignitatem. Christus
autem, quamvis rex esset constitutus a Deo, non tamen in terris vivens terrenum regnum temporaliter
administrare voluit, unde ipse dicit, Ioan. XVIII, regnum meum non est de hoc mundo.
Et similiter etiam iudiciariam potestatem exercere noluit super res temporales, qui venerat homines ad divina
transferre, ut Ambrosius, ibidem, dicit, bene terrena declinat qui propter divina descenderat, nec iudex dignatur
esse litium et arbiter facultatum, vivorum habens mortuorumque iudicium, arbitriumque meritorum.
RA2
Ad secundum dicendum quod Christo omnia sunt subiecta quantum ad potestatem, quam a patre super omnia
accepit, secundum illud Matth. Ult., data est mihi omnis potestas in caelo et in terra.
Nondum tamen sunt ei omnia subiecta quantum ad executionem suae potestatis.
Quod quidem erit in futuro, quando de omnibus voluntatem suam adimplebit, quosdam quidem salvando,
quosdam puniendo.
RA3
Ad tertium dicendum quod ante incarnationem huiusmodi iudicia exercebantur per Christum inquantum est
verbum Dei, cuius potestatis facta est particeps per incarnationem anima ei personaliter unita.
|a5 Articulus 5
AG1
Ad quintum sic proceditur. Videtur quod post iudicium quod in praesenti tempore agitur, non restat aliud
iudicium generale.
Post ultimam enim retributionem praemiorum et poenarum, frustra adhiberetur iudicium. Sed in hoc praesenti
tempore fit retributio praemiorum et poenarum, dixit enim Dominus latroni in cruce, Luc. XXIII, hodie mecum
eris in Paradiso; et Luc. XVI dicitur quod mortuus est dives et sepultus in inferno.
Ergo frustra expectatur finale iudicium.
AG2
Praeterea, Nahum I dicitur, secundum aliam litteram, non iudicabit Deus bis in idipsum.
Sed in hoc tempore Dei iudicium exercetur et quantum ad temporalia et quantum ad spiritualia. Ergo videtur
quod non sit expectandum aliud finale iudicium.
AG3
Praeterea, praemium et poena respondent merito et demerito. Sed meritum et demeritum non pertinent ad corpus
nisi inquantum est animae instrumentum. Ergo nec praemium seu poena debetur corpori nisi per animam. Non
ergo requiritur aliud iudicium in fine, ad hoc quod homo praemietur aut puniatur in corpore, praeter illud quo
nunc puniuntur aut praemiantur animae.
SC
Sed contra est quod dicitur Ioan. XII, sermo quem locutus sum vobis, ille vos iudicabit in novissimo die.
Erit ergo quoddam iudicium in novissimo die, praeter iudicium quod nunc agitur.
CO
Respondeo dicendum quod iudicium de aliqua re mutabili perfecte dari non potest ante eius consummationem.
Sicut iudicium de aliqua actione qualis sit, perfecte dari non potest antequam sit consummata et in se et in suis
effectibus, quia multae actiones videntur esse utiles, quae ex effectibus demonstrantur nocivae.
Et similiter de homine aliquo iudicium perfecte dari non potest quandiu eius vita terminetur, eo quod
multipliciter potest mutari de bono in malum aut e converso, vel de bono in melius, aut de malo in peius.
Unde apostolus dicit, Heb. IX, quod hominibus statutum est semel mori, post hoc autem, iudicium.
Sciendum tamen quod, licet per mortem vita hominis temporalis terminetur secundum se, remanet tamen ex
futuris secundum quid dependens. Uno quidem modo, secundum quod adhuc vivit in memoriis hominum, in
quibus quandoque contra veritatem remanet bonae famae vel malae. Alio modo in filiis, qui sunt quasi aliquid
patris, secundum illud Eccli. XXX, mortuus est pater illius, et quasi non est mortuus, similem enim reliquit sibi
post se.
Et tamen multorum bonorum sunt mali filii, et e converso. Tertio modo, quantum ad effectum suorum operum,
sicut ex deceptione Arii et aliorum seductorum pullulat infidelitas usque ad finem mundi; et usque tunc proficit
fides ex praedicatione apostolorum.
Quarto modo, quantum ad corpus, quod quandoque honorifice traditur sepulturae, quandoque vero relinquitur
insepultum, et tandem incineratum resolvitur omnino. Quinto modo, quantum ad ea in quibus homo suum
2368

