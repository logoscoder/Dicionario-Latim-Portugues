Ergo peccatum omissionis est gravius quam peccatum transgressionis.
AG2
Praeterea, maiori bono maius malum opponitur, ut patet per Philosophum, in VIII ethic..
Sed facere bonum, cui opponitur omissio, est nobilior pars iustitiae quam declinare a malo, cui opponitur
transgressio, ut ex supradictis patet.
Ergo omissio est gravius peccatum quam transgressio.
AG3
Praeterea, peccatum commissionis potest esse et veniale et mortale. Sed peccatum omissionis videtur esse
semper mortale, quia opponitur praecepto affirmativo. Ergo omissio videtur esse gravius peccatum quam sit
transgressio.
AG4
Praeterea, maior poena est poena damni, scilicet carentia visionis divinae, quae debetur peccato omissionis,
quam poena sensus, quae debetur peccato transgressionis, ut patet per chrysostomum super Matth..
Sed poena proportionatur culpae. Ergo gravius est peccatum omissionis quam transgressionis.
SC
Sed contra est quod facilius est abstinere a malo faciendo quam implere bonum. Ergo gravius peccat qui non
abstinet a malo faciendo, quod est transgredi, quam qui non implet bonum, quod est omittere.
CO
Respondeo dicendum quod peccatum intantum est grave inquantum a virtute distat.
Contrarietas autem est maxima distantia, ut dicitur in X metaphys.
Unde contrarium magis distat a suo contrario quam simplex eius negatio, sicut nigrum plus distat ab albo quam
simpliciter non album; omne enim nigrum est non album, sed non convertitur.
Manifestum est autem quod transgressio contrariatur actui virtutis, omissio autem importat negationem ipsius,
puta peccatum omissionis est si quis parentibus debitam reverentiam non exhibeat, peccatum autem
transgressionis si contumeliam vel quamcumque iniuriam eis inferat. Unde manifestum est quod, simpliciter et
absolute loquendo, transgressio est gravius peccatum quam omissio, licet aliqua omissio possit esse gravior
aliqua transgressione.
RA1
Ad primum ergo dicendum quod delictum communiter sumptum significat quamcumque omissionem.
Quandoque tamen stricte accipitur pro eo quod omittitur aliquid de his quae pertinent ad Deum, vel quando
scienter et quasi cum quodam contemptu derelinquit homo id quod facere debet. Et sic habet quandam
gravitatem, ratione cuius maiori expiatione indiget.
RA2
Ad secundum dicendum quod ei quod est facere bonum opponitur et non facere bonum, quod est omittere, et
facere malum, quod est transgredi, sed primum contradictorie, secundum contrarie, quod importat maiorem
distantiam.
Et ideo transgressio est gravius peccatum.
RA3
Ad tertium dicendum quod sicut omissio opponitur praeceptis affirmativis, ita transgressio opponitur praeceptis
negativis.
Et ideo utrumque, si proprie accipiatur, importat rationem peccati mortalis. Potest autem large dici transgressio
vel omissio ex eo quod aliquid sit praeter praecepta affirmativa vel negativa, disponens ad oppositum ipsorum.
Et sic utrumque, large accipiendo, potest esse peccatum veniale.
RA4
Ad quartum dicendum quod peccato transgressionis respondet et poena damni, propter aversionem a Deo; et
poena sensus, propter inordinatam conversionem ad bonum commutabile. Similiter etiam omissioni non solum
debetur poena damni, sed etiam poena sensus, secundum illud Matth. VII, omnis arbor quae non facit fructum
bonum, excidetur et in ignem mittetur.
Et hoc propter radicem ex qua procedit, licet non habeat ex necessitate actualem conversionem ad aliquod
bonum commutabile.
|q80 Quaestio 80
|a0 Prologus
Deinde considerandum est de partibus potentialibus iustitiae, idest de virtutibus ei annexis. Et circa hoc duo sunt
consideranda primo quidem, quae virtutes iustitiae annectantur; secundo, considerandum est de singulis
virtutibus iustitiae annexis.
AG1
Ad primum sic proceditur. Videtur quod inconvenienter assignentur virtutes iustitiae annexae.
Tullius enim enumerat sex, scilicet religionem, pietatem, gratiam, vindicationem, observantiam, veritatem.
1552

