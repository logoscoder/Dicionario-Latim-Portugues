vero potentiae sunt communes animae et corpori, unde talium potentiarum non oportet quod quaelibet sit in
quocumque est anima; sed solum in illa parte corporis quae est proportionata ad talis potentiae operationem.
RA5
Ad quintum dicendum quod una pars corporis dicitur esse principalior quam alia, propter potentias diversas
quarum sunt organa partes corporis. Quae enim est principalioris potentiae organum, est principalior pars
corporis, vel quae etiam eidem potentiae principalius deservit.
|q77 Quaestio 77
|a0 Prologus
Deinde considerandum est de his quae pertinent ad potentias animae. Et primo, in generali; secundo, in speciali.
Circa primum quaeruntur octo. Primo, utrum essentia animae sit eius potentia. Secundo, utrum sit una tantum
potentia animae, vel plures. Tertio, quomodo potentiae animae distinguantur. Quarto, de ordine ipsarum ad
invicem. Quinto, utrum anima sit subiectum omnium potentiarum. Sexto, utrum potentiae fluant ab essentia
animae. Septimo, utrum potentia una oriatur ex alia. Octavo, utrum omnes potentiae animae remaneant in ea post
mortem.
|a1 Articulus 1
AG1
Ad primum sic proceditur. Videtur quod ipsa essentia animae sit eius potentia.
Dicit enim Augustinus, in IX de Trin., quod mens, notitia et amor sunt substantialiter in anima, vel, ut idem
dicam, essentialiter.
Et in X dicit quod memoria, intelligentia et voluntas sunt una vita, una mens, una essentia.
AG2
Praeterea, anima est nobilior quam materia prima. Sed materia prima est sua potentia. Ergo multo magis anima.
AG3
Praeterea, forma substantialis est simplicior quam accidentalis, cuius signum est, quod forma substantialis non
intenditur vel remittitur, sed in indivisibili consistit. Forma autem accidentalis est ipsa sua virtus.
Ergo multo magis forma substantialis, quae est anima.
AG4
Praeterea, potentia sensitiva est qua sentimus, et potentia intellectiva qua intelligimus. Sed id quo primo
sentimus et intelligimus est anima, secundum Philosophum, in II de anima.
Ergo anima est suae potentiae.
AG5
Praeterea, omne quod non est de essentia rei, est accidens.
Si ergo potentia animae est praeter essentiam eius, sequitur quod sit accidens. Quod est contra Augustinum, in
IX de Trin., ubi dicit quod praedicta non sunt in anima sicut in subiecto, ut color aut figura in corpore, aut ulla
alia qualitas aut quantitas, quidquid enim tale est, non excedit subiectum in quo est; mens autem potest etiam alia
amare et cognoscere.
AG6
Praeterea, forma simplex subiectum esse non potest.
Anima autem est forma simplex, cum non sit composita ex materia et forma, ut supra dictum est.
Non ergo potentia animae potest esse in ipsa sicut in subiecto.
AG7
Praeterea, accidens non est principium substantialis differentiae.
Sed sensibile et rationale sunt substantiales differentiae, et sumuntur a sensu et ratione, quae sunt potentiae
animae.
Ergo potentiae animae non sunt accidentia. Et ita videtur quod potentia animae sit eius essentia.
SC
Sed contra est quod dionysius dicit, XI cap. Caelest. Hier., quod caelestes spiritus dividuntur in essentiam,
virtutem et operationem.
Multo igitur magis in anima aliud est essentia, et aliud virtus sive potentia.
CO
Respondeo dicendum quod impossibile est dicere quod essentia animae sit eius potentia; licet hoc quidam
posuerint.
Et hoc dupliciter ostenditur, quantum ad praesens. Primo quia, cum potentia et actus dividant ens et quodlibet
genus entis, oportet quod ad idem genus referatur potentia et actus. Et ideo, si actus non est in genere substantiae,
potentia quae dicitur ad illum actum, non potest esse in genere substantiae. Operatio autem animae non est in
genere substantiae; sed in solo Deo, cuius operatio est eius substantia. Unde Dei potentia, quae est operationis

384

