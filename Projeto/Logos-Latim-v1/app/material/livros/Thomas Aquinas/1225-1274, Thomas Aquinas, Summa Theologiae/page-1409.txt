Praeterea, omne peccatum est voluntarium, ut Augustinus dicit.
Sed stultitia non est voluntaria. Ergo non est peccatum.
AG3
Praeterea, omne peccatum opponitur alicui praecepto divino. Sed stultitia nulli praecepto opponitur.
Ergo stultitia non est peccatum.
SC
Sed contra est quod dicitur Prov. I, prosperitas stultorum perdet eos.
Sed nullus perditur nisi pro peccato. Ergo stultitia est peccatum.
CO
Respondeo dicendum quod stultitia, sicut dictum est, importat quendam stuporem sensus in iudicando, et
praecipue circa altissimam causam, quae est finis ultimus et summum bonum. Circa quod aliquis potest pati
stuporem in iudicando dupliciter.
Uno modo, ex indispositione naturali, sicut patet in amentibus.
Et talis stultitia non est peccatum. Alio modo, inquantum immergit homo sensum suum rebus terrenis, ex quo
redditur eius sensus ineptus ad percipiendum divina, secundum illud I ad Cor. II, animalis homo non percipit ea
quae sunt spiritus Dei, sicut etiam homini habenti gustum infectum malo humore non sapiunt dulcia. Et talis
stultitia est peccatum.
RA1
Et per hoc patet responsio ad primum.
RA2
Ad secundum dicendum quod quamvis stultitiam nullus velit, vult tamen ea ad quae consequitur esse stultum,
scilicet abstrahere sensum suum a spiritualibus et immergere terrenis. Et idem etiam contingit in aliis peccatis.
Nam luxuriosus vult delectationem sine qua non est peccatum, quamvis non simpliciter velit peccatum, vellet
enim frui delectatione sine peccato.
RA3
Ad tertium dicendum quod stultitia opponitur praeceptis quae dantur de contemplatione veritatis; de quibus supra
habitum est cum de scientia et intellectu ageretur.
|a3 Articulus 3
AG1
Ad tertium sic proceditur. Videtur quod stultitia non sit filia luxuriae. Gregorius enim, XXXI Moral., enumerat
luxuriae filias; inter quas tamen non continetur stultitia.
Ergo stultitia non procedit ex luxuria.
AG2
Praeterea, apostolus dicit, I ad Cor. III, sapientia huius mundi stultitia est apud Deum.
Sed sicut Gregorius dicit, X Moral., sapientia mundi est cor machinationibus tegere, quod pertinet ad
duplicitatem.
Ergo stultitia est magis filia duplicitatis quam luxuriae.
AG3
Praeterea, ex ira aliqui praecipue vertuntur in furorem et insaniam, quae pertinent ad stultitiam.
Ergo stultitia magis oritur ex ira quam ex luxuria.
SC
Sed contra est quod dicitur Prov. VII, statim eam sequitur, scilicet meretricem, ignorans quod ad vincula stultus
trahatur.
CO
Respondeo dicendum quod, sicut iam dictum est, stultitia, secundum quod est peccatum, provenit ex hoc quod
sensus spiritualis hebetatus est, ut non sit aptus ad spiritualia diiudicanda. Maxime autem sensus hominis
immergitur ad terrena per luxuriam, quae est circa maximas delectationes, quibus anima maxime absorbetur.
Et ideo stultitia quae est peccatum maxime nascitur ex luxuria.
RA1
Ad primum ergo dicendum quod ad stultitiam pertinet quod homo habeat fastidium de Deo et de donis ipsius.
Unde Gregorius duo numerat inter filias luxuriae quae pertinent ad stultitiam, scilicet odium Dei et
desperationem futuri saeculi, quasi dividens stultitiam in duas partes.
RA2
Ad secundum dicendum quod verbum illud apostoli non est intelligendum causaliter, sed essentialiter, quia
scilicet ipsa sapientia mundi est stultitia apud Deum.
Unde non oportet quod quaecumque pertinent ad sapientiam mundi sint causa huius stultitiae.
RA3

1409

