Unde Augustinus dicit, XIX contra faust., haec omnia, scilicet sacramentalia, fiunt et transeunt, virtus tamen,
scilicet Dei, quae per ista operatur, iugiter manet.
Hoc autem proprie dicitur instrumentum, per quod aliquis operatur.
Unde et Tit. III dicitur, salvos nos fecit per lavacrum regenerationis.
RA1
Ad primum ergo dicendum quod causa principalis non proprie potest dici signum effectus, licet occulti, etiam si
ipsa sit sensibilis et manifesta. Sed causa instrumentalis, si sit manifesta, potest dici signum effectus occulti, eo
quod non solum est causa, sed quodammodo effectus, inquantum movetur a principali agente. Et secundum hoc,
sacramenta novae legis simul sunt causa et signa. Et inde est quod, sicut communiter dicitur, efficiunt quod
figurant. Ex quo etiam patet quod habent perfecte rationem sacramenti, inquantum ordinantur ad aliquid sacrum
non solum per modum signi, sed etiam per modum causae.
RA2
Ad secundum dicendum quod instrumentum habet duas actiones, unam instrumentalem, secundum quam
operatur non in virtute propria, sed in virtute principalis agentis; aliam autem habet actionem propriam, quae
competit sibi secundum propriam formam; sicut securi competit scindere ratione suae acuitatis, facere autem
lectum inquantum est instrumentum artis. Non autem perficit actionem instrumentalem nisi exercendo actionem
propriam; scindendo enim facit lectum. Et similiter sacramenta corporalia per propriam operationem quam
exercent circa corpus, quod tangunt, efficiunt operationem instrumentalem ex virtute divina circa animam, sicut
aqua baptismi, abluendo corpus secundum propriam virtutem, abluit animam inquantum est instrumentum
virtutis divinae; nam ex anima et corpore unum fit.
Et hoc est quod Augustinus dicit, quod corpus tangit et cor abluit.
RA3
Ad tertium dicendum quod ratio illa procedit de eo quod est causa gratiae per modum principalis agentis, hoc
enim est proprium Dei, ut dictum est.
|a2 Articulus 2
AG1
Ad secundum sic proceditur. Videtur quod gratia sacramentalis non addat aliquid supra gratiam virtutum et
donorum. Per gratiam enim virtutum et donorum perficitur anima sufficienter et quantum ad essentiam animae,
et quantum ad eius potentias, ut patet ex his quae in secunda parte dicta sunt.
Sed gratia ordinatur ad animae perfectionem. Ergo gratia sacramentalis non potest aliquid addere super gratiam
virtutum et donorum.
AG2
Praeterea, defectus animae ex peccatis causantur. Sed omnia peccata sufficienter excluduntur per gratiam
virtutum et donorum, quia nullum est peccatum quod non contrarietur alicui virtuti. Gratia ergo sacramentalis,
cum ordinetur ad defectus animae tollendos, non potest aliquid addere super gratiam virtutum et donorum.
AG3
Praeterea, omnis additio vel subtractio in formis variat speciem, ut dicitur in VIII metaphys..
Si igitur gratia sacramentalis addat aliquid super gratiam virtutum et donorum, sequitur quod aequivoce dicatur
gratia. Et sic nihil certum ostenditur ex hoc quod sacramenta dicuntur gratiam causare.
SC
Sed contra est quod, si gratia sacramentalis non addit aliquid super gratiam donorum et virtutum, frustra
sacramenta habentibus et dona et virtutes conferrentur. In operibus autem Dei nihil est frustra. Ergo videtur quod
gratia sacramentalis aliquid addat super gratiam virtutum et donorum.
CO
Respondeo dicendum quod, sicut in secunda parte dictum est, gratia, secundum se considerata, perficit essentiam
animae, inquantum participat quandam similitudinem divini esse. Et sicut ab essentia animae fluunt eius
potentiae, ita a gratia fluunt quaedam perfectiones ad potentias animae, quae dicuntur virtutes et dona, quibus
potentiae perficiuntur in ordine ad suos actus.
Ordinantur autem sacramenta ad quosdam speciales effectus necessarios in vita christiana, sicut baptismus
ordinatur ad quandam spiritualem regenerationem, qua homo moritur vitiis et fit membrum Christi; qui quidem
effectus est aliquid speciale praeter actus potentiarum animae. Et eadem ratio est in aliis sacramentis. Sicut igitur
virtutes et dona addunt super gratiam communiter dictam quandam perfectionem determinate ordinatam ad
proprios actus potentiarum, ita gratia sacramentalis addit super gratiam communiter dictam, et super virtutes et
dona, quoddam divinum auxilium ad consequendum sacramenti finem. Et per hunc modum gratia sacramentalis
addit super gratiam virtutum et donorum.
RA1
Ad primum ergo dicendum quod gratia virtutum et donorum sufficienter perficit essentiam et potentias animae
quantum ad generalem ordinationem actuum. Sed quantum ad quosdam effectus speciales qui requiruntur in
christiana vita, requiritur sacramentalis gratia.
2382

