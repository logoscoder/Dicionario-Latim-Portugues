Unde quantum ad quosdam, excaecatio ordinatur ad sanationem, quantum autem ad alios, ad damnationem, ut
Augustinus dicit, in III de quaest. Evang..
RA1
Ad primum ergo dicendum quod omnia mala quae Deus facit vel permittit fieri, ordinantur in aliquod bonum,
non tamen semper in bonum eius in quo est malum, sed quandoque ad bonum alterius, vel etiam totius universi.
Sicut culpam tyrannorum ordinavit in bonum martyrum; et poenam damnatorum ordinat in gloriam suae
iustitiae.
RA2
Ad secundum dicendum quod Deus non delectatur in perditione hominum quantum ad ipsam perditionem, sed
ratione suae iustitiae, vel propter bonum quod inde provenit.
RA3
Ad tertium dicendum quod hoc quod Deus aliquorum excaecationem ordinat in eorum salutem, misericordiae
est, quod autem excaecatio aliorum ordinetur ad eorum damnationem, iustitiae est. Quod autem misericordiam
quibusdam impendit et non omnibus, non facit personarum acceptionem in Deo, sicut in primo dictum est.
RA4
Ad quartum dicendum quod mala culpae non sunt facienda ut veniant bona, sed mala poenae sunt inferenda
propter bonum.
|q80 Quaestio 80
|a0 Prologus
Deinde considerandum est de causa peccati ex parte diaboli.
Et circa hoc quaeruntur quatuor. Primo, utrum diabolus sit directe causa peccati. Secundo, utrum diabolus
inducat ad peccandum interius persuadendo. Tertio, utrum possit necessitatem peccandi inducere. Quarto, utrum
omnia peccata ex diaboli suggestione proveniant.
|a1 Articulus 1
AG1
Ad primum sic proceditur. Videtur quod diabolus sit homini directe causa peccandi.
Peccatum enim directe in affectu consistit.
Sed Augustinus dicit, IV de Trin., quod diabolus suae societati malignos affectus inspirat.
Et beda, super Act., dicit quod diabolus animam in affectum malitiae trahit.
Et Isidorus dicit, in libro de summo bono, quod diabolus corda hominum occultis cupiditatibus replet.
Ergo diabolus directe est causa peccati.
AG2
Praeterea, Hieronymus dicit quod sicut Deus est perfector boni, ita diabolus est perfector mali.
Sed Deus est directe causa bonorum nostrorum.
Ergo diabolus est directe causa peccatorum nostrorum.
AG3
Praeterea, Philosophus probat, in quodam cap. Ethicae eudemicae, quod oportet esse quoddam principium
extrinsecum humani consilii.
Consilium autem humanum non solum est de bonis, sed etiam de malis. Ergo sicut Deus movet ad consilium
bonum, et per hoc directe est causa boni; ita diabolus movet hominem ad consilium malum, et per hoc sequitur
quod diabolus directe sit causa peccati.
SC
Sed contra est quod Augustinus probat, in I et III de Lib. Arb., quod nulla alia re fit mens hominis serva libidinis,
nisi propria voluntate.
Sed homo non fit servus libidinis nisi per peccatum. Ergo causa peccati non potest esse diabolus, sed sola propria
voluntas.
CO
Respondeo dicendum quod peccatum actus quidam est. Unde hoc modo potest esse aliquid directe causa peccati,
per quem modum aliquis directe est causa alicuius actus. Quod quidem non contingit nisi per hoc quod proprium
principium illius actus movet ad agendum. Proprium autem principium actus peccati est voluntas, quia omne
peccatum est voluntarium.
Unde nihil potest directe esse causa peccati, nisi quod potest movere voluntatem ad agendum. Voluntas autem,
sicut supra dictum est, a duobus moveri potest, uno modo, ab obiecto, sicut dicitur quod appetibile apprehensum
movet appetitum; alio modo, ab eo quod interius inclinat voluntatem ad volendum. Hoc autem non est nisi vel
ipsa voluntas, vel Deus, ut supra ostensum est.
Deus autem non potest esse causa peccati, ut dictum est.
Relinquitur ergo quod ex hac parte sola voluntas hominis sit directe causa peccati eius.
968

