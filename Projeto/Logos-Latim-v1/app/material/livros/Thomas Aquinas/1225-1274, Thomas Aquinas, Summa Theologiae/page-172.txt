Ad tertium dicendum quod utroque modo potest haec dictio solus adiungi termino essentiali. Haec enim
propositio, solus Deus est pater, est duplex.
Quia ly pater potest praedicare personam patris, et sic est vera, non enim homo est illa persona. Vel potest
praedicare relationem tantum, et sic est falsa, quia relatio paternitatis etiam in aliis invenitur, licet non univoce.
Similiter haec est vera, solus Deus creat. Nec tamen sequitur, ergo solus pater, quia, ut sophistae dicunt, dictio
exclusiva immobilitat terminum cui adiungitur, ut non possit fieri sub eo descensus pro aliquo suppositorum; non
enim sequitur, solus homo est animal rationale mortale, ergo solus socrates.
|a4 Articulus 4
AG1
Ad quartum sic proceditur. Videtur quod dictio exclusiva possit adiungi termino personali, etiam si praedicatum
sit commune.
Dicit enim Dominus, ad patrem loquens, Ioan. XVII, ut cognoscant te, solum Deum verum.
Ergo solus pater est Deus verus.
AG2
Praeterea, Matth. XI dicitur, nemo novit filium nisi pater; quod idem significat ac si diceretur, solus pater novit
filium.
Sed nosse filium est commune. Ergo idem quod prius.
AG3
Praeterea, dictio exclusiva non excludit illud quod est de intellectu termini cui adiungitur, unde non excludit
partem, neque universale, non enim sequitur, solus socrates est albus, ergo manus eius non est alba; vel, ergo
homo non est albus. Sed una persona est in intellectu alterius, sicut pater in intellectu filii, et e converso. Non
ergo per hoc quod dicitur, solus pater est Deus, excluditur filius vel spiritus sanctus. Et sic videtur haec locutio
esse vera.
AG4
Praeterea, ab ecclesia cantatur, tu solus altissimus, Iesu Christe.
SC
Sed contra, haec locutio, solus pater est Deus, habet duas expositivas, scilicet, pater est Deus, et, nullus alius a
patre est Deus. Sed haec secunda est falsa, quia filius alius est a patre, qui est Deus. Ergo et haec est falsa, solus
pater est Deus. Et sic de similibus.
CO
Respondeo dicendum quod, cum dicimus, solus pater est Deus, haec propositio potest habere multiplicem
intellectum. Si enim solus ponat solitudinem circa patrem, sic est falsa, secundum quod sumitur categorematice.
Secundum vero quod sumitur syncategorematice, sic iterum potest intelligi multipliciter.
Quia si excludat a forma subiecti, sic est vera, ut sit sensus, solus pater est Deus, idest, ille cum quo nullus alius
est pater, est Deus.
Et hoc modo exponit Augustinus, in VI de Trin., cum dicit, solum patrem dicimus, non quia separatur a filio vel
spiritu sancto; sed hoc dicentes, significamus quod illi simul cum eo non sunt pater.
Sed hic sensus non habetur ex consueto modo loquendi, nisi intellecta aliqua implicatione, ut si dicatur, ille qui
solus dicitur pater, est Deus. Secundum vero proprium sensum, excludit a consortio praedicati. Et sic haec
propositio est falsa, si excludit alium masculine, est autem vera, si excludit aliud neutraliter tantum, quia filius
est alius a patre, non tamen aliud; similiter et spiritus sanctus. Sed quia haec dictio solus respicit proprie
subiectum, ut dictum est, magis se habet ad excludendum alium quam aliud. Unde non est extendenda talis
locutio; sed pie exponenda, sicubi inveniatur in authentica Scriptura.
RA1
Ad primum ergo dicendum quod, cum dicimus, te solum Deum verum, non intelligitur de persona patris, sed de
tota trinitate, ut Augustinus exponit.
Vel, si intelligatur de persona patris, non excluduntur aliae personae, propter essentiae unitatem, prout ly solus
excludit tantum aliud, ut dictum est.
RA2
Et similiter dicendum est ad secundum. Cum enim aliquid essentiale dicitur de patre, non excluditur filius vel
spiritus sanctus, propter essentiae unitatem.
Tamen sciendum est quod in auctoritate praedicta, haec dictio nemo non idem est quod nullus homo, quod
videtur significare vocabulum (non enim posset excipi persona patris), sed sumitur, secundum usum loquendi,
distributive pro quacumque rationali natura.
RA3
Ad tertium dicendum quod dictio exclusiva non excludit illa quae sunt de intellectu termini cui adiungitur, si non
differunt secundum suppositum, ut pars et universale. Sed filius differt supposito a patre, et ideo non est similis
ratio.
RA4
172

