Et inde est quod quando homo pertingit ad contemplationem veritatis, ardentius eam amat, sed magis odit
proprium defectum a gravitate corruptibilis corporis, ut dicat cum apostolo, infelix ego homo.
Quis me liberabit de corpore mortis huius? unde et Gregorius dicit, super Ezech., cum Deus iam per desiderium
et intellectum cognoscitur, omnem voluptatem carnis arefacit.
RA3
Ad tertium dicendum quod contemplatio Dei in hac vita imperfecta est respectu contemplationis patriae, et
similiter delectatio contemplationis viae est imperfecta respectu delectationis contemplationis patriae, de qua
dicitur in Psalmo, de torrente voluptatis tuae potabis eos.
Sed contemplatio divinorum quae habetur in via, etsi sit imperfecta, est tamen delectabilior omni alia
contemplatione quantumcumque perfecta, propter excellentiam rei contemplatae.
Unde Philosophus dicit, in I de partibus animal., accidit circa illas honorabiles existentes et divinas substantias
minores nobis existere theorias. Sed etsi secundum modicum attingamus eas, tamen, propter honorabilitatem
cognoscendi, delectabilius aliquid habent quam quae apud nos omnia.
Et hoc est etiam quod Gregorius dicit, super Ezech., contemplativa vita amabilis valde dulcedo est, quae super
semetipsam animam rapit, caelestia aperit, spiritualia mentis oculis patefacit.
RA4
Ad quartum dicendum quod Iacob post contemplationem uno pede claudicabat, quia necesse est ut, debilitato
amore saeculi, convalescat aliquis ad amorem Dei, ut Gregorius dicit, super Ezech., et ideo, post agnitionem
suavitatis Dei, unus in nobis sanus pes remanet, atque alius claudicat. Omnis enim qui uno pede claudicat, solum
illi pedi innititur quem sanum habet.
|a8 Articulus 8
AG1
Ad octavum sic proceditur. Videtur quod vita contemplativa non sit diuturna. Vita enim contemplativa
essentialiter consistit in his quae ad intellectum pertinent. Sed omnes intellectivae perfectiones huius vitae
evacuantur, secundum illud I ad Cor. XIII, sive prophetiae evacuabuntur, sive linguae cessabunt, sive scientia
destruetur.
Ergo vita contemplativa evacuatur.
AG2
Praeterea, dulcedinem contemplationis aliquis homo raptim et pertranseunter degustat.
Unde Augustinus dicit, in X confess., intromittis me in affectum multum inusitatum introrsus ad nescio quam
dulcedinem, sed redeo in haec aerumnosis ponderibus.
Gregorius etiam dicit, in V Moral., exponens illud iob IV, cum spiritus me praesente transiret, in suavitate,
inquit, contemplationis intimae non diu mens figitur, quia ad semetipsam, ipsa immensitate luminis reverberata,
revocatur.
Ergo vita contemplativa non est diuturna.
AG3
Praeterea, illud quod non est homini connaturale, non potest esse diuturnum. Vita autem contemplativa est
melior quam secundum hominem, ut Philosophus dicit, in X ethic..
Ergo videtur quod vita contemplativa non sit diuturna.
SC
Sed contra est quod Dominus dicit, Luc. X, maria optimam partem elegit, quae non auferetur ab ea.
Quia, ut Gregorius dicit, super Ezech., contemplativa hic incipitur, ut in caelesti patria perficiatur.
CO
Respondeo dicendum quod aliquid potest dici diuturnum dupliciter, uno modo, secundum suam naturam; alio
modo, quoad nos.
Secundum se quidem manifestum est quod vita contemplativa diuturna est, dupliciter. Uno modo, eo quod
versatur circa incorruptibilia et immobilia. Alio modo, quia non habet contrarietatem, delectationi enim quae est
in considerando, nihil est contrarium, ut dicitur in I topic..
Sed quoad nos etiam vita contemplativa diuturna est. Tum quia competit nobis secundum actionem
incorruptibilis partis animae, scilicet secundum intellectum, unde potest post hanc vitam durare.
Alio modo, quia in operibus contemplativae corporaliter non laboramus, unde magis in huiusmodi operibus
continue persistere possumus, sicut Philosophus dicit, in X ethic..
RA1
Ad primum ergo dicendum quod modus contemplandi non est idem hic et in patria; sed vita contemplativa
dicitur manere ratione caritatis, in qua habet et principium et finem.
Et hoc est quod Gregorius dicit, super Ezech., contemplativa hic incipit, ut in caelesti patria perficiatur, quia
amoris ignis, qui hic ardere inchoat, cum ipsum quem amat viderit, in amore ipsius amplius ignescit.
RA2

1971

