pretium pro re accepta ab aliquo, est actus iustitiae; ita etiam recompensare mercedem operis vel laboris, est
actus iustitiae. Iustitia autem aequalitas quaedam est; ut patet per Philosophum, in V ethic..
Et ideo simpliciter est iustitia inter eos quorum est simpliciter aequalitas, eorum vero quorum non est simpliciter
aequalitas, non est simpliciter iustitia, sed quidam iustitiae modus potest esse, sicut dicitur quoddam ius
paternum vel dominativum, ut in eodem libro Philosophus dicit.
Et propter hoc, in his in quibus est simpliciter iustum, est etiam simpliciter ratio meriti et mercedis. In quibus
autem est secundum quid iustum, et non simpliciter, in his etiam non simpliciter est ratio meriti, sed secundum
quid, inquantum salvatur ibi iustitiae ratio, sic enim et filius meretur aliquid a patre, et servus a Domino.
Manifestum est autem quod inter Deum et hominem est maxima inaequalitas, in infinitum enim distant, et totum
quod est hominis bonum, est a Deo. Unde non potest hominis ad Deum esse iustitia secundum absolutam
aequalitatem, sed secundum proportionem quandam, inquantum scilicet uterque operatur secundum modum
suum. Modus autem et mensura humanae virtutis homini est a Deo. Et ideo meritum hominis apud Deum esse
non potest nisi secundum praesuppositionem divinae ordinationis, ita scilicet ut id homo consequatur a Deo per
suam operationem quasi mercedem, ad quod Deus ei virtutem operandi deputavit. Sicut etiam res naturales hoc
consequuntur per proprios motus et operationes, ad quod a Deo sunt ordinatae. Differenter tamen, quia creatura
rationalis seipsam movet ad agendum per liberum arbitrium, unde sua actio habet rationem meriti; quod non est
in aliis creaturis.
RA1
Ad primum ergo dicendum quod homo inquantum propria voluntate facit illud quod debet, meretur. Alioquin
actus iustitiae quo quis reddit debitum, non esset meritorius.
RA2
Ad secundum dicendum quod Deus ex bonis nostris non quaerit utilitatem, sed gloriam, idest manifestationem
suae bonitatis, quod etiam ex suis operibus quaerit. Ex hoc autem quod eum colimus, nihil ei accrescit, sed
nobis. Et ideo meremur aliquid a Deo, non quasi ex nostris operibus aliquid ei accrescat, sed inquantum propter
eius gloriam operamur.
RA3
Ad tertium dicendum quod, quia actio nostra non habet rationem meriti nisi ex praesuppositione divinae
ordinationis, non sequitur quod Deus efficiatur simpliciter debitor nobis, sed sibi ipsi, inquantum debitum est ut
sua ordinatio impleatur.
|a2 Articulus 2
AG1
Ad secundum sic proceditur. Videtur quod aliquis sine gratia possit mereri vitam aeternam. Illud enim homo a
Deo meretur ad quod divinitus ordinatur, sicut dictum est.
Sed homo secundum suam naturam ordinatur ad beatitudinem sicut ad finem, unde etiam naturaliter appetit esse
beatus. Ergo homo per sua naturalia, absque gratia, mereri potest beatitudinem, quae est vita aeterna.
AG2
Praeterea, idem opus quanto est minus debitum, tanto est magis meritorium. Sed minus debitum est bonum quod
fit ab eo qui minoribus beneficiis est praeventus. Cum igitur ille qui habet solum bona naturalia, minora
beneficia sit consecutus a Deo quam ille qui cum naturalibus habet gratuita; videtur quod eius opera sint apud
Deum magis meritoria. Et ita, si ille qui habet gratiam, potest mereri aliquo modo vitam aeternam, multo magis
ille qui non habet.
AG3
Praeterea, misericordia et liberalitas Dei in infinitum excedit misericordiam et liberalitatem humanam. Sed unus
homo potest apud alium mereri, etiam si nunquam suam gratiam ante habuerit.
Ergo videtur quod multo magis homo absque gratia vitam aeternam possit a Deo mereri.
SC
Sed contra est quod apostolus dicit, Rom. VI, gratia Dei vita aeterna.
CO
Respondeo dicendum quod hominis sine gratia duplex status considerari potest sicut supra dictum est, unus
quidem naturae integrae, qualis fuit in Adam ante peccatum; alius autem naturae corruptae, sicut est in nobis ante
reparationem gratiae. Si ergo loquamur de homine quantum ad primum statum, sic una ratione non potest mereri
absque gratia vitam aeternam per pura naturalia. Quia scilicet meritum hominis dependet ex praeordinatione
divina. Actus autem cuiuscumque rei non ordinatur divinitus ad aliquid excedens proportionem virtutis quae est
principium actus, hoc enim est ex institutione divinae providentiae, ut nihil agat ultra suam virtutem. Vita autem
aeterna est quoddam bonum excedens proportionem naturae creatae, quia etiam excedit cognitionem et
desiderium eius, secundum illud I ad Cor. II, nec oculus vidit, nec auris audivit, nec in cor hominis ascendit.
Et inde est quod nulla natura creata est sufficiens principium actus meritorii vitae aeternae, nisi superaddatur
aliquod supernaturale donum, quod gratia dicitur. Si vero loquamur de homine sub peccato existente, additur
cum hac secunda ratio, propter impedimentum peccati. Cum enim peccatum sit quaedam Dei offensa excludens a
1173

