dicit enim Augustinus, in libro de patientia, quod multa in laboribus et doloribus sustinent homines propter ea
quae vitiose diligunt.
Ergo multo magis homo potest mala sustinere propter bonum, quod est vere patientem esse, praeter auxilium
gratiae.
AG2
Praeterea, aliqui non existentes in statu gratiae magis abhorrent mala vitiorum quam corporalia mala, unde
quidam gentilium leguntur multa mala tolerasse ne patriam proderent, aut aliquid aliud inhonestum
committerent. Sed hoc est vere patientem esse. Ergo videtur quod patientia possit haberi absque auxilio gratiae.
AG3
Praeterea, manifeste apparet quod aliqui propter sanitatem corporis recuperandam gravia quaedam et amara
patiuntur. Salus autem animae non est minus appetibilis quam sanitas corporis.
Ergo, pari ratione, pro salute animae potest aliquis multa mala sustinere, quod est vere patientem esse, absque
auxilio gratiae.
SC
Sed contra est quod dicitur in Psalmo, ab ipso, scilicet Deo, patientia mea.
CO
Respondeo dicendum quod, sicut Augustinus dicit, in libro de patientia, vis desideriorum facit tolerantiam
laborum et dolorum, et nemo nisi pro eo quod delectat, sponte suscipit ferre quod cruciat.
Et huius ratio est quia tristitiam et dolorem secundum se abhorret animus, unde nunquam eligeret eam pati
propter se, sed solum propter finem. Ergo oportet quod illud bonum propter quod aliquis vult pati mala, sit magis
volitum et amatum quam illud bonum cuius privatio ingerit dolorem quem patienter toleramus.
Quod autem aliquis praeferat bonum gratiae omnibus naturalibus bonis ex quorum amissione potest dolor
causari, pertinet ad caritatem, quae diligit Deum super omnia. Unde manifestum est quod patientia, secundum
quod est virtus, a caritate causatur, secundum illud I ad Cor. XIII, caritas patiens est.
Manifestum est autem quod caritas non potest haberi nisi per gratiam, secundum illud Rom. V, caritas Dei
diffusa est in cordibus nostris per spiritum sanctum, qui datus est nobis.
Unde patet quod patientia non potest haberi sine auxilio gratiae.
RA1
Ad primum ergo dicendum quod in natura humana, si esset integra, praevaleret inclinatio rationis, sed in natura
corrupta praevalet inclinatio concupiscentiae, quae in homine dominatur. Et ideo pronior est homo ad
sustinendum mala in quibus concupiscentia delectatur praesentialiter, quam tolerare mala propter bona futura
quae secundum rationem appetuntur, quod tamen pertinet ad veram patientiam.
RA2
Ad secundum dicendum quod bonum politicae virtutis est commensuratum naturae humanae. Et ideo absque
auxilio gratiae gratum facientis potest voluntas humana in illud tendere, licet non absque auxilio Dei. Sed bonum
gratiae est supernaturale.
Unde in illud non potest tendere homo per virtutem suae naturae.
Et ideo non est similis ratio.
RA3
Ad tertium dicendum quod tolerantia etiam malorum quae quis sustinet propter corporis sanitatem, procedit ex
amore quo homo naturaliter diligit suam carnem. Et ideo non est similis ratio de patientia, quae procedit ex
amore supernaturali.
|a4 Articulus 4
AG1
Ad quartum sic proceditur. Videtur quod patientia non sit pars fortitudinis. Idem enim non est pars sui ipsius.
Sed patientia videtur idem esse fortitudini, quia sicut supra dictum est, proprius actus fortitudinis est sustinere; et
hoc etiam pertinet ad patientiam, dicitur enim in libro sententiarum prosperi quod patientia consistit in alienis
malis tolerandis.
Ergo patientia non est pars fortitudinis.
AG2
Praeterea, fortitudo est circa timores et audacias, ut supra habitum est, et ita est in irascibili. Sed patientia videtur
esse circa tristitias, et ita videtur esse in concupiscibili. Ergo patientia non est pars fortitudinis, sed magis
temperantiae.
AG3
Praeterea, totum non potest esse sine parte. Si ergo patientia sit pars fortitudinis, fortitudo nunquam posset esse
sine patientia, cum tamen fortis quandoque non toleret patienter mala, sed etiam aggrediatur eum qui mala facit.
Ergo patientia non est pars fortitudinis.
SC
Sed contra est quod tullius, in sua rhetorica, ponit eam fortitudinis partem.
1786

