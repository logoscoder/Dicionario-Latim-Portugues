RA1
Ad primum ergo dicendum quod Deus universaliter in omnibus operatur quae recta sunt, in unoquoque tamen
secundum eius congruentiam. Et ideo unusquisque debet Deum imitari in hoc quod sibi specialiter congruit.
Unde licet Deus corporaliter etiam malefactores occidat, non tamen oportet quod omnes in hoc eum imitentur.
Petrus autem non propria auctoritate vel manu Ananiam et Saphiram interfecit, sed magis divinam sententiam de
eorum morte promulgavit. Sacerdotes autem vel Levitae veteris testamenti erant ministri veteris legis, secundum
quam poenae corporales infligebantur, et ideo etiam eis occidere propria manu congruebat.
RA2
Ad secundum dicendum quod ministerium clericorum est in melioribus ordinatum quam sint corporales
occisiones, scilicet in his quae pertinent ad salutem spiritualem.
Et ideo non congruit eis quod minoribus se ingerant.
RA3
Ad tertium dicendum quod praelati ecclesiarum accipiunt officia principum terrae non ut ipsi iudicium sanguinis
exerceant per seipsos, sed quod eorum auctoritate per alios exerceatur.
|a5 Articulus 5
AG1
Ad quintum sic proceditur. Videtur quod alicui liceat seipsum occidere. Homicidium enim est peccatum
inquantum iustitiae contrariatur. Sed nullus potest sibi ipsi iniustitiam facere, ut probatur in V ethic..
Ergo nullus peccat occidendo seipsum.
AG2
Praeterea, occidere malefactores licet habenti publicam potestatem. Sed quandoque ille qui habet publicam
potestatem est malefactor. Ergo licet ei occidere seipsum.
AG3
Praeterea, licitum est quod aliquis spontanee minus periculum subeat ut maius periculum vitet, sicut licitum est
quod aliquis etiam sibi ipsi amputet membrum putridum ut totum corpus salvetur. Sed quandoque aliquis per
occisionem sui ipsius vitat maius malum, vel miseram vitam vel turpitudinem alicuius peccati.
Ergo licet alicui occidere seipsum.
AG4
Praeterea, Samson seipsum interfecit, ut habetur iudic. XVI, qui tamen connumeratur inter sanctos, ut patet Heb.
XI.
Ergo licitum est alicui occidere seipsum.
AG5
Praeterea, II machab. XIV dicitur quod Razias quidam seipsum interfecit, eligens nobiliter mori potius quam
subditus fieri peccatoribus et contra natales suos iniuriis agi.
Sed nihil quod nobiliter fit et fortiter, est illicitum.
Ergo occidere seipsum non est illicitum.
SC
Sed contra est quod Augustinus dicit, in I de CIV. Dei, restat ut de homine intelligamus quod dictum est, non
occides.
Nec alterum ergo, nec te.
Neque enim aliud quam hominem occidit qui seipsum occidit.
CO
Respondeo dicendum quod seipsum occidere est omnino illicitum triplici ratione. Primo quidem, quia naturaliter
quaelibet res seipsam amat, et ad hoc pertinet quod quaelibet res naturaliter conservat se in esse et
corrumpentibus resistit quantum potest.
Et ideo quod aliquis seipsum occidat est contra inclinationem naturalem, et contra caritatem, qua quilibet debet
seipsum diligere. Et ideo occisio sui ipsius semper est peccatum mortale, utpote contra naturalem legem et contra
caritatem existens.
Secundo, quia quaelibet pars id quod est, est totius. Quilibet autem homo est pars communitatis, et ita id quod
est, est communitatis.
Unde in hoc quod seipsum interficit, iniuriam communitati facit, ut patet per Philosophum, in V ethic..
Tertio, quia vita est quoddam donum divinitus homini attributum, et eius potestati subiectum qui occidit et vivere
facit.
Et ideo qui seipsum vita privat in Deum peccat, sicut qui alienum servum interficit peccat in Dominum cuius est
servus; et sicut peccat ille qui usurpat sibi iudicium de re sibi non commissa.
Ad solum enim Deum pertinet iudicium mortis et vitae, secundum illud Deut. XXXII, ego occidam, et vivere
faciam.
RA1

1494

