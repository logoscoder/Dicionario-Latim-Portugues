quodammodo transformatur in illum finem, quod fit per caritatem. Appetitus enim uniuscuiusque rei naturaliter
movetur et tendit in finem sibi connaturalem, et iste motus provenit ex quadam conformitate rei ad suum finem.
RA1
Ad primum ergo dicendum quod intellectus indiget speciebus intelligibilibus, per quas intelligat, et ideo oportet
quod in eo ponatur aliquis habitus naturalis superadditus potentiae. Sed ipsa natura voluntatis sufficit ad
naturalem ordinem in finem, sive quantum ad intentionem finis, sive quantum ad conformitatem ad ipsum. Sed
in ordine ad ea quae supra naturam sunt, ad nihil horum sufficit natura potentiae.
Et ideo oportet fieri superadditionem habitus supernaturalis quantum ad utrumque.
RA2
Ad secundum dicendum quod fides et spes imperfectionem quandam important, quia fides est de his quae non
videntur, et spes de his quae non habentur. Unde habere fidem et spem de his quae subduntur humanae potestati,
deficit a ratione virtutis. Sed habere fidem et spem de his quae sunt supra facultatem naturae humanae, excedit
omnem virtutem homini proportionatam; secundum illud I ad Cor. I, quod infirmum est Dei, fortius est
hominibus.
RA3
Ad tertium dicendum quod ad appetitum duo pertinent, scilicet motus in finem; et conformatio ad finem per
amorem.
Et sic oportet quod in appetitu humano duae virtutes theologicae ponantur, scilicet spes et caritas.
|a4 Articulus 4
AG1
Ad quartum sic proceditur. Videtur quod non sit hic ordo theologicarum virtutum, quod fides sit prior spe, et
spes prior caritate. Radix enim est prior eo quod est ex radice.
Sed caritas est radix omnium virtutum; secundum illud ad Ephes. III, in caritate radicati et fundati.
Ergo caritas est prior aliis.
AG2
Praeterea, Augustinus dicit, in I de doct. Christ., non potest aliquis diligere quod esse non crediderit.
Porro si credit et diligit, bene agendo efficit ut etiam speret.
Ergo videtur quod fides praecedat caritatem, et caritas spem.
AG3
Praeterea, amor est principium omnis affectionis, ut supra dictum est.
Sed spes nominat quandam affectionem; est enim quaedam passio, ut supra dictum est.
Ergo caritas, quae est amor, est prior spe.
SC
Sed contra est ordo quo apostolus ista enumerat, dicens, nunc autem manent fides, spes, caritas.
CO
Respondeo dicendum quod duplex est ordo, scilicet generationis, et perfectionis. Ordine quidem generationis,
quo materia est prior forma, et imperfectum perfecto, in uno et eodem; fides praecedit spem, et spes caritatem,
secundum actus (nam habitus simul infunduntur)p non enim potest in aliquid motus appetitivus tendere vel
sperando vel amando, nisi quod est apprehensum sensu aut intellectu.
Per fidem autem apprehendit intellectus ea quae sperat et amat. Unde oportet quod, ordine generationis, fides
praecedat spem et caritatem. Similiter autem ex hoc homo aliquid amat, quod apprehendit illud ut bonum suum.
Per hoc autem quod homo ab aliquo sperat se bonum consequi posse, reputat ipsum in quo spem habet, quoddam
bonum suum. Unde ex hoc ipso quod homo sperat de aliquo, procedit ad amandum ipsum. Et sic, ordine
generationis, secundum actus, spes praecedit caritatem.
Ordine vero perfectionis, caritas praecedit fidem et spem, eo quod tam fides quam spes per caritatem formatur, et
perfectionem virtutis acquirit. Sic enim caritas est mater omnium virtutum et radix, inquantum est omnium
virtutum forma, ut infra dicetur.
RA1
Et per hoc patet responsio ad primum.
RA2
Ad secundum dicendum quod Augustinus loquitur de spe qua quis sperat ex meritis iam habitis se ad
beatitudinem perventurum, quod est spei formatae, quae sequitur caritatem. Potest autem aliquis sperare
antequam habeat caritatem, non ex meritis quae iam habet, sed quae sperat se habiturum.
RA3
Ad tertium dicendum quod, sicut supra dictum est, cum de passionibus ageretur, spes respicit duo. Unum quidem
sicut principale obiectum, scilicet bonum quod speratur.
Et respectu huius, semper amor praecedit spem, nunquam enim speratur aliquod bonum nisi desideratum et
amatum.

870

