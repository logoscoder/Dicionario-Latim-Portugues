RA1
Ad primum ergo dicendum quod ratio humana non potest participare ad plenum dictamen rationis divinae, sed
suo modo et imperfecte. Et ideo sicut ex parte rationis speculativae, per naturalem participationem divinae
sapientiae, inest nobis cognitio quorundam communium principiorum, non autem cuiuslibet veritatis propria
cognitio, sicut in divina sapientia continetur; ita etiam ex parte rationis practicae naturaliter homo participat
legem aeternam secundum quaedam communia principia, non autem secundum particulares directiones
singulorum, quae tamen in aeterna lege continentur.
Et ideo necesse est ulterius quod ratio humana procedat ad particulares quasdam legum sanctiones.
RA2
Ad secundum dicendum quod ratio humana secundum se non est regula rerum, sed principia ei naturaliter indita,
sunt quaedam regulae generales et mensurae omnium eorum quae sunt per hominem agenda, quorum ratio
naturalis est regula et mensura, licet non sit mensura eorum quae sunt a natura.
RA3
Ad tertium dicendum quod ratio practica est circa operabilia, quae sunt singularia et contingentia, non autem
circa necessaria, sicut ratio speculativa. Et ideo leges humanae non possunt illam infallibilitatem habere quam
habent conclusiones demonstrativae scientiarum. Nec oportet quod omnis mensura sit omni modo infallibilis et
certa, sed secundum quod est possibile in genere suo.
|a4 Articulus 4
AG1
Ad quartum sic proceditur. Videtur quod non fuerit necessarium esse aliquam legem divinam.
Quia, ut dictum est, lex naturalis est quaedam participatio legis aeternae in nobis. Sed lex aeterna est lex divina,
ut dictum est.
Ergo non oportet quod praeter legem naturalem, et leges humanas ab ea derivatas, sit aliqua alia lex divina.
AG2
Praeterea, Eccli. XV dicitur quod Deus dimisit hominem in manu consilii sui.
Consilium autem est actus rationis, ut supra habitum est.
Ergo homo dimissus est gubernationi suae rationis. Sed dictamen rationis humanae est lex humana, ut dictum
est.
Ergo non oportet quod homo alia lege divina gubernetur.
AG3
Praeterea, natura humana est sufficientior irrationalibus creaturis. Sed irrationales creaturae non habent aliquam
legem divinam praeter inclinationem naturalem eis inditam.
Ergo multo minus creatura rationalis debet habere aliquam legem divinam praeter naturalem legem.
SC
Sed contra est quod David expetit legem a Deo sibi poni, dicens, legem pone mihi, Domine, in via
iustificationum tuarum.
CO
Respondeo dicendum quod praeter legem naturalem et legem humanam, necessarium fuit ad directionem
humanae vitae habere legem divinam. Et hoc propter quatuor rationes. Primo quidem, quia per legem dirigitur
homo ad actus proprios in ordine ad ultimum finem.
Et si quidem homo ordinaretur tantum ad finem qui non excederet proportionem naturalis facultatis hominis, non
oporteret quod homo haberet aliquid directivum ex parte rationis, supra legem naturalem et legem humanitus
positam, quae ab ea derivatur. Sed quia homo ordinatur ad finem beatitudinis aeternae, quae excedit
proportionem naturalis facultatis humanae, ut supra habitum est; ideo necessarium fuit ut supra legem naturalem
et humanam, dirigeretur etiam ad suum finem lege divinitus data.
Secundo, quia propter incertitudinem humani iudicii, praecipue de rebus contingentibus et particularibus,
contingit de actibus humanis diversorum esse diversa iudicia, ex quibus etiam diversae et contrariae leges
procedunt. Ut ergo homo absque omni dubitatione scire possit quid ei sit agendum et quid vitandum,
necessarium fuit ut in actibus propriis dirigeretur per legem divinitus datam, de qua constat quod non potest
errare.
Tertio, quia de his potest homo legem ferre, de quibus potest iudicare. Iudicium autem hominis esse non potest
de interioribus motibus, qui latent, sed solum de exterioribus actibus, qui apparent. Et tamen ad perfectionem
virtutis requiritur quod in utrisque actibus homo rectus existat. Et ideo lex humana non potuit cohibere et
ordinare sufficienter interiores actus, sed necessarium fuit quod ad hoc superveniret lex divina.
Quarto quia, sicut Augustinus dicit, in I de Lib. Arb., lex humana non potest omnia quae male fiunt, punire vel
prohibere, quia dum auferre vellet omnia mala, sequeretur quod etiam multa bona tollerentur, et impediretur
utilitas boni communis, quod est necessarium ad conversationem humanam. Ut ergo nullum malum
improhibitum et impunitum remaneat, necessarium fuit supervenire legem divinam, per quam omnia peccata
prohibentur.
1019

