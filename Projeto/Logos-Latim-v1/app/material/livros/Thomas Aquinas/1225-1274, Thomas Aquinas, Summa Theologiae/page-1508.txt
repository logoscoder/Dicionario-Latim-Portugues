Sed fraus et dolus de se habent rationem peccati, ut supra habitum est.
Ergo furtum videtur esse gravius peccatum quam rapina.
AG2
Praeterea, verecundia est timor de turpi actu, ut dicitur in IV ethic..
Sed magis verecundantur homines de furto quam de rapina. Ergo furtum est turpius quam rapina.
AG3
Praeterea, quanto aliquod peccatum pluribus nocet, tanto gravius esse videtur. Sed per furtum potest
nocumentum inferri et magnis et parvis, per rapinam autem solum impotentibus, quibus potest violentia inferri.
Ergo gravius videtur esse peccatum furti quam rapinae.
SC
Sed contra est quod secundum leges gravius punitur rapina quam furtum.
CO
Respondeo dicendum quod rapina et furtum habent rationem peccati, sicut supra dictum est, propter
involuntarium quod est ex parte eius cui aliquid aufertur; ita tamen quod in furto est involuntarium per
ignorantiam, in rapina autem involuntarium per violentiam. Magis est autem aliquid involuntarium per
violentiam quam per ignorantiam, quia violentia directius opponitur voluntati quam ignorantia. Et ideo rapina est
gravius peccatum quam furtum. Est et alia ratio. Quia per rapinam non solum infertur alicui damnum in rebus,
sed etiam vergit in quandam personae ignominiam sive iniuriam. Et hoc praeponderat fraudi vel dolo, quae
pertinent ad furtum.
RA1
Unde patet responsio ad primum.
RA2
Ad secundum dicendum quod homines sensibilibus inhaerentes magis gloriantur de virtute exteriori, quae
manifestatur in rapina, quam de virtute interiori, quae tollitur per peccatum.
Et ideo minus verecundantur de rapina quam de furto.
RA3
Ad tertium dicendum quod licet pluribus possit noceri per furtum quam per rapinam, tamen graviora nocumenta
possunt inferri per rapinam quam per furtum.
Unde ex hoc etiam rapina est detestabilior.
|q67 Quaestio 67
|a0 Prologus
Deinde considerandum est de vitiis oppositis commutativae iustitiae quae consistunt in verbis in quibus laeditur
proximus.
Et primo, de his quae pertinent ad iudicium; secundo, de nocumentis verborum quae fiunt extra iudicium. Circa
primum quinque consideranda occurrunt, primo quidem, de iniustitia iudicis in iudicando; secundo, de iniustitia
accusatoris in accusando; tertio, de iniustitia ex parte rei in sua defensione; quarto, de iniustitia testis in
testificando; quinto, de iniustitia advocati in patrocinando. Circa primum quaeruntur quatuor. Primo, utrum
aliquis possit iuste iudicare eum qui non est sibi subditus. Secundo, utrum liceat iudicium ferre contra veritatem
quam novit, propter ea quae sibi proponuntur. Tertio, utrum iudex possit aliquem iuste condemnare non
accusatum.
Quarto, utrum licite possit poenam relaxare.
|a1 Articulus 1
AG1
Ad primum sic proceditur. Videtur quod aliquis possit iuste iudicare eum qui non est sibi subditus.
Dicitur enim Dan. XIII quod Daniel seniores de falso testimonio convictos suo iudicio condemnavit. Sed illi
seniores non erant subditi Danieli, quinimmo ipsi erant iudices populi.
Ergo aliquis potest licite iudicare sibi non subditum.
AG2
Praeterea, Christus non erat alicuius hominis subditus, quinimmo ipse erat rex regum et Dominus dominantium.
Sed ipse exhibuit se iudicio hominis. Ergo videtur quod aliquis licite possit iudicare aliquem qui non est subditus
eius.
AG3
Praeterea, secundum iura quilibet sortitur forum secundum rationem delicti. Sed quandoque ille qui delinquit non
est subditus eius ad quem pertinet forum illius loci, puta cum est alterius dioecesis, vel cum est exemptus. Ergo
videtur quod aliquis possit iudicare eum qui non est sibi subditus.
SC

1508

