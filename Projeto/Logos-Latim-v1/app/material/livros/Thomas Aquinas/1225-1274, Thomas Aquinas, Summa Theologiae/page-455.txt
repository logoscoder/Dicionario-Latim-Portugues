RA2
Ad secundum dicendum quod propter quod unumquodque, illud magis, intelligendum est in his quae sunt unius
ordinis, ut supra dictum est.
Propter Deum autem alia cognoscuntur, non sicut propter primum cognitum, sed sicut propter primam
cognoscitivae virtutis causam.
RA3
Ad tertium dicendum quod, si in anima nostra esset perfecta imago Dei, sicut filius est perfecta imago patris,
statim mens nostra intelligeret Deum. Est autem imago imperfecta.
Unde ratio non sequitur.
|q89 Quaestio 89
|a0 Prologus
PR
Deinde considerandum est de cognitione animae separatae.
Et circa hoc quaeruntur octo. Primo, utrum anima separata a corpore possit intelligere. Secundo, utrum intelligat
substantias separatas. Tertio, utrum intelligat omnia naturalia.
Quarto, utrum cognoscat singularia. Quinto, utrum habitus scientiae hic acquisitae remaneat in anima separata.
Sexto, utrum possit uti habitu scientiae hic acquisitae.
Septimo, utrum distantia localis impediat cognitionem animae separatae. Octavo, utrum animae separatae a
corporibus cognoscant ea quae hic aguntur.
|a1 Articulus 1
AG1
Ad primum sic proceditur. Videtur quod anima separata nihil omnino intelligere possit.
Dicit enim Philosophus, in I de anima, quod intelligere corrumpitur, interius quodam corrupto.
Sed omnia interiora hominis corrumpuntur per mortem.
Ergo et ipsum intelligere corrumpitur.
AG2
Praeterea, anima humana impeditur ab intelligendo per ligamentum sensus, et perturbata imaginatione, sicut
supra dictum est.
Sed morte totaliter sensus et imaginatio corrumpuntur, ut ex supra dictis patet.
Ergo anima post mortem nihil intelligit.
AG3
Praeterea, si anima separata intelligit, oportet quod per aliquas species intelligat. Sed non intelligit per species
innatas, quia a principio est sicut tabula in qua nihil est scriptum.
Neque per species quas abstrahat a rebus, quia non habet organa sensus et imaginationis, quibus mediantibus
species intelligibiles abstrahuntur a rebus. Neque etiam per species prius abstractas, et in anima conservatas, quia
sic anima pueri nihil intelligeret post mortem. Neque etiam per species intelligibiles divinitus influxas, haec enim
cognitio non esset naturalis, de qua nunc agitur, sed gratiae.
Ergo anima separata a corpore nihil intelligit.
SC
Sed contra est quod Philosophus dicit, in I de anima, quod si non est aliqua operationum animae propria, non
contingit ipsam separari.
Contingit autem ipsam separari.
Ergo habet aliquam operationem propriam; et maxime eam quae est intelligere. Intelligit ergo sine corpore
existens.
CO
Respondeo dicendum quod ista quaestio difficultatem habet ex hoc quod anima, quandiu est corpori coniuncta,
non potest aliquid intelligere nisi convertendo se ad phantasmata, ut per experimentum patet. Si autem hoc non
est ex natura animae, sed per accidens hoc convenit ei ex eo quod corpori alligatur, sicut Platonici posuerunt, de
facili quaestio solvi posset. Nam remoto impedimento corporis, rediret anima ad suam naturam, ut intelligeret
intelligibilia simpliciter, non convertendo se ad phantasmata, sicut est de aliis substantiis separatis.
Sed secundum hoc, non esset anima corpori unita propter melius animae, si peius intelligeret corpori unita quam
separata; sed hoc esset solum propter melius corporis, quod est irrationabile, cum materia sit propter formam, et
non e converso.
Si autem ponamus quod anima ex sua natura habeat ut intelligat convertendo se ad phantasmata, cum natura
animae per mortem corporis non mutetur, videtur quod anima naturaliter nihil possit intelligere, cum non sint ei
praesto phantasmata ad quae convertatur. Et ideo ad hanc difficultatem tollendam, considerandum est quod, cum
nihil operetur nisi inquantum est actu, modus operandi uniuscuiusque rei sequitur modum essendi ipsius. Habet
autem anima alium modum essendi cum unitur corpori, et cum fuerit a corpore separata, manente tamen eadem
455

