Ad primum sic proceditur. Videtur quod regnativa non debeat poni species prudentiae. Regnativa enim ordinatur
ad iustitiam conservandam, dicitur enim in V ethic. Quod princeps est custos iusti.
Ergo regnativa magis pertinet ad iustitiam quam ad prudentiam.
AG2
Praeterea, secundum Philosophum, in III polit., regnum est una sex politiarum. Sed nulla species prudentiae
sumitur secundum alias quinque politias, quae sunt aristocratia, politia (quae alio nomine dicitur timocratia),
tyrannis, oligarchia, democratia.
Ergo nec secundum regnum debet sumi regnativa.
AG3
Praeterea, leges condere non solum pertinet ad reges, sed etiam ad quosdam alios principatus, et etiam ad
populum; ut patet per Isidorum, in libro etymol.. Sed Philosophus, in VI ethic., ponit legispositivam partem
prudentiae.
Inconvenienter igitur loco eius ponitur regnativa.
SC
Sed contra est quod Philosophus dicit, in III polit., quod prudentia est propria virtus principis.
Ergo specialis prudentia debet esse regnativa.
CO
Respondeo dicendum quod sicut ex supradictis patet, ad prudentiam pertinet regere et praecipere. Et ideo ubi
invenitur specialis ratio regiminis et praecepti in humanis actibus, ibi etiam invenitur specialis ratio prudentiae.
Manifestum est autem quod in eo qui non solum seipsum habet regere, sed etiam communitatem perfectam
civitatis vel regni, invenitur specialis et perfecta ratio regiminis, tanto enim regimen perfectius est quanto est
universalius, ad plura se extendens et ulteriorem finem attingens. Et ideo regi, ad quem pertinet regere civitatem
vel regnum, prudentia competit secundum specialem et perfectissimam sui rationem.
Et propter hoc regnativa ponitur species prudentiae.
RA1
Ad primum ergo dicendum quod omnia quae sunt virtutum Moralium pertinent ad prudentiam sicut ad
dirigentem, unde et ratio recta prudentiae ponitur in definitione virtutis moralis, ut supra dictum est.
Et ideo etiam executio iustitiae, prout ordinatur ad bonum commune, quae pertinet ad officium regis, indiget
directione prudentiae. Unde istae duae virtutes sunt maxime propriae regi, scilicet prudentia et iustitia, secundum
illud Ierem. XXIII, regnabit rex, et sapiens erit et faciet iudicium et iustitiam in terra.
Quia tamen dirigere magis pertinet ad regem, exequi vero ad subditos, ideo regnativa magis ponitur species
prudentiae, quae est directiva, quam iustitiae, quae est executiva.
RA2
Ad secundum dicendum quod regnum inter alias politias est optimum regimen, ut dicitur in VIII ethic..
Et ideo species prudentiae magis debuit denominari a regno.
Ita tamen quod sub regnativa comprehendantur omnia alia regimina recta, non autem perversa, quae virtuti
opponuntur, unde non pertinent ad prudentiam.
RA3
Ad tertium dicendum quod Philosophus denominat regnativam a principali actu regis, qui est leges ponere.
Quod etsi conveniat aliis, non convenit eis nisi secundum quod participant aliquid de regimine regis.
|a2 Articulus 2
AG1
Ad secundum sic proceditur. Videtur quod politica inconvenienter ponatur pars prudentiae. Regnativa enim est
pars politicae prudentiae, ut dictum est.
Sed pars non debet dividi contra totum.
Ergo politica non debet poni alia species prudentiae.
AG2
Praeterea, species habituum distinguuntur secundum diversa obiecta.
Sed eadem sunt quae oportet regnantem praecipere et subditum exequi. Ergo politica, secundum quod pertinet ad
subditos, non debet poni species prudentiae distincta a regnativa.
AG3
Praeterea, unusquisque subditorum est singularis persona.
Sed quaelibet singularis persona seipsam sufficienter dirigere potest per prudentiam communiter dictam. Ergo
non oportet poni aliam speciem prudentiae quae dicatur politica.
SC
Sed contra est quod Philosophus dicit, in VI ethic., eius autem quae circa civitatem haec quidem ut
architectonica prudentia legispositiva; haec autem commune nomen habet politica, circa singularia existens.
CO

1430

