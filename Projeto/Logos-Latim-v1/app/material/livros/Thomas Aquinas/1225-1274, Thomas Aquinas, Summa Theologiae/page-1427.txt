Ad primum ergo dicendum quod solertia non solum se habet circa inventionem medii in demonstrativis, sed
etiam in operativis, puta cum aliquis videns aliquos amicos factos coniecturat eos esse inimicos eiusdem, ut
ibidem Philosophus dicit.
Et hoc modo solertia pertinet ad prudentiam.
RA2
Ad secundum dicendum quod Philosophus veram rationem inducit in VI ethic. Ad ostendendum quod eubulia,
quae est bene consiliativa, non est eustochia, cuius laus est in veloci consideratione eius quod oportet, potest
autem esse aliquis bene consiliativus etiam si diutius consilietur vel tardius.
Nec tamen propter hoc excluditur quin bona coniecturatio ad bene consiliandum valeat. Et quandoque necessaria
est, quando scilicet ex improviso occurrit aliquid agendum.
Et ideo solertia convenienter ponitur pars prudentiae.
RA3
Ad tertium dicendum quod rhetorica etiam ratiocinatur circa operabilia. Unde nihil prohibet idem ad rhetoricam
et prudentiam pertinere. Et tamen coniecturatio hic non sumitur solum secundum quod pertinet ad coniecturas
quibus utuntur rhetores, sed secundum quod in quibuscumque dicitur homo coniicere veritatem.
|a5 Articulus 5
AG1
Ad quintum sic proceditur. Videtur quod ratio non debeat poni pars prudentiae. Subiectum enim accidentis non
est pars eius.
Sed prudentia est in ratione sicut in subiecto, ut dicitur in VI ethic..
Ergo ratio non debet poni pars prudentiae.
AG2
Praeterea, illud quod est multis commune non debet alicuius eorum poni pars, vel, si ponatur, debet poni pars
eius cui potissime convenit. Ratio autem necessaria est in omnibus virtutibus intellectualibus, et praecipue in
sapientia et scientia, quae utuntur ratione demonstrativa.
Ergo ratio non debet poni pars prudentiae.
AG3
Praeterea, ratio non differt per essentiam potentiae ab intellectu, ut prius habitum est.
Si ergo intellectus ponitur pars prudentiae, superfluum fuit addere rationem.
SC
Sed contra est quod Macrobius, secundum sententiam Plotini, rationem numerat inter partes prudentiae.
CO
Respondeo dicendum quod opus prudentis est esse bene consiliativum, ut dicitur in VI ethic..
Consilium autem est inquisitio quaedam ex quibusdam ad alia procedens. Hoc autem est opus rationis. Unde ad
prudentiam necessarium est quod homo sit bene ratiocinativus. Et quia ea quae exiguntur ad perfectionem
prudentiae dicuntur exigitivae vel quasi integrales partes prudentiae, inde est quod ratio inter partes prudentiae
connumerari debet.
RA1
Ad primum ergo dicendum quod ratio non sumitur hic pro ipsa potentia rationis, sed pro eius bono usu.
RA2
Ad secundum dicendum quod certitudo rationis est ex intellectu, sed necessitas rationis est ex defectu intellectus,
illa enim in quibus vis intellectiva plenarie viget ratione non indigent, sed suo simplici intuitu veritatem
comprehendunt, sicut Deus et Angeli. Particularia autem operabilia, in quibus prudentia dirigit, recedunt
praecipue ab intelligibilium conditione, et tanto magis quanto minus sunt certa seu determinata. Ea enim quae
sunt artis, licet sint singularia, tamen sunt magis determinata et certa, unde in pluribus eorum non est consilium,
propter certitudinem, ut dicitur in III ethic..
Et ideo quamvis in quibusdam aliis virtutibus intellectualibus sit certior ratio quam prudentia, tamen ad
prudentiam maxime requiritur quod sit homo bene ratiocinativus, ut possit bene applicare universalia principia
ad particularia, quae sunt varia et incerta.
RA3
Ad tertium dicendum quod etsi intellectus et ratio non sunt diversae potentiae, tamen denominantur ex diversis
actibus, nomen enim intellectus sumitur ab intima penetratione veritatis; nomen autem rationis ab inquisitione et
discursu. Et ideo utrumque ponitur pars prudentiae, ut ex dictis patet.
|a6 Articulus 6
AG1
Ad sextum sic proceditur. Videtur quod providentia non debeat poni pars prudentiae. Nihil enim est pars sui
ipsius.

1427

