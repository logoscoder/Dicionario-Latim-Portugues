AG1
Ad quartum sic proceditur. Videtur quod poena sacrilegii non debeat esse pecuniaria. Poena enim pecuniaria non
solet imponi pro culpa criminali. Sed sacrilegium est culpa criminalis, unde capitali sententia punitur secundum
leges civiles.
Ergo sacrilegium non debet puniri poena pecuniaria.
AG2
Praeterea, idem peccatum non debet duplici poena puniri, secundum illud Nahum I, non consurget duplex
tribulatio.
Sed poena sacrilegii est excommunicatio, maior quidem si violentia inferatur in personam sacram, vel si aliquis
incendat vel frangat ecclesiam; minor autem in aliis sacrilegiis.
Ergo non debet sacrilegium puniri poena pecuniaria.
AG3
Praeterea, apostolus dicit, I ad Thess. II, non fuimus aliquando in occasione avaritiae.
Sed hoc videtur ad occasionem avaritiae pertinere quod poena pecuniaria exigatur pro violatione rei sacrae.
Ergo non videtur talis poena esse conveniens sacrilegii.
SC
Sed contra est quod dicitur XVII, qu. IV, si quis contumax vel superbus fugitivum servum de atrio ecclesiae per
vim abstraxerit, nongentos solidos componat.
Et ibidem postea dicitur, quisquis inventus fuerit reus sacrilegii, triginta libras argenti examinati purissimi
componat.
CO
Respondeo dicendum quod in poenis infligendis duo sunt consideranda.
Primo quidem, aequalitas, ad hoc quod poena sit iusta, ut scilicet in quo quis peccat, per hoc torqueatur, ut
dicitur Sap. XI.
Et hoc modo conveniens poena sacrilegi, qui sacris iniuriam infert est excommunicatio, per quam a sacris
arcetur. Secundo autem consideratur utilitas, nam poenae quasi medicinae quaedam infliguntur, ut his territi
homines a peccando desistant.
Sacrilegus autem, qui sacra non reveretur, non sufficienter videtur a peccando arceri per hoc quod ei sacra
interdicuntur, de quibus non curat. Et ideo secundum leges humanas adhibetur capitis poena; secundum vero
ecclesiae sententiam, quae mortem corporalem non infligit, adhibetur pecuniaria poena, ut saltem poenis
temporalibus homines a sacrilegiis revocentur.
RA1
Ad primum ergo dicendum quod ecclesia corporalem mortem non infligit, sed loco eius infligit
excommunicationem.
RA2
Ad secundum dicendum quod necesse est duas poenas adhiberi quando per unam non sufficienter revocatur
aliquis a peccando. Et ideo oportuit, supra poenam excommunicationis, adhibere aliquam temporalem poenam,
ad coercendum homines qui spiritualia contemnunt.
RA3
Ad tertium dicendum quod si pecunia exigeretur sine rationabili causa, hoc videretur ad occasionem avaritiae
pertinere.
Sed quando exigitur ad hominum correctionem, habet manifestam utilitatem. Et ideo non pertinet ad occasionem
avaritiae.
|q100 Quaestio 100
|a0 Prologus
Deinde considerandum est de simonia. Et circa hoc quaeruntur sex.
Primo, quid sit simonia. Secundo, utrum liceat pro sacramentis pecuniam accipere. Tertio, utrum liceat accipere
pecuniam pro spiritualibus actibus. Quarto, utrum liceat vendere ea quae sunt spiritualibus annexa. Quinto,
utrum solum munus a manu faciat simoniacum, an etiam munus a lingua et ab obsequio.
Sexto, de poena simoniaci.
|a1 Articulus 1
AG1
Ad primum sic proceditur. Videtur quod simonia non sit studiosa voluntas emendi et vendendi aliquid spirituale
vel spirituali annexum.
Simonia enim est haeresis quaedam, dicitur enim I, qu. I, tolerabilior est Macedonii, et eorum qui circa ipsum
sunt sancti spiritus impugnatorum, impia haeresis quam simoniacorum. Illi enim creaturam, et servum Dei patris

1652

