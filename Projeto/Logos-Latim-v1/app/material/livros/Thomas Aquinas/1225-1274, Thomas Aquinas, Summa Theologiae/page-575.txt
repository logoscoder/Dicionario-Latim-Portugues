|a2 Articulus 2
AG1
Ad secundum sic proceditur. Videtur quod fatum non sit in rebus creatis.
Dicit enim Augustinus, V de CIV. Dei, quod ipsa Dei voluntas vel potestas fati nomine appellatur.
Sed voluntas et potestas Dei non est in creaturis, sed in Deo.
Ergo fatum non est in rebus creatis, sed in Deo.
AG2
Praeterea, fatum comparatur ad ea quae ex fato aguntur, ut causa; ut ipse modus loquendi ostendit. Sed causa
universalis per se eorum quae hic per accidens aguntur, est solus Deus, ut supra dictum est.
Ergo fatum est in Deo, et non in rebus creatis.
AG3
Praeterea, si fatum est in creaturis, aut est substantia, aut accidens, et quodcumque horum detur, oportet quod
multiplicetur secundum creaturarum multitudinem. Cum ergo fatum videatur esse unum tantum, videtur quod
fatum non sit in creaturis, sed in Deo.
SC
Sed contra est quod boetius dicit, in IV de consol. Quod fatum est dispositio rebus mobilibus inhaerens.
CO
Respondeo dicendum quod, sicut ex praedictis patet, divina providentia per causas medias suos effectus
exequitur.
Potest ergo ipsa ordinatio effectuum dupliciter considerari.
Uno modo, secundum quod est in ipso Deo, et sic ipsa ordinatio effectuum vocatur providentia. Secundum vero
quod praedicta ordinatio consideratur in mediis causis a Deo ordinatis ad aliquos effectus producendos, sic habet
rationem fati.
Et hoc est quod boetius dicit, IV de consol., sive famulantibus quibusdam providentiae divinae spiritibus fatum
exercetur; seu anima, seu tota inserviente natura, sive caelestibus siderum motibus, seu angelica virtute, seu
Daemonum varia solertia, seu aliquibus eorum, seu omnibus, fatalis series texitur, de quibus omnibus per singula
in praecedentibus dictum est.
Sic ergo est manifestum quod fatum est in ipsis causis creatis, inquantum sunt ordinatae a Deo ad effectus
producendos.
RA1
Ad primum ergo dicendum quod ipsa ordinatio causarum secundarum, quam Augustinus seriem causarum
nominat, non habet rationem fati, nisi secundum quod dependet a Deo. Et ideo causaliter Dei potestas vel
voluntas dici potest fatum.
Essentialiter vero fatum est ipsa dispositio seu series, idest ordo, causarum secundarum.
RA2
Ad secundum dicendum quod intantum fatum habet rationem causae, inquantum et ipsae causae secundae,
quarum ordinatio fatum vocatur.
RA3
Ad tertium dicendum quod fatum dicitur dispositio, non quae est in genere qualitatis; sed secundum quod
dispositio designat ordinem, qui non est substantia, sed relatio. Qui quidem ordo, si consideretur per
comparationem ad suum principium, est unus, et sic dicitur unum fatum. Si autem consideretur per
comparationem ad effectus, vel ad ipsas causas medias, sic multiplicatur, per quem modum poeta dixit, te tua
fata trahunt.
|a3 Articulus 3
AG1
Ad tertium sic proceditur. Videtur quod fatum non sit immobile.
Dicit enim boetius, in IV de consol., uti est ad intellectum ratiocinatio, ad id quod est id quod gignitur, ad
aeternitatem tempus, ad punctum medium circulus; ita est fati series mobilis ad providentiae stabilem
simplicitatem.
AG2
Praeterea, sicut Philosophus dicit in II topic., motis nobis, moventur ea quae in nobis sunt.
Sed fatum est dispositio inhaerens rebus mobilibus, ut boetius dicit.
Ergo fatum est mobile.
AG3
Praeterea, si fatum est immobile, ea quae subduntur fato, immobiliter et ex necessitate eveniunt. Sed talia
maxime videntur esse contingentia, quae fato attribuuntur. Ergo nihil erit contingens in rebus, sed omnia ex
necessitate evenient.
SC
Sed contra est quod boetius dicit, quod fatum est immobilis dispositio.
575

