Sed magnanimitas non consistit in medio, sed in maximo, quia maximis dignificat seipsum, ut dicitur in IV
ethic..
Ergo magnanimitas non est virtus.
AG2
Praeterea, qui habet unam virtutem, habet omnes, ut supra habitum est.
Sed aliquis potest habere aliquam virtutem non habens magnanimitatem, dicit enim Philosophus, in IV ethic.,
quod qui est parvis dignus, et his dignificat seipsum, temperatus est, magnanimus autem non.
Ergo magnanimitas non est virtus.
AG3
Praeterea, virtus est bona qualitas mentis, sed magnanimitas habet quasdam corporales dispositiones, dicit enim
Philosophus, in IV ethic., quod motus lentus magnanimi videtur, et vox gravis, et locutio stabilis.
Ergo magnanimitas non est virtus.
AG4
Praeterea, nulla virtus opponitur alteri virtuti.
Sed magnanimitas opponitur humilitati, nam magnanimus dignum se reputat magnis, et alios contemnit, ut
dicitur in IV ethic..
Ergo magnanimitas non est virtus.
AG5
Praeterea, cuiuslibet virtutis proprietates sunt laudabiles.
Sed magnanimitas habet quasdam proprietates vituperabiles, primo quidem, quod non est memor benefactorum;
secundo, quod est otiosus et tardus; tertio, quod utitur ironia ad multos; quarto, quod non potest alii convivere;
quinto, quod magis possidet infructuosa quam fructuosa.
SC
Sed contra est quod in laudem quorundam dicitur, II machab. XIV, Nicanor audiens virtutem comitum Iudae, et
animi magnitudinem quam pro patriae certaminibus habebant, etc..
Laudabilia autem sunt solum virtutum opera. Ergo magnanimitas, ad quam pertinet magnum animum habere, est
virtus.
CO
Respondeo dicendum quod ad rationem virtutis humanae pertinet ut in rebus humanis bonum rationis servetur,
quod est proprium hominis bonum. Inter ceteras autem res humanas exteriores, honores praecipuum locum
tenent, sicut dictum est.
Et inde magnanimitas, quae modum rationis ponit circa magnos honores, est virtus.
RA1
Ad primum ergo dicendum quod, sicut Philosophus dicit, in IV ethic., magnanimus est quidem magnitudine
extremus, inquantum scilicet ad maxima tendit, eo autem quod ut oportet, medius, quia videlicet ad ea quae sunt
maxima, secundum rationem tendit; eo enim quod secundum dignitatem seipsum dignificat, ut ibidem dicitur,
quia scilicet se non extendit ad maiora quam dignus est.
RA2
Ad secundum dicendum quod connexio virtutum non est intelligenda secundum actus, ut scilicet cuilibet
competat habere actus omnium virtutum. Unde actus magnanimitatis non competit cuilibet virtuoso, sed solum
magnis. Sed secundum principia virtutum, quae sunt prudentia et gratia, omnes virtutes sunt connexae secundum
habitus simul in anima existentes, vel in actu vel in propinqua dispositione. Et sic potest aliquis cui non competit
actus magnanimitatis, habere magnanimitatis habitum, per quem scilicet disponitur ad talem actum exequendum
si sibi secundum statum suum competeret.
RA3
Ad tertium dicendum quod corporales motus diversificantur secundum diversas animae apprehensiones et
affectiones. Et secundum hoc contingit quod ad magnanimitatem consequuntur quaedam determinata accidentia
circa motus corporales.
Velocitas enim motus provenit ex eo quod homo ad multa intendit, quae explere festinat, sed magnanimus
intendit solum ad magna, quae pauca sunt, quae etiam indigent magna attentione; et ideo habet motum tardum.
Similiter etiam acuitas vocis, et velocitas, praecipue competit his qui de quibuslibet contendere volunt, quod non
pertinet ad magnanimos, qui non intromittunt se nisi de magnis. Et sicut praedictae dispositiones corporalium
motuum conveniunt magnanimis secundum modum affectionis eorum, ita etiam in his qui sunt naturaliter
dispositi ad magnanimitatem tales conditiones naturaliter inveniuntur.
RA4
Ad quartum dicendum quod in homine invenitur aliquid magnum, quod ex dono Dei possidet; et aliquis defectus,
qui competit ei ex infirmitate naturae. Magnanimitas igitur facit quod homo se magnis dignificet secundum
considerationem donorum quae possidet ex Deo, sicut, si habet magnam virtutem animi, magnanimitas facit
quod ad perfecta opera virtutis tendat.

1763

