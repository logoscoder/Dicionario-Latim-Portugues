SC
Sed contra est quod de iudice iniquo dicitur, Luc. XVIII, quod nec Deum timebat, nec hominem reverebatur.
CO
Respondeo dicendum quod, quia timor ex amore nascitur, idem iudicium videtur esse de amore et de timore.
Agitur autem nunc de timore quo mala temporalia timentur, qui provenit ex temporalium bonorum amore.
Inditum autem est unicuique naturaliter ut propriam vitam amet, et ea quae ad ipsam ordinantur, tamen debito
modo, ut scilicet amentur huiusmodi non quasi finis constituatur in eis, sed secundum quod eis utendum est
propter ultimum finem. Unde quod aliquis deficiat a debito modo amoris ipsorum, est contra naturalem
inclinationem, et per consequens est peccatum. Nunquam tamen a tali amore totaliter aliquis decidit, quia id
quod est naturae totaliter perdi non potest.
Propter quod apostolus dicit, ad Ephes. V, quod nemo unquam carnem suam odio habuit.
Unde etiam illi qui seipsos interimunt, ex amore carnis suae hoc faciunt, quam volunt a praesentibus angustiis
liberari. Unde contingere potest quod aliquis minus quam debeat timeat, mortem et alia temporalia mala, propter
hoc quod minus debito amet ea.
Sed quod nihil horum timeat, non potest ex totali defectu amoris contingere, sed ex eo quod aestimat mala
opposita bonis quae amat, sibi supervenire non posse. Quod quandoque contingit ex superbia animi de se
praesumentis et alios contemnentis, secundum quod dicitur iob XLI, factus est ut nullum timeret, omne sublime
videt.
Quandoque autem contingit ex defectu rationis, sicut Philosophus dicit, in III ethic., quod celtae propter
stultitiam nihil timent.
Unde patet quod esse impavidum est vitiosum, sive causetur ex defectu amoris, sive causetur ex elatione animi,
sive causetur ex stoliditate; quae tamen excusat a peccato si sit invincibilis.
RA1
Ad primum ergo dicendum quod iustus commendatur a timore retrahente eum a bono, non quod sit absque omni
timore.
Dicitur enim Eccli. I, qui sine timore est, non poterit iustificari.
RA2
Ad secundum dicendum quod mors, vel quidquid aliud ab homine mortali potest inferri, non est ea ratione
timendum ut a iustitia recedatur. Est tamen timendum inquantum per hoc homo potest impediri ab operibus
virtuosis, vel quantum ad se, vel quantum ad profectum quem in aliis facit.
Unde dicitur Prov. XIV, sapiens timet, et declinat a malo.
RA3
Ad tertium dicendum quod bona temporalia debent contemni quantum nos impediunt ab amore et timore Dei. Et
secundum hoc etiam non debent timeri, unde dicitur Eccli. XXXIV, qui timet Deum nihil trepidabit.
Non autem debent contemni bona temporalia inquantum instrumentaliter nos iuvant ad ea quae sunt divini
amoris et timoris.
|a2 Articulus 2
AG1
Ad secundum sic proceditur. Videtur quod esse impavidum non opponatur fortitudini. De habitibus enim
iudicamus per actus.
Sed nullus actus fortitudinis impeditur per hoc quod aliquis est impavidus, remoto enim timore, aliquis et fortiter
sustinet et audacter aggreditur. Ergo esse impavidum non opponitur fortitudini.
AG2
Praeterea, esse impavidum est vitiosum vel propter defectum debiti amoris, vel propter superbiam, vel propter
stultitiam. Sed defectus debiti amoris opponitur caritati; superbia autem humilitati; stultitia autem prudentiae,
sive sapientiae. Ergo vitium impaviditatis non opponitur fortitudini.
AG3
Praeterea, virtuti opponuntur vitia sicut extrema medio. Sed unum medium ex una parte non habet nisi unum
extremum. Cum ergo fortitudini ex una parte opponatur timor, ex alia vero parte opponatur ei audacia, videtur
quod impaviditas ei non opponatur.
SC
Sed contra est quod Philosophus, in III ethic., ponit impaviditatem fortitudini oppositam.
CO
Respondeo dicendum quod, sicut supra dictum est, fortitudo est circa timores et audacias. Omnis autem virtus
moralis ponit modum rationis in materia circa quam est. Unde ad fortitudinem pertinet timor moderatus
secundum rationem, ut scilicet homo timeat quod oportet, et quando oportet, et similiter de aliis. Hic autem
modus rationis corrumpi potest, sicut per excessum, ita et per defectum. Unde sicut timiditas opponitur
fortitudini per excessum timoris, inquantum scilicet homo timet quod non oportet, vel secundum quod non

1756

