Respondeo dicendum quod convenienter hoc sacramentum institutum fuit in cena, in qua scilicet Christus ultimo
cum discipulis suis fuit conversatus. Primo quidem, ratione continentiae huius sacramenti. Continetur enim ipse
Christus in eucharistia sicut in sacramento. Et ideo, quando ipse Christus in propria specie a discipulis
discessurus erat, in sacramentali specie seipsum eis reliquit, sicut in absentia imperatoris exhibetur veneranda
eius imago.
Unde eusebius dicit, quia corpus assumptum ablaturus erat ab oculis et illaturus sideribus, necesse erat ut die
cenae sacramentum corporis et sanguinis sui consecraret nobis, ut coleretur iugiter per mysterium quod semel
offerebatur in pretium.
Secundo, quia sine fide passionis Christi nunquam potuit esse salus, secundum illud Rom. III, quem proposuit
Deus propitiatorem per fidem in sanguine ipsius.
Et ideo oportuit omni tempore apud homines esse aliquod repraesentativum dominicae passionis. Cuius in veteri
quidem testamento praecipuum sacramentum erat agnus paschalis, unde et apostolus dicit, I Cor. V, Pascha
nostrum immolatus est Christus.
Successit autem ei in novo testamento eucharistiae sacramentum, quod est rememorativum praeteritae passionis,
sicut et illud fuit praefigurativum futurae. Et ideo conveniens fuit, imminente passione, celebrato priori
sacramento, novum sacramentum instituere, ut leo Papa dicit.
Tertio, quia ea quae ultimo dicuntur, maxime ab amicis recedentibus, magis memoriae commendantur,
praesertim quia tunc magis inflammatur affectus ad amicos, ea vero ad quae magis afficimur, profundius animo
imprimuntur.
Quia igitur, ut beatus Alexander Papa dicit, nihil in sacrificiis maius esse potest quam corpus et sanguis Christi,
nec ulla oblatio hac potior est, ideo, ut in maiori veneratione haberetur, Dominus in ultimo discessu suo a
discipulis hoc sacramentum instituit.
Et hoc est quod Augustinus dicit, in libro responsionum ad Ianuarium, salvator, quo vehementius commendaret
mysterii illius altitudinem, ultimum hoc voluit infigere cordibus et memoriae discipulorum, a quibus ad
passionem discessurus erat.
RA1
Ad primum ergo dicendum quod ex eisdem nutrimur ex quibus sumus, non tamen eodem modo nobis
advenientibus. Nam ea ex quibus sumus, nobis adveniunt per generationem, eadem autem, inquantum ex eis
nutrimur, nobis adveniunt per manducationem. Unde et, sicut per baptismum regeneramur in Christo, ita per
eucharistiam manducamus Christum.
RA2
Ad secundum dicendum quod eucharistia est sacramentum perfectum dominicae passionis, tanquam continens
ipsum Christum passum. Et ideo non potuit institui ante incarnationem, sed tunc habebant locum sacramenta
quae erant tantum praefigurativa dominicae passionis.
RA3
Ad tertium dicendum quod sacramentum illud fuit institutum in cena ut in futurum esset memoriale dominicae
passionis, ea perfecta.
Unde signanter dicit, haec quotiescumque feceritis, de futuro loquens.
RA4
Ad quartum dicendum quod institutio respondet ordini intentionis. Sacramentum autem eucharistiae, quamvis sit
posterius baptismo in perceptione, est tamen prius in intentione.
Et ideo debuit prius institui. Vel potest dici quod baptismus iam erat institutus in ipso Christi baptismo. Unde et
iam aliqui ipso Christi baptismo erant baptizati, ut legitur Ioan. III.
|a6 Articulus 6
AG1
Ad sextum sic proceditur. Videtur quod agnus paschalis non fuerit praecipua figura huius sacramenti.
Christus enim dicitur sacerdos secundum ordinem melchisedech, propter hoc quod melchisedech gessit figuram
sacrificii Christi, offerens panem et vinum.
Sed expressio similitudinis facit quod unum ab alio denominetur.
Ergo videtur quod oblatio melchisedech fuerit potissima figura huius sacramenti.
AG2
Praeterea, transitus maris rubri fuit figura baptismi, secundum illud I Cor. X, omnes baptizati sunt in nube et in
mari.
Sed immolatio agni paschalis praecessit transitum maris rubri, quem subsecutum est manna, sicut eucharistia
sequitur baptismum.
Ergo manna est expressior figura huius sacramenti quam agnus paschalis.
AG3

2467

