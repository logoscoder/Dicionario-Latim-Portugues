Ad quartum sic proceditur. Videtur quod virtus moralis possit esse sine intellectuali.
Virtus enim moralis, ut dicit tullius, est habitus in modum naturae, rationi consentaneus.
Sed natura etsi consentiat alicui superiori rationi moventi, non tamen oportet quod illa ratio naturae coniungatur
in eodem, sicut patet in rebus naturalibus cognitione carentibus. Ergo potest esse in homine virtus moralis in
modum naturae, inclinans ad consentiendum rationi, quamvis illius hominis ratio non sit perfecta per virtutem
intellectualem.
AG2
Praeterea, per virtutem intellectualem homo consequitur rationis usum perfectum. Sed quandoque contingit quod
aliqui in quibus non multum viget usus rationis, sunt virtuosi et Deo accepti. Ergo videtur quod virtus moralis
possit esse sine virtute intellectuali.
AG3
Praeterea, virtus moralis facit inclinationem ad bene operandum.
Sed quidam habent naturalem inclinationem ad bene operandum, etiam absque rationis iudicio.
Ergo virtutes morales possunt esse sine intellectuali.
SC
Sed contra est quod Gregorius dicit, in XXII Moral., quod ceterae virtutes, nisi ea quae appetunt, prudenter
agant, virtutes esse nequaquam possunt.
Sed prudentia est virtus intellectualis, ut supra dictum est.
Ergo virtutes morales non possunt esse sine intellectualibus.
CO
Respondeo dicendum quod virtus moralis potest quidem esse sine quibusdam intellectualibus virtutibus, sicut
sine sapientia, scientia et arte, non autem potest esse sine intellectu et prudentia. Sine prudentia quidem esse non
potest moralis virtus, quia moralis virtus est habitus electivus, idest faciens bonam electionem. Ad hoc autem
quod electio sit bona, duo requiruntur. Primo, ut sit debita intentio finis, et hoc fit per virtutem moralem, quae
vim appetitivam inclinat ad bonum conveniens rationi, quod est finis debitus. Secundo, ut homo recte accipiat ea
quae sunt ad finem, et hoc non potest esse nisi per rationem recte consiliantem, iudicantem et praecipientem;
quod pertinet ad prudentiam et ad virtutes sibi annexas, ut supra dictum est.
Unde virtus moralis sine prudentia esse non potest. Et per consequens nec sine intellectu.
Per intellectum enim cognoscuntur principia naturaliter nota, tam in speculativis quam in operativis. Unde sicut
recta ratio in speculativis, inquantum procedit ex principiis naturaliter cognitis, praesupponit intellectum
principiorum; ita etiam prudentia, quae est recta ratio agibilium.
RA1
Ad primum ergo dicendum quod inclinatio naturae in rebus carentibus ratione, est absque electione, et ideo talis
inclinatio non requirit ex necessitate rationem. Sed inclinatio virtutis moralis est cum electione, et ideo ad suam
perfectionem indiget quod sit ratio perfecta per virtutem intellectualem.
RA2
Ad secundum dicendum quod in virtuoso non oportet quod vigeat usus rationis quantum ad omnia, sed solum
quantum ad ea quae sunt agenda secundum virtutem. Et sic usus rationis viget in omnibus virtuosis. Unde etiam
qui videntur simplices, eo quod carent mundana astutia, possunt esse prudentes; secundum illud Matth. X, estote
prudentes sicut serpentes, et simplices sicut columbae.
RA3
Ad tertium dicendum quod naturalis inclinatio ad bonum virtutis, est quaedam inchoatio virtutis, non autem est
virtus perfecta.
Huiusmodi enim inclinatio, quanto est fortior, tanto potest esse periculosior, nisi recta ratio adiungatur, per quam
fiat recta electio eorum quae conveniunt ad debitum finem, sicut equus currens, si sit caecus, tanto fortius
impingit et laeditur, quanto fortius currit. Et ideo, etsi virtus moralis non sit ratio recta, ut socrates dicebat; non
tamen solum est secundum rationem rectam, inquantum inclinat ad id quod est secundum rationem rectam, ut
Platonici posuerunt; sed etiam oportet quod sit cum ratione recta, ut Aristoteles dicit, in VI ethic..
|a5 Articulus 5
AG1
Ad quintum sic proceditur. Videtur quod virtus intellectualis possit esse sine virtute morali. Perfectio enim
prioris non dependet a perfectione posterioris. Sed ratio est prior appetitu sensitivo, et movens ipsum. Ergo virtus
intellectualis quae est perfectio rationis, non dependet a virtute morali, quae est perfectio appetitivae partis.
Potest ergo esse sine ea.
AG2
Praeterea, moralia sunt materia prudentiae, sicut factibilia sunt materia artis. Sed ars potest esse sine propria
materia, sicut faber sine ferro. Ergo et prudentia potest esse sine virtutibus moralibus, quae tamen inter omnes
intellectuales virtutes, maxime moralibus coniuncta videtur.
AG3
852

