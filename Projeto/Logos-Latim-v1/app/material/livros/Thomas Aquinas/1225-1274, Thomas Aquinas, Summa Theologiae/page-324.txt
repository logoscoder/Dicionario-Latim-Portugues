Ergo pari ratione in Angelis.
AG3
Praeterea, Angeli distinguuntur secundum personas, et secundum ordines. Si igitur plures personae angelicae
remanserunt, videtur etiam quod non de omnibus ordinibus aliqui peccaverunt.
SC
Sed contra est quod dicitur IV Reg. VI, plures nobiscum sunt quam cum illis; quod exponitur de bonis Angelis
qui sunt nobiscum in auxilium, et de malis qui nobis adversantur.
CO
Respondeo dicendum quod plures Angeli permanserunt quam peccaverunt. Quia peccatum est contra naturalem
inclinationem, ea vero quae contra naturam fiunt, ut in paucioribus accidunt; natura enim consequitur suum
effectum vel semper, vel ut in pluribus.
RA1
Ad primum ergo dicendum quod Philosophus loquitur quantum ad homines, in quibus malum contingit ex hoc
quod sequuntur bona sensibilia, quae sunt pluribus nota, deserto bono rationis, quod paucioribus notum est. In
Angelis autem non est nisi natura intellectualis. Unde non est similis ratio.
RA2
Et per hoc patet responsio ad secundum.
RA3
Ad tertium dicendum quod secundum illos qui dicunt quod diabolus maior fuit de inferiori ordine Angelorum,
qui praesunt terrestribus, manifestum est quod non de quolibet ordine ceciderunt, sed de infimo tantum.
Secundum vero illos qui ponunt maiorem diabolum de supremo fuisse ordine, probabile est quod de quolibet
ordine aliqui ceciderunt; sicut et in quemlibet ordinem homines assumuntur in supplementum ruinae angelicae.
In quo etiam magis comprobatur libertas liberi arbitrii, quae secundum quemlibet gradum creaturae in malum
flecti potest.
In sacra Scriptura tamen nomina quorundam ordinum, ut seraphim et thronorum, Daemonibus non attribuuntur;
quia haec nomina sumuntur ab ardore caritatis et ab inhabitatione Dei, quae non possunt esse cum peccato
mortali. Attribuuntur autem eis nomina cherubim, potestatum et principatuum, quia haec nomina sumuntur a
scientia et potentia, quae bonis malisque possunt esse communia.
|q64 Quaestio 64
|a0 Prologus
Consequenter quaeritur de poena Daemonum. Et circa hoc quaeruntur quatuor. Primo, de obtenebratione
intellectus.
Secundo, de obstinatione voluntatis. Tertio, de dolore ipsorum.
Quarto, de loco poenali ipsorum.
|a1 Articulus 1
AG1
Ad primum sic proceditur. Videtur quod intellectus Daemonis sit obtenebratus per privationem cognitionis
omnis veritatis.
Si enim aliquam veritatem cognoscerent, maxime cognoscerent seipsos, quod est cognoscere substantias
separatas. Hoc autem eorum miseriae non convenit, cum ad magnam beatitudinem pertinere videatur, intantum
quod quidam ultimam beatitudinem hominis posuerunt in cognoscendo substantias separatas.
Ergo Daemones privantur omni cognitione veritatis.
AG2
Praeterea, id quod est manifestissimum in natura, videtur esse maxime manifestum Angelis, sive bonis sive
malis. Quod enim non sit nobis maxime manifestum, contingit ex debilitate intellectus nostri a phantasmatibus
accipientis, sicut ex debilitate oculi noctuae contingit quod non possit videre lumen solis. Sed Daemones non
possunt cognoscere Deum, qui est secundum se manifestissimus, cum sit in summo veritatis, eo quod non habent
mundum cor, quo solo videtur Deus.
Ergo nec alia cognoscere possunt.
AG3
Praeterea, cognitio rerum Angelis conveniens est duplex, secundum Augustinum, scilicet matutina, et vespertina.
Sed cognitio matutina non competit Daemonibus, quia non vident res in verbo, nec etiam cognitio vespertina,
quia cognitio vespertina refert res cognitas ad laudem creatoris (unde post vespere fit mane, ut dicitur Gen. I)p
ergo Daemones non possunt cognitionem de rebus habere.
AG4
Praeterea, Angeli in sua conditione cognoverunt mysterium regni Dei, ut Augustinus dicit, V super Gen. Ad litt..

324

