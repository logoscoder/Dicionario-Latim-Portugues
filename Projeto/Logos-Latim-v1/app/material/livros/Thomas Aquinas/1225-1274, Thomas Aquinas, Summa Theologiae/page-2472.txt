Tertio, quia hoc magis competit sinceritati fidelium, quae requiritur ad usum huius sacramenti, secundum illud I
Cor. V, Pascha nostrum immolatus est Christus, itaque epulemur in azymis sinceritatis et veritatis.
Habet tamen haec consuetudo Graecorum aliquam rationem, et propter significationem, quam tangit Gregorius;
et in detestationem haeresis Nazaraeorum, qui legalia evangelio miscebant.
RA1
Ad primum ergo dicendum quod, sicut legitur Exod. XII, solemnitas paschalis incipiebat a vesperis
quartaedecimae lunae.
Et tunc Christus, post immolationem agni paschalis, hoc sacramentum instituit. Unde hic dies a ioanne dicitur
praecedere sequentem diem Paschae, et a tribus aliis evangelistis dicitur prima dies azymorum, quando
fermentatum in domibus Iudaeorum non inveniebatur, ut dictum est. Et de hoc supra notatum est plenius in
tractatu dominicae passionis.
RA2
Ad secundum dicendum quod conficientes ex azymo non intendunt caeremonias legis servare, sed conformare se
institutioni Christi.
Et ideo non iudaizant. Alioquin et celebrantes in pane fermentato iudaizarent, quia Iudaei panes primitiarum
fermentatos offerebant.
RA3
Ad tertium dicendum quod fermentum significat caritatem propter aliquem effectum, quia scilicet panem facit
sapidiorem et maiorem. Sed corruptionem significat ex ipsa ratione suae speciei.
RA4
Ad quartum dicendum quod, quia fermentum habet aliquid corruptionis, et ex pane corrupto non potest confici
hoc sacramentum, ut dictum est; ideo magis attenditur circa panem differentia azymi et fermentati quam circa
aquam baptismi differentia calidi et frigidi. Posset enim tanta esse corruptio fermenti quod ex eo non posset fieri
sacramentum.
|a5 Articulus 5
AG1
Ad quintum sic proceditur. Videtur quod non sit propria materia huius sacramenti vinum vitis. Sicut enim aqua
est materia baptismi, ita vinum est materia huius sacramenti. Sed in qualibet aqua potest fieri baptismus. Ergo in
quolibet vino, puta malorum granatorum vel mororum aut huiusmodi, potest confici hoc sacramentum,
praesertim cum in quibusdam terris vites non crescant.
AG2
Praeterea, acetum est quaedam species vini quod de vite sumitur, ut Isidorus dicit.
Sed de aceto non potest confici hoc sacramentum. Ergo videtur quod vinum vitis non sit propria materia huius
sacramenti.
AG3
Praeterea, sicut de vite sumitur vinum depuratum, ita et agresta et mustum. Sed de his non videtur confici posse
hoc sacramentum, secundum illud quod in sexta synodo legitur, didicimus quod in quibusdam ecclesiis
sacerdotes sacrificio oblationis coniungunt uvas, et sic simul utrumque populo dispensant. Praecipimus igitur ut
nullus sacerdos hoc ulterius faciat.
Et Iulius Papa reprehendit quosdam qui expressum vinum in sacramento dominici calicis offerunt.
Ergo videtur quod vinum vitis non sit propria materia huius sacramenti.
SC
Sed contra est quod, sicut Dominus comparavit se grano frumenti, ita etiam se comparavit viti, dicens, Ioan. XV,
ego sum vitis vera.
Sed solus panis de frumento est materia huius sacramenti, ut dictum est.
Ergo solum vinum de vite est propria materia huius sacramenti.
CO
Respondeo dicendum quod de solo vino vitis potest confici hoc sacramentum. Primo quidem, propter
institutionem Christi, qui in vino vitis hoc sacramentum instituit, ut patet ex eo quod ipse dicit, Luc. XXII, circa
institutionem huius sacramenti, amodo non bibam de hoc genimine vitis.
Secundo quia, sicut dictum est, ad materiam sacramentorum assumitur id quod proprie et communiter habet
talem speciem. Proprie autem vinum dicitur quod de vite sumitur, alii autem liquores vinum dicuntur secundum
quandam similitudinem ad vinum vitis.
Tertio, quia vinum vitis magis competit ad effectum huius sacramenti, qui est spiritualis laetitia, quia scriptum
est quod vinum laetificat cor hominis.
RA1
Ad primum ergo dicendum quod illi liquores non dicuntur proprie vinum, sed secundum similitudinem. Potest
autem verum vinum ad terras illas deferri in quibus vites non crescunt, quantum sufficit ad hoc sacramentum.
RA2
2472

