iustitiam homo destituitur originali iustitia et vigore rationis, ipse impetus sensualitatis qui eum ducit, habet
rationem legis, inquantum est poenalis et ex lege divina consequens, hominem destituente propria dignitate.
RA1
Ad primum ergo dicendum quod ratio illa procedit de fomite secundum se considerato, prout inclinat ad malum.
Sic enim non habet rationem legis, ut dictum est, sed secundum quod sequitur ex divinae legis iustitia, tanquam
si diceretur lex esse quod aliquis nobilis, propter suam culpam, ad servilia opera induci permitteretur.
RA2
Ad secundum dicendum quod obiectio illa procedit de eo quod est lex quasi regula et mensura, sic enim
deviantes a lege transgressores constituuntur. Sic autem fomes non est lex, sed per quandam participationem, ut
supra dictum est.
RA3
Ad tertium dicendum quod ratio illa procedit de fomite quantum ad inclinationem propriam, non autem quantum
ad suam originem. Et tamen si consideretur inclinatio sensualitatis prout est in aliis animalibus, sic ordinatur ad
bonum commune, idest ad conservationem naturae in specie vel in individuo. Et hoc est etiam in homine, prout
sensualitas subditur rationi. Sed fomes dicitur secundum quod exit rationis ordinem.
|q92 Quaestio 92
|a0 Prologus
Deinde considerandum est de effectibus legis. Et circa hoc quaeruntur duo. Primo, utrum effectus legis sit
homines facere bonos.
Secundo, utrum effectus legis sint imperare, vetare, permittere et punire, sicut legisperitus dicit.
|a1 Articulus 1
AG1
Ad primum sic proceditur. Videtur quod legis non sit facere homines bonos. Homines enim sunt boni per
virtutem, virtus enim est quae bonum facit habentem, ut dicitur in II ethic..
Sed virtus est homini a solo Deo, ipse enim eam facit in nobis sine nobis, ut supra dictum est in definitione
virtutis.
Ergo legis non est facere homines bonos.
AG2
Praeterea, lex non prodest homini nisi legi obediat.
Sed hoc ipsum quod homo obedit legi, est ex bonitate.
Ergo bonitas praeexigitur in homine ad legem.
Non igitur lex facit homines bonos.
AG3
Praeterea, lex ordinatur ad bonum commune, ut supra dictum est.
Sed quidam bene se habent in his quae ad commune pertinent, qui tamen in propriis non bene se habent.
Non ergo ad legem pertinet quod faciat homines bonos.
AG4
Praeterea, quaedam leges sunt tyrannicae, ut Philosophus dicit, in sua politica.
Sed tyrannus non intendit ad bonitatem subditorum, sed solum ad propriam utilitatem. Non ergo legis est facere
homines bonos.
SC
Sed contra est quod Philosophus dicit, in II ethic., quod voluntas cuiuslibet legislatoris haec est, ut faciat cives
bonos.
CO
Respondeo dicendum quod, sicut supra dictum est, lex nihil aliud est quam dictamen rationis in praesidente, quo
subditi gubernantur. Cuiuslibet autem subditi virtus est ut bene subdatur ei a quo gubernatur, sicut videmus quod
virtus irascibilis et concupiscibilis in hoc consistit quod sint bene obedientes rationi. Et per hunc modum virtus
cuiuslibet subiecti est ut bene subiiciatur principanti, ut Philosophus dicit, in I polit..
Ad hoc autem ordinatur unaquaeque lex, ut obediatur ei a subditis. Unde manifestum est quod hoc sit proprium
legis, inducere subiectos ad propriam ipsorum virtutem. Cum igitur virtus sit quae bonum facit habentem,
sequitur quod proprius effectus legis sit bonos facere eos quibus datur, vel simpliciter vel secundum quid.
Si enim intentio ferentis legem tendat in verum bonum, quod est bonum commune secundum iustitiam divinam
regulatum, sequitur quod per legem homines fiant boni simpliciter.
Si vero intentio legislatoris feratur ad id quod non est bonum simpliciter, sed utile vel delectabile sibi, vel
repugnans iustitiae divinae; tunc lex non facit homines bonos simpliciter, sed secundum quid, scilicet in ordine
ad tale regimen. Sic autem bonum invenitur etiam in per se malis, sicut aliquis dicitur bonus latro, quia operatur
accommode ad finem.
1022

