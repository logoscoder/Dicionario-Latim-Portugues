Sed obligatio, quae ex praeceptis nascitur, libertati opponitur, quia necessitatem imponit.
Ergo de caritate non sunt danda praecepta.
AG3
Praeterea, caritas est praecipua inter omnes virtutes, ad quas ordinantur praecepta, ut ex supradictis patet.
Si igitur de caritate dantur aliqua praecepta, deberent poni inter praecipua praecepta, quae sunt praecepta
Decalogi. Non autem ponuntur. Ergo nulla praecepta sunt de caritate danda.
SC
Sed contra, illud quod Deus requirit a nobis cadit sub praecepto.
Requirit autem Deus ab homine ut diligat eum, ut dicitur Deut. X.
Ergo de dilectione caritatis, quae est dilectio Dei, sunt danda praecepta.
CO
Respondeo dicendum quod, sicut supra dictum est, praeceptum importat rationem debiti. Intantum ergo aliquid
cadit sub praecepto inquantum habet rationem debiti. Est autem aliquid debitum dupliciter, uno modo, per se;
alio modo, propter aliud.
Per se quidem debitum est in unoquoque negotio id quod est finis, quia habet rationem per se boni; propter aliud
autem est debitum id quod ordinatur ad finem, sicut medico per se debitum est ut sanet; propter aliud autem, ut
det medicinam ad sanandum. Finis autem spiritualis vitae est ut homo uniatur Deo, quod fit per caritatem, et ad
hoc ordinantur, sicut ad finem, omnia quae pertinent ad spiritualem vitam.
Unde et apostolus dicit, I ad Tim. I, finis praecepti est caritas de corde puro et conscientia bona et fide non ficta.
Omnes enim virtutes, de quarum actibus dantur praecepta, ordinantur vel ad purificandum cor a turbinibus
passionum, sicut virtutes quae sunt circa passiones; vel saltem ad habendam bonam conscientiam, sicut virtutes
quae sunt circa operationes; vel ad habendam rectam fidem, sicut illa quae pertinent ad divinum cultum. Et haec
tria requiruntur ad diligendum Deum, nam cor impurum a Dei dilectione abstrahitur propter passionem
inclinantem ad terrena; conscientia vero mala facit horrere divinam iustitiam propter timorem poenae; fides
autem ficta trahit affectum in id quod de Deo fingitur, separans a Dei veritate.
In quolibet autem genere id quod est per se potius est eo quod est propter aliud. Et ideo maximum praeceptum
est de caritate, ut dicitur Matth. XXII.
RA1
Ad primum ergo dicendum quod, sicut supra dictum est cum de praeceptis ageretur, modus dilectionis non cadit
sub illis praeceptis quae dantur de aliis actibus virtutum, puta sub hoc praecepto, honora patrem tuum et matrem
tuam, non cadit quod hoc ex caritate fiat. Cadit tamen actus dilectionis sub praeceptis specialibus.
RA2
Ad secundum dicendum quod obligatio praecepti non opponitur libertati nisi in eo cuius mens aversa est ab eo
quod praecipitur sicut patet in his qui ex solo timore praecepta custodiunt.
Sed praeceptum dilectionis non potest impleri nisi ex propria voluntate. Et ideo libertati non repugnat.
RA3
Ad tertium dicendum quod omnia praecepta Decalogi ordinantur ad dilectionem Dei et proximi. Et ideo
praecepta caritatis non fuerunt connumeranda inter praecepta Decalogi, sed in omnibus includuntur.
|a2 Articulus 2
AG1
Ad secundum sic proceditur. Videtur quod de caritate non fuerint danda duo praecepta. Praecepta enim legis
ordinantur ad virtutem, ut supra dictum est.
Sed caritas est una virtus, ut ex supradictis patet.
Ergo de caritate non fuit dandum nisi unum praeceptum.
AG2
Praeterea, sicut Augustinus dicit, in I de doct. Christ., caritas in proximo non diligit nisi Deum.
Sed ad diligendum Deum sufficienter ordinamur per hoc praeceptum, diliges Dominum Deum tuum.
Ergo non oportuit addere aliud praeceptum de dilectione proximi.
AG3
Praeterea, diversa peccata diversis praeceptis opponuntur.
Sed non peccat aliquis praetermittens dilectionem proximi, si non praetermittat dilectionem Dei, quinimmo
dicitur Luc. XIV, si quis venit ad me et non odit patrem suum et matrem suam, non potest meus esse discipulus.
Ergo non est aliud praeceptum de dilectione Dei et de dilectione proximi.
AG4
Praeterea, apostolus dicit, ad Rom. XIII, qui diligit proximum legem implevit.
Sed non impletur lex nisi per observantiam omnium praeceptorum.
Ergo omnia praecepta includuntur in dilectione proximi.
Sufficit ergo hoc unum praeceptum de dilectione proximi.
Non ergo debent esse duo praecepta caritatis.
1397

