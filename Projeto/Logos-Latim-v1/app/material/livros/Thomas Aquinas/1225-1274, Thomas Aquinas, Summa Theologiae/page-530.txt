est. Unde beatus Petrus monet eos qui divinam bonitatem per gratiam participant, dicens, I Petr. IV,
unusquisque, sicut accepit gratiam, in alterutrum illam administrantes, sicut boni dispensatores multiformis
gratiae Dei.
Multo igitur magis sancti Angeli, qui sunt in plenissima participatione divinae bonitatis, quidquid a Deo
percipiunt, subiectis impartiuntur. Non tamen recipitur ab inferioribus ita excellenter sicut est in superioribus. Et
ideo superiores semper remanent in altiori ordine, et perfectiorem scientiam habentes.
Sicut unam et eandem rem plenius intelligit magister, quam discipulus qui ab eo addiscit.
RA1
Ad primum ergo dicendum quod superiorum Angelorum scientia dicitur esse universalior, quantum ad
eminentiorem modum intelligendi.
RA2
Ad secundum dicendum quod verbum magistri non sic est intelligendum, quod inferiores Angeli penitus
ignoraverint mysterium incarnationis; sed quia non ita plene cognoverunt sicut superiores, et in eius cognitione
postmodum profecerunt, dum illud mysterium impleretur.
RA3
Ad tertium dicendum quod, usque ad diem iudicii, semper nova aliqua supremis Angelis revelantur divinitus de
his quae pertinent ad dispositionem mundi, et praecipue ad salutem electorum. Unde semper remanet unde
superiores Angeli inferiores illuminent.
|q107 Quaestio 107
|a0 Prologus
Deinde considerandum est de locutionibus Angelorum. Et circa hoc quaeruntur quinque. Primo, utrum unus
Angelus loquatur alii.
Secundo, utrum inferior superiori. Tertio, utrum Angelus Deo.
Quarto, utrum in locutione Angeli aliquid distantia localis operetur. Quinto, utrum locutionem unius Angeli ad
alterum omnes cognoscant.
|a1 Articulus 1
AG1
Ad primum sic proceditur. Videtur quod unus Angelus alteri non loquatur.
Dicit enim Gregorius, XVIII Moral., quod in statu resurrectionis uniuscuiusque mentem ab alterius oculis
membrorum corpulentia non abscondit.
Multo igitur minus mens unius Angeli absconditur ab altero. Sed locutio est ad manifestandum alteri quod latet
in mente.
Non igitur oportet quod unus Angelus alteri loquatur.
AG2
Praeterea, duplex est locutio, interior, per quam aliquis sibi ipsi loquitur; et exterior, per quam aliquis loquitur
alteri. Exterior autem locutio fit per aliquod sensibile signum, puta voce vel nutu vel aliquo corporis membro,
puta lingua vel digito, quae Angelis competere non possunt. Ergo unus Angelus alteri non loquitur.
AG3
Praeterea, loquens excitat audientem ut attendat suae locutioni.
Sed non videtur per quid unus Angelus excitet alium ad attendendum, hoc enim fit apud nos aliquo sensibili
signo.
Ergo unus Angelus non loquitur alteri.
SC
Sed contra est quod dicitur I Cor. XIII, si linguis hominum loquar et Angelorum.
CO
Respondeo dicendum quod in Angelis est aliqua locutio, sed, sicut dicit Gregorius II Moral., dignum est ut mens
nostra, qualitatem corporeae locutionis excedens, ad sublimes atque incognitos modos locutionis intimae
suspendatur.
Ad intelligendum igitur qualiter unus Angelus alii loquatur, considerandum est quod, sicut supra diximus cum de
actibus et potentiis animae ageretur, voluntas movet intellectum ad suam operationem. Intelligibile autem est in
intellectu tripliciter, primo quidem, habitualiter, vel secundum memoriam, ut Augustinus dicit; secundo autem,
ut in actu consideratum vel conceptum; tertio, ut ad aliud relatum.
Manifestum est autem quod de primo gradu in secundum transfertur intelligibile per imperium voluntatis, unde
in definitione habitus dicitur, quo quis utitur cum voluerit. Similiter autem et de secundo gradu transfertur in
tertium per voluntatem, nam per voluntatem conceptus mentis ordinatur ad alterum, puta vel ad agendum aliquid,
vel ad manifestandum alteri. Quando autem mens convertit se ad actu considerandum quod habet in habitu,
loquitur aliquis sibi ipsi, nam ipse conceptus mentis interius verbum vocatur. Ex hoc vero quod conceptus mentis
530

