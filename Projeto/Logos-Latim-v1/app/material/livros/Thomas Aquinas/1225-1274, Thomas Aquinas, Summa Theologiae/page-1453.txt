Sed contrarium patet enumeranti praecepta Decalogi.
CO
Respondeo dicendum quod, sicut supra dictum est cum de praeceptis ageretur, praecepta Decalogi, sicut data
sunt omni populo, ita etiam cadunt in aestimatione omnium, quasi ad naturalem rationem pertinentia.
Praecipue autem sunt de dictamine rationis naturalis fines humanae vitae, qui se habent in agendis sicut principia
naturaliter cognita in speculativis, ut ex supradictis patet.
Prudentia autem non est circa finem, sed circa ea quae sunt ad finem, ut supra dictum est.
Et ideo non fuit conveniens ut inter praecepta Decalogi aliquod praeceptum poneretur ad prudentiam directe
pertinens. Ad quam tamen omnia praecepta Decalogi pertinent secundum quod ipsa est directiva omnium
virtuosorum actuum.
RA1
Ad primum ergo dicendum quod licet prudentia sit simpliciter principalior virtus aliis virtutibus moralibus,
iustitia tamen principalius respicit rationem debiti, quod requiritur ad praeceptum, ut supra dictum est.
Et ideo principalia praecepta legis, quae sunt praecepta Decalogi, magis debuerunt ad iustitiam quam ad
prudentiam pertinere.
RA2
Ad secundum dicendum quod doctrina evangelica est doctrina perfectionis, et ideo oportuit quod in ipsa perfecte
instrueretur homo de omnibus quae pertinent ad rectitudinem vitae, sive sint fines sive ea quae sunt ad finem. Et
propter hoc oportuit in doctrina evangelica etiam de prudentia praecepta dari.
RA3
Ad tertium dicendum quod sicut alia doctrina veteris testamenti ordinatur ad praecepta Decalogi ut ad finem, ita
etiam conveniens fuit ut in subsequentibus documentis veteris testamenti homines instruerentur de actu
prudentiae, qui est circa ea quae sunt ad finem.
|a2 Articulus 2
AG1
Ad secundum sic proceditur. Videtur quod in veteri lege fuerint inconvenienter praecepta prohibitiva proposita
de vitiis oppositis prudentiae. Opponuntur enim prudentiae non minus illa quae habent directam oppositionem ad
ipsam, sicut imprudentia et partes eius, quam illa quae cum ipsa similitudinem habent, sicut astutia et quae ad
ipsam pertinent.
Sed haec vitia prohibentur in lege, dicitur enim Lev. XIX, non facies calumniam proximo tuo; et Deut. XXV,
non habebis in sacculo tuo diversa pondera, maius et minus.
Ergo et de illis vitiis quae directe opponuntur prudentiae aliqua praecepta prohibitiva dari debuerunt.
AG2
Praeterea, in multis aliis rebus potest fraus fieri quam in emptione et venditione. Inconvenienter igitur fraudem in
sola emptione et venditione lex prohibuit.
AG3
Praeterea, eadem ratio est praecipiendi actum virtutis et prohibendi actum vitii oppositi. Sed actus prudentiae non
inveniuntur in lege praecepti.
Ergo nec aliqua opposita vitia debuerunt in lege prohiberi.
SC
Sed contrarium patet per praecepta legis inducta.
CO
Respondeo dicendum quod, sicut supra dictum est, iustitia maxime respicit rationem debiti, quod requiritur ad
praeceptum, quia iustitia est ad reddendum debitum alteri, ut infra dicetur.
Astutia autem quantum ad executionem maxime committitur in his circa quae est iustitia, ut dictum est.
Et ideo conveniens fuit ut praecepta prohibitiva darentur in lege de executione astutiae inquantum ad iniustitiam
pertinet, sicut cum dolo vel fraude aliquis alicui calumniam ingerit, vel eius bona surripit.
RA1
Ad primum ergo dicendum quod illa vitia quae directe opponuntur prudentiae manifesta contrarietate non ita
pertinent ad iniustitiam sicut executio astutiae. Et ideo non ita prohibentur in lege sicut fraus et dolus, quae ad
iniustitiam pertinent.
RA2
Ad secundum dicendum quod omnis fraus vel dolus commissa in his quae ad iustitiam pertinent potest intelligi
esse prohibita, Lev. XIX, in prohibitione calumniae. Praecipue autem solet fraus exerceri et dolus in emptione et
venditione, secundum illud Eccli. XXVI, non iustificabitur caupo a peccato labiorum.
Propter hoc specialiter praeceptum prohibitivum datur in lege de fraude circa emptiones et venditiones
commissa.
RA3

1453

