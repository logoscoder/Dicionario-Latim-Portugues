Praeterea, passiones sunt principia exteriorum operationum. Si ergo aliquae virtutes rectificant passiones, oportet
quod etiam per consequens rectificent operationes. Eaedem ergo virtutes morales sunt circa passiones et
operationes.
AG3
Praeterea, ad omnem operationem exteriorem movetur appetitus sensitivus bene vel male. Sed motus appetitus
sensitivi sunt passiones. Ergo eaedem virtutes quae sunt circa operationes, sunt circa passiones.
SC
Sed contra est quod Philosophus ponit iustitiam circa operationes; temperantiam autem et fortitudinem et
mansuetudinem, circa passiones quasdam.
CO
Respondeo dicendum quod operatio et passio dupliciter potest comparari ad virtutem. Uno modo, sicut effectus.
Et hoc modo, omnis moralis virtus habet aliquas operationes bonas, quarum est productiva; et delectationem
aliquam vel tristitiam, quae sunt passiones, ut supra dictum est.
Alio modo potest comparari operatio ad virtutem moralem, sicut materia circa quam est.
Et secundum hoc, oportet alias esse virtutes morales circa operationes, et alias circa passiones. Cuius ratio est,
quia bonum et malum in quibusdam operationibus attenditur secundum seipsas, qualitercumque homo afficiatur
ad eas, inquantum scilicet bonum in eis et malum accipitur secundum rationem commensurationis ad alterum. Et
in talibus oportet quod sit aliqua virtus directiva operationum secundum seipsas, sicut sunt emptio et venditio, et
omnes huiusmodi operationes in quibus attenditur ratio debiti vel indebiti ad alterum. Et propter hoc, iustitia et
partes eius proprie sunt circa operationes sicut circa propriam materiam. In quibusdam vero operationibus bonum
et malum attenditur solum secundum commensurationem ad operantem. Et ideo oportet in his bonum et malum
considerari, secundum quod homo bene vel male afficitur circa huiusmodi. Et propter hoc, oportet quod virtutes
in talibus sint principaliter circa interiores affectiones, quae dicuntur animae passiones, sicut patet de
temperantia, fortitudine et aliis huiusmodi. Contingit autem quod in operationibus quae sunt ad alterum,
praetermittatur bonum virtutis propter inordinatam animi passionem. Et tunc, inquantum corrumpitur
commensuratio exterioris operationis, est corruptio iustitiae, inquantum autem corrumpitur commensuratio
interiorum passionum, est corruptio alicuius alterius virtutis. Sicut cum propter iram aliquis alium percutit, in
ipsa percussione indebita corrumpitur iustitia, in immoderantia vero irae corrumpitur mansuetudo. Et idem patet
in aliis.
RA1
Et per hoc patet responsio ad obiecta. Nam prima ratio procedit de operatione, secundum quod est effectus
virtutis. Aliae vero duae rationes procedunt ex hoc, quod ad idem concurrunt operatio et passio. Sed in
quibusdam virtus est principaliter circa operationem, in quibusdam circa passionem, ratione praedicta.
|a3 Articulus 3
AG1
Ad tertium sic proceditur. Videtur quod sit una tantum virtus moralis circa operationes. Rectitudo enim omnium
operationum exteriorum videtur ad iustitiam pertinere. Sed iustitia est una virtus. Ergo una sola virtus est circa
operationes.
AG2
Praeterea, operationes maxime differentes esse videntur quae ordinantur ad bonum unius, et quae ordinantur ad
bonum multitudinis. Sed ista diversitas non diversificat virtutes morales, dicit enim Philosophus, in V ethic.,
quod iustitia legalis, quae ordinat actus hominum ad commune bonum, non est aliud a virtute quae ordinat actus
hominis ad unum tantum, nisi secundum rationem.
Ergo diversitas operationum non causat diversitatem virtutum Moralium.
AG3
Praeterea, si sunt diversae virtutes morales circa diversas operationes, oporteret quod secundum diversitatem
operationum, esset diversitas virtutum Moralium. Sed hoc patet esse falsum, nam ad iustitiam pertinet in diversis
generibus commutationum rectitudinem statuere, et etiam in distributionibus, ut patet in V ethic..
Non ergo diversae virtutes sunt diversarum operationum.
SC
Sed contra est quod religio est alia virtus a pietate, quarum tamen utraque est circa operationes quasdam.
CO
Respondeo dicendum quod omnes virtutes morales quae sunt circa operationes, conveniunt in quadam generali
ratione iustitiae, quae attenditur secundum debitum ad alterum, distinguuntur autem secundum diversas speciales
rationes.
Cuius ratio est quia in operationibus exterioribus ordo rationis instituitur sicut dictum est, non secundum
proportionem ad affectionem hominis, sed secundum ipsam convenientiam rei in seipsa; secundum quam
convenientiam accipitur ratio debiti, ex quo constituitur ratio iustitiae, ad iustitiam enim pertinere videtur ut quis
debitum reddat. Unde omnes huiusmodi virtutes quae sunt circa operationes, habent aliquo modo rationem
859

