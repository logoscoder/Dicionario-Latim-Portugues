RA2
Ad secundum dicendum quod ille qui fornicatur dicitur peccare in corpus suum, non solum quia fornicationis
delectatio consummatur in carne, quod etiam in gula accidit, sed etiam quia contra bonum proprii corporis agit
qui fornicatur, inquantum scilicet indebite illud resolvit et inquinat, et alteri commiscet.
Nec tamen propter hoc sequitur quod fornicatio sit peccatum gravissimum, quia ratio in homine praevalet
corpori; unde, si sit peccatum magis repugnans rationi, gravius erit.
RA3
Ad tertium dicendum quod peccatum fornicationis est contra bonum speciei humanae inquantum impedit
generationem singularem unius hominis nascituri. Magis autem pertingit ad rationem speciei qui actu iam
participat speciem quam qui est potentia homo.
Et secundum hoc etiam homicidium est gravius quam fornicatio et omnes luxuriae species, tanquam magis bono
speciei humanae repugnans. Bonum etiam divinum est maius bono speciei humanae.
Et ideo etiam peccata quae sunt contra Deum, sunt maiora. Nec fornicatio est directe peccatum in Deum, quasi
fornicator Dei offensam intendat, sed ex consequenti, sicut et omnia peccata mortalia. Sicut enim membra
corporis nostri sunt membra Christi, ita etiam et spiritus noster est unum cum Christo, secundum illud I ad Cor.
VI, qui adhaeret Deo, unus spiritus est.
Unde etiam peccata spiritualia sunt magis contra Christum quam fornicatio.
|a4 Articulus 4
AG1
Ad quartum sic proceditur. Videtur quod in tactibus et osculis non consistat peccatum mortale.
Apostolus enim, ad Ephes. V, dicit, fornicatio autem et omnis immunditia, aut avaritia, ne nominetur in vobis,
sicut decet sanctos.
Subdit autem, aut turpitudo, Glossa, ut in osculis et amplexibus; aut stultiloquium, ut blanda verba; aut
scurrilitas, quae a stultis curialitas dicitur, idest iocularitas.
Postea autem subdit, hoc enim scitote, intelligentes, quod omnis fornicator aut immundus aut avarus, quod est
idolorum servitus, non habet haereditatem in regno Christi et Dei, ubi non replicat de turpitudine, sicut nec de
stultiloquio aut scurrilitate. Ergo ista non sunt peccata mortalia.
AG2
Praeterea, fornicatio dicitur esse peccatum mortale ex hoc quod per eam impeditur bonum prolis generandae et
educandae.
Sed ad hoc nihil operantur oscula et tactus, sive amplexus.
Ergo in his non contingit esse peccatum mortale.
AG3
Praeterea, illa quae sunt secundum se peccata mortalia, nunquam possunt bene fieri. Sed oscula et tactus et
huiusmodi possunt quandoque fieri absque peccato.
Ergo non sunt secundum se peccata mortalia.
SC1
Sed contra, minus est aspectus libidinosus quam tactus, amplexus vel osculum. Sed aspectus libidinosus est
peccatum mortale, secundum illud Matth. V, qui viderit mulierem ad concupiscendum eam, iam moechatus est
eam in corde suo.
Ergo multo magis osculum libidinosum, et alia huiusmodi, sunt peccata mortalia.
SC2
Praeterea, Cyprianus, ad pomponium de virginitate, dicit, certe ipse concubitus, ipse amplexus, ipsa confabulatio
et osculatio, et coniacentium duorum turpis et foeda dormitio, quantum dedecoris et criminis confitentur.
Ergo per praedicta homo fit reus criminis, idest peccati mortalis.
CO
Respondeo dicendum quod aliquid dicitur esse peccatum mortale dupliciter. Uno modo, secundum speciem
suam. Et hoc modo osculum, amplexus vel tactus, secundum suam rationem non nominant peccatum mortale.
Possunt enim haec absque libidine fieri, vel propter consuetudinem patriae, vel propter aliquam necessitatem aut
rationabilem causam. Alio modo dicitur aliquid esse peccatum mortale ex sua causa, sicut ille qui dat
eleemosynam ut aliquem inducat ad haeresim, mortaliter peccat propter intentionem corruptam.
Dictum est autem supra quod consensus in delectationem peccati mortalis est peccatum mortale, et non solum
consensus in actum. Et ideo, cum fornicatio sit peccatum mortale, et multo magis aliae luxuriae species,
consequens est quod consensus in delectationem talis peccati sit peccatum mortale, et non solum consensus in
actum. Et ideo, cum oscula et amplexus et huiusmodi propter delectationem huiusmodi fiant, consequens est
quod sint peccata mortalia. Et sic solum dicuntur libidinosa. Unde huiusmodi, secundum quod libidinosa sunt,
sunt peccata mortalia.
RA1

1854

