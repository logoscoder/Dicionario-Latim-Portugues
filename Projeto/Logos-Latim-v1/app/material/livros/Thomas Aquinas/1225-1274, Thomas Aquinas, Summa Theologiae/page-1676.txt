Sed christiani per fidem Christi facti sunt filii Dei, secundum illud Ioan. I, dedit eis potestatem filios Dei fieri,
his qui credunt in nomine eius.
Ergo non tenentur potestatibus saecularibus obedire.
AG2
Praeterea, Rom. VII dicitur, mortificati estis legi per corpus Christi, et loquitur de lege divina veteris testamenti.
Sed minor est lex humana, per quam homines potestatibus saecularibus subduntur, quam lex divina veteris
testamenti. Ergo multo magis homines, per hoc quod sunt facti membra corporis Christi, liberantur a lege
subiectionis qua saecularibus principibus adstringebantur.
AG3
Praeterea, latronibus, qui per violentiam opprimunt, homines obedire non tenentur.
Sed Augustinus dicit, IV de CIV. Dei, remota iustitia, quid sunt regna nisi magna latrocinia? cum igitur dominia
saecularia principum plerumque cum iniustitia exerceantur, vel ab aliqua iniusta usurpatione principium
sumpserint, videtur quod non sit principibus saecularibus obediendum a christianis.
SC
Sed contra est quod dicitur Tit. III, admone illos principibus et potestatibus subditos esse; et I Pet. II, subiecti
estote omni humanae creaturae propter Deum, sive regi, quasi praecellenti; sive ducibus, tanquam ab eo Missis.
CO
Respondeo dicendum quod fides Christi est iustitiae principium et causa, secundum illud Rom. III, iustitia Dei
per fidem Iesu Christi.
Et ideo per fidem Christi non tollitur ordo iustitiae, sed magis firmatur. Ordo autem iustitiae requirit ut inferiores
suis superioribus obediant, aliter enim non posset humanarum rerum status conservari. Et ideo per fidem Christi
non excusantur fideles quin principibus saecularibus obedire teneantur.
RA1
Ad primum ergo dicendum quod, sicut supra dictum est, servitus qua homo homini subiicitur ad corpus pertinet,
non ad animam, quae libera manet. Nunc autem, in statu huius vitae, per gratiam Christi liberamur a defectibus
animae, non autem a defectibus corporis, ut patet per apostolum, Rom. VII, qui dicit de seipso quod mente servit
legi Dei, carne autem legi peccati.
Et ideo illi qui fiunt filii Dei per gratiam, liberi sunt a spirituali servitute peccati, non autem a servitute corporali,
qua temporalibus dominis tenentur adstricti, ut dicit Glossa, super illud I ad Tim. VI, quicumque sunt sub iugo
servi, etc..
RA2
Ad secundum dicendum quod lex vetus fuit figura novi testamenti, et ideo debuit cessare, veritate veniente. Non
autem est simile de lege humana, per quam homo subiicitur homini. Et tamen etiam ex lege divina homo tenetur
homini obedire.
RA3
Ad tertium dicendum quod principibus saecularibus intantum homo obedire tenetur, inquantum ordo iustitiae
requirit. Et ideo si non habeant iustum principatum sed usurpatum, vel si iniusta praecipiant, non tenentur eis
subditi obedire, nisi forte per accidens, propter vitandum scandalum vel periculum.
|q105 Quaestio 105
|a0 Prologus
Deinde considerandum est de inobedientia. Et circa hoc quaeruntur duo. Primo, utrum sit peccatum mortale.
Secundo, utrum sit gravissimum peccatorum.
|a1 Articulus 1
AG1
Ad primum sic proceditur. Videtur quod inobedientia non sit peccatum mortale. Omne enim peccatum est
inobedientia, ut patet per definitionem Ambrosii superius positam.
Si ergo inobedientia esset peccatum mortale, omne peccatum esset mortale.
AG2
Praeterea, Gregorius dicit, XXXI Moral., quod inobedientia oritur ex inani gloria. Sed inanis gloria non est
peccatum mortale. Ergo nec inobedientia.
AG3
Praeterea, tunc dicitur aliquis esse inobediens quando superioris praeceptum non implet. Sed superiores
multoties praecepta multiplicant, quae vix aut nunquam omnia possunt observari.
Si ergo inobedientia esset peccatum mortale, sequeretur quod homo non posset vitare mortale peccatum, quod est
inconveniens.
Non ergo inobedientia est peccatum mortale.
SC
1676

