CO
Respondeo dicendum quod, sicut supra dictum est, lex, cum sit regula et mensura, dupliciter potest esse in
aliquo, uno modo, sicut in regulante et mensurante; alio modo, sicut in regulato et mensurato, quia inquantum
participat aliquid de regula vel mensura, sic regulatur vel mensuratur.
Unde cum omnia quae divinae providentiae subduntur, a lege aeterna regulentur et mensurentur, ut ex dictis
patet; manifestum est quod omnia participant aliqualiter legem aeternam, inquantum scilicet ex impressione eius
habent inclinationes in proprios actus et fines. Inter cetera autem rationalis creatura excellentiori quodam modo
divinae providentiae subiacet, inquantum et ipsa fit providentiae particeps, sibi ipsi et aliis providens. Unde et in
ipsa participatur ratio aeterna, per quam habet naturalem inclinationem ad debitum actum et finem. Et talis
participatio legis aeternae in rationali creatura lex naturalis dicitur.
Unde cum Psalmista dixisset, sacrificate sacrificium iustitiae, quasi quibusdam quaerentibus quae sunt iustitiae
opera, subiungit, multi dicunt, quis ostendit nobis bona? cui quaestioni respondens, dicit, signatum est super nos
lumen vultus tui, Domine, quasi lumen rationis naturalis, quo discernimus quid sit bonum et malum, quod
pertinet ad naturalem legem, nihil aliud sit quam impressio divini luminis in nobis. Unde patet quod lex naturalis
nihil aliud est quam participatio legis aeternae in rationali creatura.
RA1
Ad primum ergo dicendum quod ratio illa procederet, si lex naturalis esset aliquid diversum a lege aeterna. Non
autem est nisi quaedam participatio eius, ut dictum est.
RA2
Ad secundum dicendum quod omnis operatio, rationis et voluntatis derivatur in nobis ab eo quod est secundum
naturam, ut supra habitum est, nam omnis ratiocinatio derivatur a principiis naturaliter notis, et omnis appetitus
eorum quae sunt ad finem, derivatur a naturali appetitu ultimi finis.
Et sic etiam oportet quod prima directio actuum nostrorum ad finem, fiat per legem naturalem.
RA3
Ad tertium dicendum quod etiam animalia irrationalia participant rationem aeternam suo modo, sicut et rationalis
creatura. Sed quia rationalis creatura participat eam intellectualiter et rationaliter, ideo participatio legis aeternae
in creatura rationali proprie lex vocatur, nam lex est aliquid rationis, ut supra dictum est.
In creatura autem irrationali non participatur rationaliter, unde non potest dici lex nisi per similitudinem.
|a3 Articulus 3
AG1
Ad tertium sic proceditur. Videtur quod non sit aliqua lex humana. Lex enim naturalis est participatio legis
aeternae, sed per legem aeternam omnia sunt ordinatissima, ut Augustinus dicit, in I de Lib. Arb..
Ergo lex naturalis sufficit ad omnia humana ordinanda.
Non est ergo necessarium quod sit aliqua lex humana.
AG2
Praeterea, lex habet rationem mensurae, ut dictum est.
Sed ratio humana non est mensura rerum, sed potius e converso, ut in X metaphys. Dicitur.
Ergo ex ratione humana nulla lex procedere potest.
AG3
Praeterea, mensura debet esse certissima, ut dicitur in X metaphys..
Sed dictamen humanae rationis de rebus gerendis est incertum; secundum illud Sap. IX, cogitationes mortalium
timidae, et incertae providentiae nostrae.
Ergo ex ratione humana nulla lex procedere potest.
SC
Sed contra est quod Augustinus, in I de Lib. Arb., ponit duas leges, unam aeternam et aliam temporalem, quam
dicit esse humanam.
CO
Respondeo dicendum quod, sicut supra dictum est, lex est quoddam dictamen practicae rationis. Similis autem
processus esse invenitur rationis practicae et speculativae, utraque enim ex quibusdam principiis ad quasdam
conclusiones procedit, ut superius habitum est.
Secundum hoc ergo dicendum est quod, sicut in ratione speculativa ex principiis indemonstrabilibus naturaliter
cognitis producuntur conclusiones diversarum scientiarum, quarum cognitio non est nobis naturaliter indita, sed
per industriam rationis inventa; ita etiam ex praeceptis legis naturalis, quasi ex quibusdam principiis
communibus et indemonstrabilibus, necesse est quod ratio humana procedat ad aliqua magis particulariter
disponenda. Et istae particulares dispositiones adinventae secundum rationem humanam, dicuntur leges
humanae, servatis aliis conditionibus quae pertinent ad rationem legis, ut supra dictum est.
Unde et tullius dicit, in sua rhetor., quod initium iuris est a natura profectum; deinde quaedam in consuetudinem
ex utilitate rationis venerunt; postea res et a natura profectas et a consuetudine probatas legum metus et religio
sanxit.
1018

