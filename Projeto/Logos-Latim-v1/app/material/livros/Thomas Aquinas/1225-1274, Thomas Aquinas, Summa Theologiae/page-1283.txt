poenarum, qui est timor servilis. Et ideo sicut, secundum praedicta, in ipsa legis latione non fuit praeceptum
dandum de actu spei, sed ad hoc fuerunt homines inducendi per promissa; ita nec de timore qui respicit poenam
fuit praeceptum dandum per modum praecepti, sed ad hoc fuerunt homines inducendi per comminationem
poenarum.
Quod fuit factum et in ipsis praeceptis Decalogi, et postmodum consequenter in secundariis legis praeceptis. Sed
sicut sapientes et prophetae consequenter, intendentes homines stabilire in obedientia legis, documenta
tradiderunt de spe per modum admonitionis vel praecepti, ita etiam et de timore.
Sed timor filialis, qui reverentiam exhibet Deo, est quasi quoddam genus ad dilectionem Dei, et principium
quoddam omnium eorum quae in Dei reverentiam observantur. Et ideo de timore filiali dantur praecepta in lege
sicut et de dilectione, quia utrumque est praeambulum ad exteriores actus qui praecipiuntur in lege, ad quos
pertinent praecepta Decalogi.
Et ideo in auctoritate legis inducta requiritur ab homine timor, et ut ambulet in viis Dei colendo ipsum, et ut
diligat ipsum.
RA1
Ad primum ergo dicendum quod timor filialis est quoddam praeambulum ad legem non sicut extrinsecum
aliquid, sed sicut principium legis, sicut etiam dilectio. Et ideo de utroque dantur praecepta, quae sunt quasi
quaedam principia communia totius legis.
RA2
Ad secundum dicendum quod ex amore sequitur timor filialis, sicut etiam et alia bona opera quae ex caritate
fiunt. Et ideo sicut post praeceptum caritatis dantur praecepta de aliis actibus virtutum, ita etiam simul dantur
praecepta de timore et amore caritatis. Sicut etiam in scientiis demonstrativis non sufficit ponere principia prima,
nisi etiam ponantur conclusiones quae ex his sequuntur vel proxime vel remote.
RA3
Ad tertium dicendum quod inductio ad timorem sufficit ad excludendum praesumptionem, sicut etiam inductio
ad spem sufficit ad excludendum desperationem, ut dictum est.
|q23 Quaestio 23
|a0 Prologus
Consequenter considerandum est de caritate. Et primo, de ipsa caritate; secundo, de dono sapientiae ei
correspondente. Circa primum consideranda sunt quinque, primo, de ipsa caritate; secundo, de obiecto caritatis;
tertio, de actibus eius; quarto, de vitiis oppositis; quinto, de praeceptis ad hoc pertinentibus.
Circa primum est duplex consideratio, prima quidem de ipsa caritate secundum se; secunda de caritate per
comparationem ad subiectum. Circa primum quaeruntur octo.
Primo, utrum caritas sit amicitia. Secundo, utrum sit aliquid creatum in anima. Tertio, utrum sit virtus. Quarto,
utrum sit virtus specialis. Quinto, utrum sit una virtus. Sexto, utrum sit maxima virtutum. Septimo, utrum sine ea
possit esse aliqua vera virtus. Octavo, utrum sit forma virtutum.
|a1 Articulus 1
AG1
Ad primum sic proceditur. Videtur quod caritas non sit amicitia.
Nihil enim est ita proprium amicitiae sicut convivere amico; ut Philosophus dicit, in VIII ethic..
Sed caritas est hominis ad Deum et ad Angelos, quorum non est cum hominibus conversatio, ut dicitur Dan. II.
Ergo caritas non est amicitia.
AG2
Praeterea, amicitia non est sine reamatione, ut dicitur in VIII ethic..
Sed caritas habetur etiam ad inimicos, secundum illud Matth. V, diligite inimicos vestros.
Ergo caritas non est amicitia.
AG3
Praeterea, amicitiae tres sunt species, secundum Philosophum, in VIII ethic., scilicet amicitia delectabilis, utilis
et honesti.
Sed caritas non est amicitia utilis aut delectabilis, dicit enim Hieronymus, in Epist. Ad Paulinum, quae ponitur in
principio bibliae, illa est vera necessitudo, et Christi glutino copulata, quam non utilitas rei familiaris, non
praesentia tantum corporum, non subdola et palpans adulatio, sed Dei timor et divinarum Scripturarum studia
conciliant.
Similiter etiam non est amicitia honesti, quia caritate diligimus etiam peccatores; amicitia vero honesti non est
nisi ad virtuosos, ut dicitur in VIII ethic..
Ergo caritas non est amicitia.
SC
Sed contra est quod Ioan. XV dicitur, iam non dicam vos servos, sed amicos meos.
1283

