Respondeo dicendum quod ly propter importat habitudinem alicuius causae. Est autem quadruplex genus causae,
scilicet finalis, formalis, efficiens et materialis, ad quam reducitur etiam materialis dispositio, quae non est causa
simpliciter, sed secundum quid. Et secundum haec quatuor genera causarum dicitur aliquid propter alterum
diligendum. Secundum quidem genus causae finalis, sicut diligimus medicinam propter sanitatem. Secundum
autem genus causae formalis, sicut diligimus hominem propter virtutem, quia scilicet virtute formaliter est
bonus, et per consequens diligibilis. Secundum autem causam efficientem, sicut diligimus aliquos inquantum
sunt filii talis patris.
Secundum autem dispositionem, quae reducitur ad genus causae materialis, dicimur aliquid diligere propter id
quod nos disposuit ad eius dilectionem, puta propter aliqua beneficia suscepta, quamvis postquam iam amare
incipimus, non propter illa beneficia amemus amicum, sed propter eius virtutem.
Primis igitur tribus modis Deum non diligimus propter aliud, sed propter seipsum. Non enim ordinatur ad aliud
sicut ad finem, sed ipse est finis ultimus omnium. Neque etiam informatur aliquo alio ad hoc quod sit bonus, sed
eius substantia est eius bonitas, secundum quam exemplariter omnia bona sunt. Neque iterum ei ab altero bonitas
inest, sed ab ipso omnibus aliis. Sed quarto modo potest diligi propter aliud, quia scilicet ex aliquibus aliis
disponimur ad hoc quod in Dei dilectione proficiamus, puta per beneficia ab eo suscepta, vel etiam per praemia
sperata, vel per poenas quas per ipsum vitare intendimus.
RA1
Ad primum ergo dicendum quod ex his quae animus novit discit incognita amare, non quod cognita sint ratio
diligendi ipsa incognita per modum causae formalis vel finalis vel efficientis, sed quia per hoc homo disponitur
ad amandum incognita.
RA2
Ad secundum dicendum quod cognitio Dei acquiritur quidem per alia, sed postquam iam cognoscitur, non per
alia cognoscitur, sed per seipsum; secundum illud Ioan. IV.
Iam non propter tuam loquelam credimus, ipsi enim vidimus, et scimus quia hic est vere salvator mundi.
RA3
Ad tertium dicendum quod spes et timor ducunt ad caritatem per modum dispositionis cuiusdam, ut ex
supradictis patet.
|a4 Articulus 4
AG1
Ad quartum sic proceditur. Videtur quod Deus in hac vita non possit immediate amari.
Incognita enim amari non possunt; ut Augustinus dicit, X de Trin..
Sed Deum non cognoscimus immediate in hac vita, quia videmus nunc per speculum in aenigmate, ut dicitur I ad
Cor. XIII.
Ergo neque etiam eum immediate amamus.
AG2
Praeterea, qui non potest quod minus est non potest quod maius est. Sed maius est amare Deum quam
cognoscere ipsum, qui enim adhaeret Deo per amorem unus spiritus cum illo fit, ut dicitur I ad Cor. VI.
Sed homo non potest Deum cognoscere immediate.
Ergo multo minus amare.
AG3
Praeterea, homo a Deo disiungitur per peccatum, secundum illud Isaiae LIX, peccata vestra diviserunt inter vos
et Deum vestrum.
Sed peccatum magis est in voluntate quam in intellectu.
Ergo minus potest homo Deum diligere immediate quam immediate eum cognoscere.
SC
Sed contra est quod cognitio Dei, quia est mediata, dicitur aenigmatica, et evacuatur in patria, ut patet I ad Cor.
XIII.
Sed caritas non evacuatur, ut dicitur I ad Cor. XIII.
Ergo caritas viae immediate Deo adhaeret.
CO
Respondeo dicendum quod, sicut supra dictum est, actus cognitivae virtutis perficitur per hoc quod cognitum est
in cognoscente, actus autem virtutis appetitivae perficitur per hoc quod appetitus inclinatur in rem ipsam. Et ideo
oportet quod motus appetitivae virtutis sit in res secundum conditionem ipsarum rerum, actus autem cognitivae
virtutis est secundum modum cognoscentis. Est autem ipse ordo rerum talis secundum se quod Deus est propter
seipsum cognoscibilis et diligibilis, utpote essentialiter existens ipsa veritas et bonitas, per quam alia et
cognoscuntur et amantur. Sed quoad nos, quia nostra cognitio a sensu ortum habet, prius sunt cognoscibilia quae
sunt sensui propinquiora; et ultimus terminus cognitionis est in eo quod est maxime a sensu remotum. Secundum
hoc ergo dicendum est quod dilectio, quae est appetitivae virtutis actus, etiam in statu viae tendit in Deum primo,
et ex ipso derivatur ad alia, et secundum hoc caritas Deum immediate diligit, alia vero mediante Deo. In
1325

