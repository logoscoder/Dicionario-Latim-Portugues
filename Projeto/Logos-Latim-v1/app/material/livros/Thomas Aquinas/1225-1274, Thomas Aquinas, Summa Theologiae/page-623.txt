SC
Sed contra est quod dicitur Ioan. XIII, si haec scitis, beati eritis si feceritis ea.
Ergo per actionem ad beatitudinem pervenitur.
CO
Respondeo dicendum quod rectitudo voluntatis, ut supra dictum est, requiritur ad beatitudinem, cum nihil aliud
sit quam debitus ordo voluntatis ad ultimum finem; quae ita exigitur ad consecutionem ultimi finis, sicut debita
dispositio materiae ad consecutionem formae. Sed ex hoc non ostenditur quod aliqua operatio hominis debeat
praecedere eius beatitudinem, posset enim Deus simul facere voluntatem recte tendentem in finem, et finem
consequentem; sicut quandoque simul materiam disponit, et inducit formam. Sed ordo divinae sapientiae exigit
ne hoc fiat, ut enim dicitur in II de caelo, eorum quae nata sunt habere bonum perfectum, aliquid habet ipsum
sine motu, aliquid uno motu, aliquid pluribus.
Habere autem perfectum bonum sine motu, convenit ei quod naturaliter habet illud. Habere autem beatitudinem
naturaliter est solius Dei. Unde solius Dei proprium est quod ad beatitudinem non moveatur per aliquam
operationem praecedentem.
Cum autem beatitudo excedat omnem naturam creatam, nulla pura creatura convenienter beatitudinem
consequitur absque motu operationis, per quam tendit in ipsam. Sed Angelus, qui est superior ordine naturae
quam homo, consecutus est eam, ex ordine divinae sapientiae, uno motu operationis meritoriae, ut in primo
expositum est.
Homines autem consequuntur ipsam multis motibus operationum, qui merita dicuntur.
Unde etiam, secundum Philosophum, beatitudo est praemium virtuosarum operationum.
RA1
Ad primum ergo dicendum quod operatio hominis non praeexigitur ad consecutionem beatitudinis propter
insufficientiam divinae virtutis beatificantis, sed ut servetur ordo in rebus.
RA2
Ad secundum dicendum quod primas creaturas statim Deus perfectas produxit, absque aliqua dispositione vel
operatione creaturae praecedente, quia sic instituit prima individua specierum, ut per ea natura propagaretur ad
posteros. Et similiter, quia per Christum, qui est Deus et homo, beatitudo erat ad alios derivanda, secundum illud
apostoli ad Heb. II, qui multos filios in gloriam adduxerat; statim a principio suae conceptionis, absque aliqua
operatione meritoria praecedente, anima eius fuit beata. Sed hoc est singulare in ipso, nam pueris baptizatis
subvenit meritum Christi ad beatitudinem consequendam, licet desint eis merita propria, eo quod per baptismum
sunt Christi membra effecti.
RA3
Ad tertium dicendum quod apostolus loquitur de beatitudine spei, quae habetur per gratiam iustificantem, quae
quidem non datur propter opera praecedentia. Non enim habet rationem termini motus, ut beatitudo, sed magis
est principium motus quo ad beatitudinem tenditur.
|a8 Articulus 8
AG1
Ad octavum sic proceditur. Videtur quod non omnes appetant beatitudinem. Nullus enim potest appetere quod
ignorat, cum bonum apprehensum sit obiectum appetitus, ut dicitur in III de anima.
Sed multi nesciunt quid sit beatitudo, quod, sicut Augustinus dicit in XIII de Trin., patet ex hoc, quod quidam
posuerunt beatitudinem in voluptate corporis, quidam in virtute animi, quidam in aliis rebus.
Non ergo omnes beatitudinem appetunt.
AG2
Praeterea, essentia beatitudinis est visio essentiae divinae, ut dictum est.
Sed aliqui opinantur hoc esse impossibile, quod Deus per essentiam ab homine videatur, unde hoc non appetunt.
Ergo non omnes homines appetunt beatitudinem.
AG3
Praeterea, Augustinus dicit, in XIII de Trin. Quod beatus est qui habet omnia quae vult, et nihil male vult.
Sed non omnes hoc volunt, quidam enim male aliqua volunt, et tamen volunt illa se velle.
Non ergo omnes volunt beatitudinem.
SC
Sed contra est quod Augustinus dicit, XIII de Trin., si minus dixisset, omnes beati esse vultis, miseri esse non
vultis, dixisset aliquid quod nullus in sua non cognosceret voluntate.
Quilibet ergo vult esse beatus.
CO
Respondeo dicendum quod beatitudo dupliciter potest considerari.
Uno modo, secundum communem rationem beatitudinis. Et sic necesse est quod omnis homo beatitudinem velit.
Ratio autem beatitudinis communis est ut sit bonum perfectum, sicut dictum est.

623

