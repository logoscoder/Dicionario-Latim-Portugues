CO
Respondeo dicendum quod extasim pati aliquis dicitur, cum extra se ponitur. Quod quidem contingit et
secundum vim apprehensivam, et secundum vim appetitivam. Secundum quidem vim apprehensivam aliquis
dicitur extra se poni, quando ponitur extra cognitionem sibi propriam, vel quia ad superiorem sublimatur, sicut
homo, dum elevatur ad comprehendenda aliqua quae sunt supra sensum et rationem, dicitur extasim pati,
inquantum ponitur extra connaturalem apprehensionem rationis et sensus; vel quia ad inferiora deprimitur; puta,
cum aliquis in furiam vel amentiam cadit, dicitur extasim passus. Secundum appetitivam vero partem dicitur
aliquis extasim pati, quando appetitus alicuius in alterum fertur, exiens quodammodo extra seipsum. Primam
quidem extasim facit amor dispositive, inquantum scilicet facit meditari de amato, ut dictum est, intensa autem
meditatio unius abstrahit ab aliis. Sed secundam extasim facit amor directe, simpliciter quidem amor amicitiae;
amor autem concupiscentiae non simpliciter, sed secundum quid. Nam in amore concupiscentiae, quodammodo
fertur amans extra seipsum, inquantum scilicet, non contentus gaudere de bono quod habet, quaerit frui aliquo
extra se. Sed quia illud extrinsecum bonum quaerit sibi habere, non exit simpliciter extra se, sed talis affectio in
fine infra ipsum concluditur. Sed in amore amicitiae, affectus alicuius simpliciter exit extra se, quia vult amico
bonum, et operatur, quasi gerens curam et providentiam ipsius, propter ipsum amicum.
RA1
Ad primum ergo dicendum quod illa ratio procedit de prima extasi.
RA2
Ad secundum dicendum quod illa ratio procedit de amore concupiscentiae, qui non facit simpliciter extasim, ut
dictum est.
RA3
Ad tertium dicendum quod ille qui amat, intantum extra se exit, inquantum vult bona amici et operatur.
Non tamen vult bona amici magis quam sua.
Unde non sequitur quod alterum plus quam se diligat.
|a4 Articulus 4
AG1
Ad quartum sic proceditur. Videtur quod zelus non sit effectus amoris. Zelus enim est contentionis principium,
unde dicitur I ad Cor. III, cum sit inter vos zelus et contentio, etc..
Sed contentio repugnat amori.
Ergo zelus non est effectus amoris.
AG2
Praeterea obiectum amoris est bonum, quod est communicativum sui. Sed zelus repugnat communicationi, ad
zelum enim pertinere videtur quod aliquis non patiatur consortium in amato; sicut viri dicuntur zelare uxores,
quas nolunt habere communes cum ceteris. Ergo zelus non est effectus amoris.
AG3
Praeterea, zelus non est sine odio, sicut nec sine amore, dicitur enim in Psalmo LXXII, zelavi super iniquos.
Non ergo debet dici magis effectus amoris quam odii.
SC
Sed contra est quod dionysius dicit, IV cap. De div. Nom., quod Deus appellatur zelotes propter multum amorem
quem habet ad existentia.
CO
Respondeo dicendum quod zelus, quocumque modo sumatur, ex intensione amoris provenit. Manifestum est
enim quod quanto aliqua virtus intensius tendit in aliquid, fortius etiam repellit omne contrarium vel repugnans.
Cum igitur amor sit quidam motus in amatum, ut Augustinus dicit in libro octoginta trium quaest., intensus amor
quaerit excludere omne quod sibi repugnat. Aliter tamen hoc contingit in amore concupiscentiae, et aliter in
amore amicitiae. Nam in amore concupiscentiae, qui intense aliquid concupiscit, movetur contra omne illud quod
repugnat consecutioni vel fruitioni quietae eius quod amatur. Et hoc modo viri dicuntur zelare uxores, ne per
consortium aliorum impediatur singularitas quam in uxore quaerunt. Similiter etiam qui quaerunt excellentiam,
moventur contra eos qui excellere videntur, quasi impedientes excellentiam eorum.
Et iste est zelus invidiae, de quo dicitur in Psalmo XXXVI, noli aemulari in malignantibus, neque zelaveris
facientes iniquitatem.
Amor autem amicitiae quaerit bonum amici, unde quando est intensus, facit hominem moveri contra omne illud
quod repugnat bono amici.
Et secundum hoc, aliquis dicitur zelare pro amico, quando, si qua dicuntur vel fiunt contra bonum amici, homo
repellere studet.
Et per hunc etiam modum aliquis dicitur zelare pro Deo, quando ea quae sunt contra honorem vel voluntatem
Dei, repellere secundum posse conatur; secundum illud III Reg. XIX, zelo zelatus sum pro Domino exercituum.
Et Ioan. II, super illud, zelus domus tuae comedit me, dicit Glossa quod bono zelo comeditur, qui quaelibet prava
quae viderit, corrigere satagit; si nequit, tolerat et gemit.
723

