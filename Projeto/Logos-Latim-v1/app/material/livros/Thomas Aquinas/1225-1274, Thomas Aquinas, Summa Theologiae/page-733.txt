Sequitur enim rationem, ut dictum est, rationi autem competit in infinitum procedere. Unde qui concupiscit
divitias, potest eas concupiscere, non ad aliquem certum terminum, sed simpliciter se divitem esse,
quantumcumque potest. Potest et alia ratio assignari, secundum Philosophum in I polit., quare quaedam
concupiscentia sit finita, et quaedam infinita. Semper enim concupiscentia finis est infinita, finis enim per se
concupiscitur, ut sanitas; unde maior sanitas magis concupiscitur, et sic in infinitum; sicut, si album per se
disgregat, magis album magis disgregat.
Concupiscentia vero eius quod est ad finem, non est infinita, sed secundum illam mensuram appetitur qua
convenit fini. Unde qui finem ponunt in divitiis, habent concupiscentiam divitiarum in infinitum, qui autem
divitias appetunt propter necessitatem vitae, concupiscunt divitias finitas, sufficientes ad necessitatem vitae, ut
Philosophus dicit ibidem.
Et eadem est ratio de concupiscentia, quarumcumque aliarum rerum.
RA1
Ad primum ergo dicendum quod omne quod concupiscitur, accipitur ut quoddam finitum, vel quia est finitum
secundum rem, prout semel concupiscitur in actu; vel quia est finitum secundum quod cadit sub apprehensione.
Non enim potest sub ratione infiniti apprehendi, quia infinitum est, cuius quantitatem accipientibus, semper est
aliquid extra sumere, ut dicitur in III physic..
RA2
Ad secundum dicendum quod ratio quodammodo est virtutis infinitae inquantum potest in infinitum aliquid
considerare, ut apparet in additione numerorum et linearum. Unde infinitum aliquo modo sumptum, est
proportionatum rationi. Nam et universale, quod ratio apprehendit, est quodammodo infinitum, inquantum in
potentia continet infinita singularia.
RA3
Ad tertium dicendum quod ad hoc quod aliquis delectetur, non requiritur quod omnia consequatur quae
concupiscit, sed in quolibet concupito quod consequitur, delectatur.
|q31 Quaestio 31
|a0 Prologus
Deinde considerandum est de delectatione et tristitia. Circa delectationem vero consideranda sunt quatuor,
primo, de ipsa delectatione secundum se; secundo, de causis delectationis; tertio, de effectibus eius; quarto, de
bonitate et malitia ipsius.
Circa primum quaeruntur octo. Primo, utrum delectatio sit passio.
Secundo, utrum sit in tempore. Tertio, utrum differat a gaudio.
Quarto, utrum sit in appetitu intellectivo. Quinto, de comparatione delectationum superioris appetitus, ad
delectationem inferioris. Sexto, de comparatione delectationum sensitivarum ad invicem. Septimo, utrum sit
aliqua delectatio non naturalis.
Octavo, utrum delectatio possit esse contraria delectationi.
|a1 Articulus 1
AG1
Ad primum sic proceditur. Videtur quod delectatio non sit passio.
Damascenus enim, in II libro, distinguit operationem a passione, dicens quod operatio est motus qui est
secundum naturam, passio vero est motus contra naturam.
Sed delectatio est operatio, ut Philosophus dicit, in VII et X ethic..
Ergo delectatio non est passio.
AG2
Praeterea, pati est moveri, ut dicitur in III physic..
Sed delectatio non consistit in moveri, sed in motum esse, causatur enim delectatio ex bono iam adepto.
Ergo delectatio non est passio.
AG3
Praeterea, delectatio consistit in quadam perfectione delectati, perficit enim operationem, ut dicitur in X ethic..
Sed perfici non est pati vel alterari, ut dicitur in VII physic. Et in II de anima.
SC
Sed contra est quod Augustinus, in IX et XIV de CIV. Dei, ponit delectationem, sive gaudium vel laetitiam, inter
alias passiones animae.
CO
Respondeo dicendum quod motus appetitus sensitivi proprie passio nominatur, sicut supra dictum est.
Affectio autem quaecumque ex apprehensione sensitiva procedens, est motus appetitus sensitivi. Hoc autem
necesse est competere delectationi.

733

