Ad tertium sic proceditur. Videtur quod haec non sit conveniens forma consecrationis vini, hic est calix
sanguinis mei, novi et aeterni testamenti, mysterium fidei, qui pro vobis et pro multis effundetur in remissionem
peccatorum.
Sicut enim panis convertitur in corpus Christi ex VI consecrationis, ita et vinum in sanguinem Christi, sicut ex
praedictis patet.
Sed in forma consecrationis panis ponitur in recto corpus Christi, nec aliquid aliud additur.
Inconvenienter ergo in hac forma ponitur sanguis Christi in obliquo, et additur calix in recto, cum dicitur, hic est
calix sanguinis mei.
AG2
Praeterea, non sunt maioris efficaciae verba quae proferuntur in consecratione panis quam ea quae proferuntur in
consecratione vini, cum utraque sint verba Christi.
Sed statim dicto, hoc est corpus meum, est perfecta consecratio panis. Ergo statim cum dictum est, hic est calix
sanguinis mei, est perfecta consecratio sanguinis.
Et ita ea quae consequuntur non videntur esse de substantia formae, praesertim cum pertineant ad proprietates
huius sacramenti.
AG3
Praeterea, testamentum novum pertinere videtur ad internam inspirationem, ut patet ex hoc quod apostolus, ad
Heb. VIII, introducit verba quae habentur in Ierem. XXXI, consummabo super domum Israel testamentum
novum, dando leges meas in mentibus eorum.
Sacramentum autem exterius visibiliter agitur. Inconvenienter ergo in forma sacramenti dicitur, novi testamenti.
AG4
Praeterea, novum dicitur aliquid ex eo quod est prope principium sui esse. Aeternum autem non habet
principium sui esse.
Ergo inconvenienter dicitur novi et aeterni, quia videtur contradictionem implicare.
AG5
Praeterea, occasiones erroris sunt hominibus subtrahendae, secundum illud Isaiae LVII, auferte offendicula de
via populi mei.
Sed quidam erraverunt aestimantes mystice solum esse corpus et sanguinem Christi in hoc sacramento.
Ergo in hac forma inconvenienter ponitur mysterium fidei.
AG6
Praeterea, supra dictum est quod, sicut baptismus est sacramentum fidei, ita eucharistia est sacramentum
caritatis.
Ergo in hac forma magis debuit poni caritas quam fides.
AG7
Praeterea, totum hoc sacramentum, et quantum ad corpus et quantum ad sanguinem, est memoriale dominicae
passionis, secundum illud I Cor. XI, quotiescumque manducabitis panem hunc et calicem bibetis, mortem
Domini annuntiabitis.
Non ergo magis debuit in forma consecrationis sanguinis fieri mentio de passione Christi et de eius fructu, quam
in forma consecrationis corporis, praesertim cum, Luc. XXII, Dominus dixerit, hoc est corpus meum, quod pro
vobis tradetur.
AG8
Praeterea, passio Christi, ut supra habitum est, ad sufficientiam profuit omnibus, quantum vero ad efficaciam
profuit multis.
Debuit ergo dici quod effundetur pro omnibus, aut pro multis, sine hoc quod adderetur pro vobis.
AG9
Praeterea, verba quibus hoc sacramentum conficitur, efficaciam habent ex institutione Christi. Sed nullus
evangelista recitat Christum haec omnia verba dixisse.
Ergo non est conveniens forma consecrationis vini.
SC
Sed contra est quod ecclesia, ab apostolis instructa, utitur hac forma in consecratione vini.
CO
Respondeo dicendum quod circa hanc formam est duplex opinio.
Quidam enim dixerunt quod de substantia formae huius est hoc solum quod dicitur, hic est calix sanguinis mei,
non autem ea quae sequuntur.
Sed hoc videtur inconveniens, quia ea quae sequuntur, sunt quaedam determinationes praedicati, idest sanguinis
Christi; unde pertinent ad integritatem locutionis.
Et propter hoc sunt alii qui melius dicunt quod omnia sequentia sunt de substantia formae, usque ad hoc quod
postea sequitur, hoc quotiescumque feceritis, quae pertinent ad usum huius sacramenti, unde non sunt de
substantia formae. Et inde est quod sacerdos eodem ritu et modo, scilicet tenendo calicem in manibus, omnia
haec verba profert.
2504

