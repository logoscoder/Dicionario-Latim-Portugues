AG3
Praeterea, iustitia Dei exigebat ut homo a peccato liberaretur, Christo per passionem suam satisfaciente. Sed
Christus suam iustitiam praeterire non potest.
Dicitur enim II ad Tim. II, si non credimus, ille fidelis permanet, negare seipsum non potest.
Seipsum autem negaret si iustitiam suam negaret, cum ipse sit iustitia. Ergo videtur quod non fuerit possibile alio
modo hominem liberari quam per passionem Christi.
AG4
Praeterea, fidei non potest subesse falsum. Sed antiqui patres crediderunt Christum passurum. Ergo videtur quod
non potuerit esse quin Christus pateretur.
SC
Sed contra est quod Augustinus dicit, XIII de Trin., istum modum quo nos per mediatorem Dei et hominum,
hominem Christum Iesum, Deus liberare dignatur, asserimus bonum et divinae dignitati congruum, verum etiam
ostendamus alium modum possibilem Deo fuisse, cuius potestati cuncta aequaliter subiacent.
CO
Respondeo dicendum quod aliquid potest dici possibile vel impossibile dupliciter, uno modo, simpliciter et
absolute; alio modo, ex suppositione. Simpliciter igitur et absolute loquendo, possibile fuit Deo alio modo
hominem liberare quam per passionem Christi, quia non est impossibile apud Deum omne verbum, ut dicitur
Luc. I.
Sed ex aliqua suppositione facta, fuit impossibile. Quia enim impossibile est Dei praescientiam falli et eius
voluntatem sive dispositionem cassari, supposita praescientia et praeordinatione Dei de passione Christi, non erat
simul possibile Christum non pati, et hominem alio modo quam per eius passionem liberari. Et est eadem ratio
de omnibus his quae sunt praescita et praeordinata a Deo, ut in prima parte habitum est.
RA1
Ad primum ergo dicendum quod Dominus ibi loquitur supposita praescientia et praeordinatione Dei, secundum
quam erat ordinatum ut fructus humanae salutis non sequeretur nisi Christo patiente.
RA2
Et similiter intelligendum est quod secundo obiicitur, si non potest hic calix transire nisi bibam illum, scilicet,
propter hoc quod et tu ita disposuisti.
Unde subdit, fiat voluntas tua.
RA3
Ad tertium dicendum quod haec etiam iustitia dependet ex voluntate divina ab humano genere satisfactionem pro
peccato exigente. Alioquin, si voluisset absque omni satisfactione hominem a peccato liberare, contra iustitiam
non fecisset. Ille enim iudex non potest, salva iustitia, culpam sive poenam dimittere, qui habet punire culpam in
alium commissam, puta vel in alium hominem, vel in totam rempublicam, sive in superiorem principem. Sed
Deus non habet aliquem superiorem, sed ipse est supremum et commune bonum totius universi. Et ideo, si
dimittat peccatum, quod habet rationem culpae ex eo quod contra ipsum committitur, nulli facit iniuriam, sicut
quicumque homo remittit offensam in se commissam absque satisfactione, misericorditer, et non iniuste agit. Et
ideo David, misericordiam petens, dicebat, tibi soli peccavi, quasi dicat, potes sine iniustitia mihi dimittere.
RA4
Ad quartum dicendum quod fides humana, et etiam Scripturae divinae, quibus fides instruitur, innituntur
praescientiae et ordinationi divinae. Et ideo eadem ratio est de necessitate quae provenit ex suppositione eorum,
et de necessitate quae provenit ex praescientia et voluntate divina.
|a3 Articulus 3
AG1
Ad tertium sic proceditur. Videtur quod alius modus convenientior fuisset liberationis humanae quam per
passionem Christi. Natura enim in sua operatione imitatur opus divinum, utpote a Deo mota et regulata. Sed
natura non facit per duo quod per unum potest facere. Cum ergo Deus potuerit hominem liberare sola propria
voluntate, non videtur conveniens fuisse quod ad liberationem humani generis Christi passio adderetur.
AG2
Praeterea, ea quae fiunt per naturam, convenientius fiunt quam ea quae per violentiam fiunt, quia violentum est
quaedam excisio, seu casus, ab eo quod est secundum naturam, ut dicitur in libro de caelo.
Sed passio Christi mortem violentam induxit. Ergo convenientius fuisset quod Christus naturali morte moriendo
hominem liberaret, quam quod pateretur.
AG3
Praeterea, convenientissimum videtur quod ille qui violenter et iniuste detinet, per superioris potentiam spolietur,
unde et Isaiae LII dicitur, gratis venundati estis, et sine argento redimemini.
Sed diabolus nullum ius in homine habebat, quem per fraudem deceperat, et per quandam violentiam servituti
subiectum detinebat. Ergo videtur convenientissimum fuisse quod Christus diabolum per solam potentiam
spoliaret, absque sua passione.
2293

