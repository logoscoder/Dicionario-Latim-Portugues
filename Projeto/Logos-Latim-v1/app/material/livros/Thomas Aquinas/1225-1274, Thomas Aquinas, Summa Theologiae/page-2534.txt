Ergo non poterat mori in hoc sacramento.
AG2
Praeterea, in morte Christi separatus fuit sanguis eius a corpore. Sed in hoc sacramento simul est corpus Christi
et sanguis. Ergo Christus in hoc sacramento non moreretur.
AG3
Praeterea, mors accidit per separationem animae a corpore.
Sed in hoc sacramento continetur tam corpus Christi quam anima.
Ergo in hoc sacramento non poterat Christus mori.
SC
Sed contra est quod idem Christus qui erat in cruce, fuisset in sacramento. Sed in cruce moriebatur.
Ergo et in sacramento conservato moreretur.
CO
Respondeo dicendum quod corpus Christi idem in substantia est in hoc sacramento et in propria specie, sed non
eodem modo, nam in propria specie contingit circumstantia corpora per proprias dimensiones, non autem prout
est in hoc sacramento, ut supra dictum est.
Et ideo quidquid pertinet ad Christum secundum quod est in se, potest attribui ei et in propria specie et in
sacramento existenti, sicut vivere, mori, dolere, animatum vel inanimatum esse, et cetera huiusmodi.
Quaecumque vero conveniunt ei per comparationem ad corpora extrinseca, possunt ei attribui in propria specie
existenti, non autem prout est in sacramento, sicut irrideri, conspui, crucifigi, flagellari, et cetera huiusmodi.
Unde quidam metrice dixerunt, pyxide servato poteris sociare dolorem innatum, sed non illatus convenit illi.
RA1
Ad primum ergo dicendum quod, sicut dictum est, passio convenit corpori passo per comparationem ad agens
extrinsecum. Et ideo Christus, secundum quod est sub sacramento, pati non potest. Potest tamen mori.
RA2
Ad secundum dicendum quod, sicut supra dictum est, sub specie panis est corpus Christi ex VI consecrationis,
sanguis autem sub specie vini. Sed nunc quidem, quando realiter sanguis Christi non est separatus ab eius
corpore, ex reali concomitantia et sanguis Christi est sub specie panis simul cum corpore, et corpus sub specie
vini simul cum sanguine.
Sed, si in tempore passionis Christi, quando realiter sanguis fuit separatus a corpore, fuisset hoc sacramentum
consecratum, sub specie panis fuisset solum corpus, et sub specie vini fuisset solus sanguis.
RA3
Ad tertium dicendum quod, sicut supra dictum est, anima Christi est in hoc sacramento ex reali concomitantia,
quia non est sine corpore, non autem ex VI consecrationis. Et ideo, si tunc fuisset hoc sacramentum consecratum
vel servatum quando anima erat a corpore realiter separata, non fuisset anima Christi sub hoc sacramento, non
propter defectum virtutis verborum sed propter aliam dispositionem rei.
|q82 Quaestio 82
|a0 Prologus
Deinde considerandum est de ministro huius sacramenti. Et circa hoc quaeruntur decem. Primo, utrum
consecrare hoc sacramentum sit proprium sacerdotis. Secundo, utrum plures sacerdotes simul possent eandem
hostiam consecrare. Tertio, utrum dispensatio huius sacramenti pertineat ad solum sacerdotem. Quarto, utrum
liceat sacerdoti consecranti a communione abstinere. Quinto, utrum liceat sacerdoti omnino a celebratione
abstinere. Sexto, utrum sacerdos peccator possit conficere hoc sacramentum. Septimo, utrum Missa mali
sacerdotis minus valeat quam boni. Octavo, utrum haeretici, schismatici vel excommunicati possint conficere
hoc sacramentum. Nono, utrum degradati. Decimo, utrum peccent a talibus communionem recipientes.
|a1 Articulus 1
AG1
Ad primum sic proceditur. Videtur quod consecratio huius sacramenti non proprie sit sacerdotis.
Dictum est enim supra quod hoc sacramentum consecratur virtute verborum quae sunt forma huius sacramenti.
Sed illa verba non mutantur sive dicantur a sacerdote sive a quocumque alio. Ergo videtur quod non solus
sacerdos, sed etiam quilibet alius possit hoc sacramentum consecrare.
AG2
Praeterea, sacerdos hoc sacramentum conficit in persona Christi.
Sed laicus sanctus est unitus Christo per caritatem. Ergo videtur quod etiam laicus possit hoc sacramentum
conficere.
Unde et chrysostomus dicit, super Matth., quod omnis sanctus est sacerdos.
AG3
Praeterea, sicut baptismus ordinatur ad hominum salutem, ita et hoc sacramentum, ut ex supra dictis patet.
2534

