determinata forma quam determinata materia, materia enim determinata quaeritur ut sit proportionata
determinatae formae. Cum igitur in sacramentis requirantur determinatae res sensibiles, quae se habent in
sacramentis sicut materia, multo magis requiritur in eis determinata forma verborum.
RA1
Ad primum ergo dicendum quod, sicut Augustinus dicit, super Ioan., verbum operatur in sacramentis, non quia
dicitur, idest, non secundum exteriorem sonum vocis, sed quia creditur, secundum sensum verborum qui fide
tenetur.
Et hic quidem sensus est idem apud omnes, licet non eaedem voces quantum ad sonum. Et ideo, cuiuscumque
linguae verbis proferatur talis sensus, perficitur sacramentum.
RA2
Ad secundum dicendum quod, licet in qualibet lingua contingat diversis vocibus idem significari, semper tamen
aliqua illarum vocum est qua principalius et communius homines illius linguae utuntur ad hoc significandum. Et
talis vox assumi debet in significatione sacramenti. Sicut etiam inter res sensibiles illa assumitur ad
significationem sacramenti cuius usus est communior ad actum per quem sacramenti effectus significatur, sicut
aqua communius utuntur homines ad ablutionem corporalem, per quam spiritualis ablutio significatur; et ideo
aqua assumitur ut materia in baptismo.
RA3
Ad tertium dicendum quod ille qui corrupte profert verba sacramentalia, si hoc ex industria facit, non videtur
intendere facere quod facit ecclesia, et ita non videtur perfici sacramentum. Si autem hoc faciat ex errore vel
lapsu linguae, si sit tanta corruptio quae omnino auferat sensum locutionis, non videtur perfici sacramentum. Et
hoc praecipue contingit quando fit corruptio ex parte principii dictionis, puta si, loco eius quod est in nomine
patris, dicat, in nomine matris. Si vero non totaliter auferatur sensus locutionis per huiusmodi corruptelam,
nihilominus perficitur sacramentum. Et hoc praecipue contingit quando fit corruptio ex parte finis, puta si aliquis
dicat patrias et filias. Quamvis enim huiusmodi verba corrupte prolata nihil significent ex virtute impositionis,
accipiuntur tamen ut significantia ex accommodatione usus. Et ideo, licet mutetur sonus sensibilis, remanet
tamen idem sensus. Quod autem dictum est de differentia corruptionis circa principium vel finem dictionis,
rationem habet quia apud nos variatio dictionis ex parte principii mutat significationem, variatio autem ex fine
dictionis ut plurimum non mutat significationem. Quae tamen apud Graecos variatur etiam secundum principium
dictionis in declinatione verborum. Magis tamen videtur attendenda quantitas corruptionis ex parte dictionis.
Quia ex utraque parte potest esse tam parva quod non aufert sensum verborum, et tam magna, quod aufert. Sed
unum horum facilius accidit ex parte principii, aliud ex parte finis.
|a8 Articulus 8
AG1
Ad octavum sic proceditur. Videtur quod nihil liceat addere verbis in quibus consistit forma sacramentorum. Non
enim minoris sunt necessitatis huiusmodi verba sacramentalia quam verba sacrae Scripturae. Sed verbis sacrae
Scripturae nihil licet addere vel minuere, dicitur enim Deut. IV, non addetis ad verbum quod vobis loquor, nec
auferetis ab eo; et Apoc. Ult., contestor omni audienti verba prophetiae libri huius, si quis apposuerit ad haec,
apponet super eum Deus plagas scriptas in libro isto; et si quis diminuerit, auferet Deus partem eius de libro
vitae.
Ergo videtur quod neque in formis sacramentorum liceat aliquid addere vel minuere.
AG2
Praeterea, verba se habent in sacramentis per modum formae, ut dictum est.
Sed in formis quaelibet additio vel subtractio variat speciem, sicut et in numeris, ut dicitur in VIII metaphys..
Ergo videtur quod, si aliquid addatur vel subtrahatur a forma sacramenti, non erit idem sacramentum.
AG3
Praeterea, sicut ad formam sacramenti determinatus numerus dictionum requiritur, ita etiam requiritur
determinatus ordo verborum, et etiam orationis continuitas. Si ergo additio vel subtractio non aufert sacramenti
veritatem, videtur quod pari ratione nec transpositio verborum, aut etiam interpolatio pronuntiationis.
SC
Sed contra est quod in formis sacramentorum quaedam apponuntur a quibusdam quae ab aliis non ponuntur,
sicut Latini baptizant sub hac forma, ego te baptizo in nomine patris et filii et spiritus sancti; Graeci autem sub
ista, baptizatur servus Christi n. In nomine patris, etc.. Et tamen utrique verum conferunt sacramentum. Ergo in
formis sacramentorum licet aliquid addere vel minuere.
CO
Respondeo dicendum quod circa omnes istas mutationes quae possunt in formis sacramentorum contingere, duo
videntur esse consideranda. Unum quidem ex parte eius qui profert verba, cuius intentio requiritur ad
sacramentum, ut infra dicetur.
Et ideo, si intendat per huiusmodi additionem vel diminutionem alium ritum inducere qui non sit ab ecclesia
receptus, non videtur perfici sacramentum, quia non videtur quod intendat facere id quod facit ecclesia. Aliud
2376

