Praeterea, uni virtuti sufficienter auxilium praebetur per unum donum, quia quanto aliquid est superius tanto est
magis unitum, ut probatur in libro de causis.
Sed prudentiae auxilium praebetur per donum scientiae, quae non solum est speculativa, sed etiam practica, ergo
donum consilii non respondet virtuti prudentiae.
AG3
Praeterea, ad prudentiam proprie pertinet dirigere, ut supra habitum est.
Sed ad donum consilii pertinet quod homo dirigatur a Deo, sicut dictum est.
Ergo donum consilii non pertinet ad virtutem prudentiae.
SC
Sed contra est quod donum consilii est circa ea quae sunt agenda propter finem. Sed circa haec etiam est
prudentia.
Ergo sibi invicem correspondent.
CO
Respondeo dicendum quod principium motivum inferius praecipue adiuvatur et perficitur per hoc quod movetur
a superiori motivo principio, sicut corpus in hoc quod movetur a spiritu. Manifestum est autem quod rectitudo
rationis humanae comparatur ad rationem divinam sicut principium motivum inferius ad superius, ratio enim
aeterna est suprema regula omnis humanae rectitudinis. Et ideo prudentia, quae importat rectitudinem rationis,
maxime perficitur et iuvatur secundum quod regulatur et movetur a spiritu sancto.
Quod pertinet ad donum consilii, ut dictum est.
Unde donum consilii respondet prudentiae, sicut ipsam adiuvans et perficiens.
RA1
Ad primum ergo dicendum quod iudicare et praecipere non est moti, sed moventis. Et quia in donis spiritus
sancti mens humana non se habet ut movens, sed magis ut mota, ut supra dictum est; inde est quod non fuit
conveniens quod donum correspondens prudentiae praeceptum diceretur vel iudicium, sed consilium, per quod
potest significari motio mentis consiliatae ab alio consiliante.
RA2
Ad secundum dicendum quod scientiae donum non directe respondet prudentiae, cum sit in speculativa, sed
secundum quandam extensionem eam adiuvat. Donum autem consilii directe respondet prudentiae, sicut circa
eadem existens.
RA3
Ad tertium dicendum quod movens motum ex hoc quod movetur movet.
Unde mens humana ex hoc ipso quod dirigitur a spiritu sancto, fit potens dirigere se et alios.
|a3 Articulus 3
AG1
Ad tertium sic proceditur. Videtur quod donum consilii non maneat in patria. Consilium enim est eorum quae
sunt agenda propter finem. Sed in patria nihil erit agendum propter finem, quia ibi homines ultimo fine potiuntur.
Ergo in patria non est donum consilii.
AG2
Praeterea, consilium dubitationem importat, in his enim quae manifesta sunt ridiculum est consiliari, sicut patet
per Philosophum, in III ethic..
In patria autem tolletur omnis dubitatio. Ergo in patria non erit consilium.
AG3
Praeterea, in patria sancti maxime Deo conformantur, secundum illud I Ioan. III, cum apparuerit, similes ei
erimus.
Sed Deo non convenit consilium, secundum illud Rom. XI, quis consiliarius eius fuit? ergo etiam neque sanctis
in patria competit donum consilii.
SC
Sed contra est quod dicit Gregorius, XVII Moral., cumque uniuscuiusque gentis vel culpa vel iustitia ad supernae
curiae consilium ducitur, eiusdem gentis praepositus vel obtinuisse in certamine vel non obtinuisse perhibetur.
CO
Respondeo dicendum quod, sicut dictum est, dona spiritus sancti ad hoc pertinent quod creatura rationalis
movetur a Deo. Circa motionem autem humanae mentis a Deo duo considerari oportet. Primo quidem, quod alia
est dispositio eius quod movetur dum movetur; et alia dum est in termino motus.
Et quidem quando movens est solum principium movendi, cessante motu cessat actio moventis super mobile,
quod iam pervenit ad terminum, sicut domus, postquam aedificata est, non aedificatur ulterius ab aedificatore.
Sed quando movens non solum est causa movendi, sed etiam est causa ipsius formae ad quam est motus, tunc
non cessat actio moventis etiam post adeptionem formae, sicut sol illuminat aerem etiam postquam est
illuminatus.

1437

