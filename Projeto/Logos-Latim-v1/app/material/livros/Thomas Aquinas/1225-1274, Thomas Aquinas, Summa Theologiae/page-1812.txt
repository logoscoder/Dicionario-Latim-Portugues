Ad primum ergo dicendum quod similis ratio est propter quam verecundamur de melioribus, et de magis
coniunctis. Quia sicut meliorum testimonium reputatur magis efficax propter universalem cognitionem quam
habent de rebus, et immutabilem sententiam a veritate; ita etiam familiarium personarum testimonium videtur
magis efficax propter hoc quia magis cognoscunt particularia quae circa nos sunt.
RA2
Ad secundum dicendum quod testimonium eorum qui sunt nobis coniuncti in similitudine peccati, non
reformidamus, quia non aestimamus quod defectum nostrum apprehendant ut aliquid turpe.
RA3
Ad tertium dicendum quod a propalantibus verecundamur propter nocumentum inde proveniens, quod est
diffamatio apud multos.
RA4
Ad quartum dicendum quod etiam ab illis inter quos nihil mali fecimus, magis verecundamur, propter
nocumentum sequens, quia scilicet per hoc amittimus bonam opinionem quam de nobis habebant. Et etiam quia
contraria, iuxta se posita, maiora videntur, unde cum aliquis subito de aliquo quem bonum aestimavit, aliquid
turpe percipit, apprehendit hoc ut turpius. Ab illis autem a quibus aliquid de novo postulamus, vel quorum nunc
primo volumus esse amici, magis verecundamur, propter nocumentum inde proveniens, quod est impedimentum
implendae petitionis et amicitiae consummandae.
|a4 Articulus 4
AG1
Ad quartum sic proceditur. Videtur quod etiam in virtuosis hominibus possit esse verecundia. Contrariorum enim
contrarii sunt effectus. Sed illi qui sunt superabundantis malitiae non verecundantur, secundum illud Ierem. III,
species meretricis facta est tibi, nescisti erubescere.
Ergo illi qui sunt virtuosi magis verecundantur.
AG2
Praeterea, Philosophus dicit, in II rhet., quod homines non solum erubescunt vitia, sed etiam signa vitiorum.
Quae quidem contingit etiam esse in virtuosis.
Ergo in virtuosis potest esse verecundia.
AG3
Praeterea, verecundia est timor ingloriationis. Sed contingit aliquos virtuosos ingloriosos esse, puta si falso
infamantur, vel etiam indigne opprobria patiantur.
Ergo verecundia potest esse in homine virtuoso.
AG4
Praeterea, verecundia est pars temperantiae, ut dictum est.
Pars autem non separatur a toto. Cum igitur temperantia sit in homine virtuoso, videtur quod etiam verecundia.
SC
Sed contra est quod Philosophus dicit, in IV ethic., quod verecundia non est hominis studiosi.
CO
Respondeo dicendum quod, sicut dictum est, verecundia est timor alicuius turpitudinis. Quod autem aliquod
malum non timeatur, potest duplici ratione contingere, uno modo, quia non aestimatur ut malum; alio modo, quia
non aestimatur ut possibile, vel ut difficile vitari. Et secundum hoc, verecundia in aliquo deficit dupliciter. Uno
modo, quia ea quae sunt erubescibilia, non apprehenduntur ut turpia. Et hoc modo carent verecundia homines in
peccatis profundati, quibus sua peccata non displicent, sed magis de eis gloriantur. Alio modo, quia non
apprehendunt turpitudinem ut possibilem sibi, vel quasi non facile vitabilem. Et hoc modo senes et virtuosi
verecundia carent. Sunt tamen sic dispositi ut, si in eis esset aliquid turpe, de hoc verecundarentur, unde
Philosophus dicit, in IV ethic., quod verecundia est ex suppositione studiosi.
RA1
Ad primum ergo dicendum quod defectus verecundiae contingit in pessimis et optimis viris ex diversis causis, ut
dictum est.
Invenitur autem in his qui mediocriter se habent, secundum quod est in eis aliquid de amore boni, et tamen non
totaliter sunt immunes a malo.
RA2
Ad secundum dicendum quod ad virtuosum pertinet non solum vitare vitia, sed etiam ea quae habent speciem
vitiorum, secundum illud I ad Thess. V, ab omni specie mala abstinete vos.
Et Philosophus dicit, in IV ethic., quod vitanda sunt virtuoso tam ea quae sunt mala secundum veritatem, quam
ea quae sunt mala secundum opinionem.
RA3
Ad tertium dicendum quod infamationes et opprobria virtuosus, ut dictum est, contemnit, quasi ea quibus ipse
non est dignus. Et ideo de his nemo multum verecundatur. Est tamen aliquis motus verecundiae praeveniens
rationem, sicut et ceterarum passionum.
1812

