RA1
Ad primum ergo dicendum quod homo etiam quandoque factis tentatur utrum possit vel sciat vel velit huiusmodi
factis auxilium vel impedimentum praestare.
RA2
Ad secundum dicendum quod sancti suis precibus miracula facientes, ex aliqua necessitate vel utilitate moventur
ad petendum divinae potestatis effectum.
RA3
Ad tertium dicendum quod praedicatores regni Dei ex magna utilitate et necessitate subsidia temporalia
praetermittunt, ut verbo Dei expeditius vacent. Et ideo si soli Deo innitantur, non ex hoc tentant Deum. Sed si
absque utilitate vel necessitate humana subsidia desererent, tentarent Deum.
Unde et Augustinus dicit, XXII contra faustum, quod Paulus non fugit quasi non credendo in Deum, sed ne
Deum tentaret si fugere noluisset, cum sic fugere potuisset.
Beata vero Agatha experta erat erga se divinam benevolentiam, ut vel infirmitates non pateretur, pro quibus
corporali medicina indigeret, vel statim sentiret divinae sanationis effectum.
|a2 Articulus 2
AG1
Ad secundum sic proceditur. Videtur quod tentare Deum non sit peccatum. Deus enim non praecipit aliquod
peccatum. Praecipit autem ut homines eum probent, quod est eum tentare, dicitur enim Malach. III, inferte
omnem decimam in horreum meum, ut sit cibus in domo mea, et probate me super hoc, dicit Dominus, si non
aperuero vobis cataractas caeli.
Ergo videtur quod tentare Deum non sit peccatum.
AG2
Praeterea, sicut aliquis tentatur ad hoc quod experientia sumatur de scientia vel potentia eius, ita etiam et de
bonitate vel voluntate ipsius. Sed licitum est quod aliquis experimentum sumat divinae bonitatis, seu etiam
voluntatis, dicitur enim in psalm., gustate, et videte quoniam suavis est Dominus; et Rom. XII, ut probetis quae
sit voluntas Dei bona et beneplacens et perfecta.
Ergo tentare Deum non est peccatum.
AG3
Praeterea, nullus vituperatur in Scriptura ex eo quod a peccato cessat, sed magis si peccatum committat.
Vituperatur autem Achaz quia Domino dicenti, pete tibi signum a Domino Deo tuo, respondit, non petam, et non
tentabo Dominum, dictum est enim ei, numquid parum vobis est molestos esse hominibus, quia molesti estis et
Deo meo? ut dicitur Isaiae VII. De Abraham autem legitur Gen. XV, quod dixit ad Dominum, unde scire possum
quod possessurus sim eam, scilicet terram repromissam a Deo? similiter etiam Gedeon signum a Domino petiit
de victoria repromissa, ut legitur iudic. VI.
Qui tamen ex hoc non reprehenduntur.
Ergo tentare Deum non est peccatum.
SC
Sed contra est quod prohibetur lege Dei.
Dicitur enim Deut. VI, non tentabis Dominum Deum tuum.
CO
Respondeo dicendum quod, sicut dictum est, tentare est experimentum sumere. Nullus autem experimentum
sumit de eo de quo est certus. Et ideo omnis tentatio ex aliqua ignorantia vel dubitatione procedit, vel eius qui
tentat, sicut cum quis experimentum de re aliqua sumit ut eius qualitatem cognoscat; sive aliorum, sicut cum quis
experimentum de aliquo sumit ut aliis ostendat, per quem modum Deus dicitur nos tentare.
Ignorare autem vel dubitare de his quae pertinent ad Dei perfectionem est peccatum. Unde manifestum est quod
tentare Deum ad hoc quod ipse tentans cognoscat Dei virtutem, est peccatum.
Si quis autem ad hoc experimentum sumat eorum quae ad divinam perfectionem pertinent, non ut ipse
cognoscat, sed ut aliis demonstret, hoc non est tentare Deum, cum subsit iusta necessitas seu pia utilitas, et alia
quae ad hoc concurrere debent. Sic enim apostoli petiverunt a Domino ut in nomine Iesu Christi fierent signa, ut
dicitur Act. IV, ad hoc scilicet quod virtus Christi infidelibus manifestaretur.
RA1
Ad primum ergo dicendum quod solutio decimarum praecepta erat in lege, ut supra habitum est.
Unde habebat necessitatem ex obligatione praecepti; et utilitatem quae ibi dicitur, ut sit cibus in domo Dei. Unde
solvendo decimas non tentabant Deum.
Quod autem ibi subditur, et probate me, non est intelligendum causaliter, quasi ad hoc solvere deberent decimas
ut probarent si Deus non aperiret eis cataractas caeli, sed consecutive, quia scilicet, si decimas solverent,
experimento probaturi erant beneficia quae eis Deus conferret.
RA2

1643

