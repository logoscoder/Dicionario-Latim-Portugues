AG3
Praeterea, sicut quaedam operationes propriae sunt gaudentium, ita etiam quaedam operationes his qui tristantur,
sicut lugere.
Sed unumquodque augetur ex sibi convenienti. Ergo aliquae operationes non impediuntur, sed meliorantur
propter tristitiam.
SC
Sed contra est quod Philosophus dicit, in X ethic., quod delectatio perficit operationem, sed e contrario tristitia
impedit.
CO
Respondeo dicendum quod, sicut iam dictum est, tristitia quandoque non ita aggravat vel absorbet animum, ut
omnem motum interiorem et exteriorem excludat; sed aliqui motus quandoque ex ipsa tristitia causantur. Sic
ergo operatio ad tristitiam dupliciter potest comparari. Uno modo, sicut ad id de quo est tristitia. Et sic tristitia
quamlibet operationem impedit, nunquam enim illud quod cum tristitia facimus, ita bene facimus sicut illud
quod facimus cum delectatione, vel sine tristitia. Cuius ratio est, quia voluntas est causa operationis humanae,
unde quando operatio est de qua aliquis contristatur, necesse est quod actio debilitetur. Alio modo comparatur
operatio ad tristitiam sicut ad principium et causam. Et sic necesse est quod operatio talis ex tristitia augeatur,
sicut quanto aliquis magis tristatur de re aliqua, tanto magis conatur ad expellendam tristitiam, dummodo
remaneat spes expellendi, alioquin nullus motus vel operatio ex tristitia causaretur.
RA
Et per hoc patet responsio ad obiecta.
|a4 Articulus 4
AG1
Ad quartum sic proceditur. Videtur quod tristitia non inferat maxime corpori nocumentum. Tristitia enim habet
esse spirituale in anima. Sed ea quae habent tantum esse spirituale, non causant transmutationem corporalem,
sicut patet de intentionibus colorum quae sunt in aere, a quibus nullum corpus coloratur. Ergo tristitia non facit
aliquod corporale nocumentum.
AG2
Praeterea, si facit aliquod corporale nocumentum, hoc non est nisi inquantum habet corporalem transmutationem
adiunctam. Sed corporalis transmutatio invenitur in omnibus animae passionibus, ut supra dictum est.
Ergo non magis tristitia quam aliae animae passiones, corpori nocet.
AG3
Praeterea, Philosophus dicit, in VII ethic., quod irae et concupiscentiae quibusdam insanias faciunt, quod videtur
esse maximum nocumentum, cum ratio sit excellentissimum eorum quae sunt in homine. Desperatio etiam
videtur esse magis nociva quam tristitia, cum sit causa tristitiae.
Ergo tristitia non magis nocet corpori quam aliae animae passiones.
SC
Sed contra est quod dicitur Prov. XVII, animus gaudens aetatem floridam facit, spiritus tristis exsiccat ossa.
Et Prov. XXV, sicut tinea vestimento, et vermis ligno, ita tristitia viri nocet cordi.
Et Eccli. XXXVIII, a tristitia festinat mors.
CO
Respondeo dicendum quod tristitia, inter omnes animae passiones, magis corpori nocet. Cuius ratio est, quia
tristitia repugnat humanae vitae quantum ad speciem sui motus; et non solum quantum ad mensuram seu
quantitatem, sicut aliae animae passiones.
Consistit enim humana vita in quadam motione, quae a corde in cetera membra diffunditur, quae quidem motio
convenit naturae humanae secundum aliquam determinatam mensuram. Si ergo ista motio procedat ultra
mensuram debitam, repugnabit humanae vitae secundum quantitatis mensuram; non autem secundum
similitudinem speciei. Si autem impediatur processus huius motionis, repugnabit vitae secundum suam speciem.
Est autem attendendum in omnibus animae passionibus, quod transmutatio corporalis, quae est in eis materialis,
est conformis et proportionata motui appetitus, qui est formalis, sicut in omnibus materia proportionatur formae.
Illae ergo animae passiones quae important motum appetitus ad prosequendum aliquid, non repugnant vitali
motioni secundum speciem, sed possunt repugnare secundum quantitatem, ut amor, gaudium, desiderium, et
huiusmodi. Et ideo ista secundum speciem suam iuvant naturam corporis, sed propter excessum possunt nocere.
Passiones autem quae important motum appetitus cum fuga vel retractione quadam, repugnant vitali motioni non
solum secundum quantitatem, sed etiam secundum speciem motus, et ideo simpliciter nocent, sicut timor et
desperatio, et prae omnibus tristitia, quae aggravat animum ex malo praesenti, cuius est fortior impressio quam
futuri.
RA1

767

