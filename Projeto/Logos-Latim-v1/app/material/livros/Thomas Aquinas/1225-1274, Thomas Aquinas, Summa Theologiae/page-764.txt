Sed contra est quod Augustinus dicit, in III de libero arbitrio, quod ex dolore quem bestiae sentiunt, satis apparet
in regendis animandisque suis corporibus, quam sint animae appetentes unitatis. Quid enim est aliud dolor, nisi
quidam sensus divisionis vel corruptionis impatiens?
CO
Respondeo dicendum quod eo modo quo concupiscentia vel cupiditas boni est causa doloris, etiam appetitus
unitatis, vel amor, causa doloris ponendus est. Bonum enim uniuscuiusque rei in quadam unitate consistit, prout
scilicet unaquaeque res habet in se unita illa ex quibus consistit eius perfectio, unde et Platonici posuerunt unum
esse principium, sicut et bonum.
Unde naturaliter unumquodque appetit unitatem, sicut et bonitatem.
Et propter hoc, sicut amor vel appetitus boni est causa doloris, ita etiam amor vel appetitus unitatis.
RA1
Ad primum ergo dicendum quod non omnis unio perficit rationem boni, sed solum illa a qua dependet esse
perfectum rei. Et propter hoc etiam, non cuiuslibet appetitus unitatis est causa doloris vel tristitiae, ut quidam
opinabantur. Quorum opinionem ibi Philosophus excludit per hoc, quod quaedam repletiones non sunt
delectabiles, sicut repleti cibis non delectantur in ciborum sumptione. Talis enim repletio, sive unio, magis
repugnaret ad perfectum esse, quam ipsum constitueret.
Unde dolor non causatur ex appetitu cuiuslibet unitatis, sed eius in qua consistit perfectio naturae.
RA2
Ad secundum dicendum quod separatio potest esse delectabilis, vel inquantum removetur illud quod est
contrarium perfectioni rei, vel inquantum separatio habet aliquam unionem adiunctam, puta sensibilis ad sensum.
RA3
Ad tertium dicendum quod separatio nocivorum et corrumpentium appetitur, inquantum tollunt debitam
unitatem. Unde appetitus huiusmodi separationis non est prima causa doloris, sed magis appetitus unitatis.
|a4 Articulus 4
AG1
Ad quartum sic proceditur. Videtur quod potestas maior non debeat poni causa doloris. Quod enim est in
potestate agentis, nondum est praesens, sed futurum. Dolor autem est de malo praesenti. Ergo potestas maior non
est causa doloris.
AG2
Praeterea, nocumentum illatum est causa doloris. Sed nocumentum potest inferri etiam a potestate minore.
Ergo potestas maior non debet poni causa doloris.
AG3
Praeterea, causae appetitivorum motuum sunt interiores inclinationes animae. Potestas autem maior est aliquid
exterius.
Ergo non debet poni causa doloris.
SC
Sed contra est quod Augustinus dicit, in libro de natura boni, in animo dolorem facit voluntas resistens potestati
maiori; in corpore dolorem facit sensus resistens corpori potentiori.
CO
Respondeo dicendum quod, sicut supra dictum est, malum coniunctum est causa doloris vel tristitiae per modum
obiecti. Id ergo quod est causa coniunctionis mali, debet poni causa doloris vel tristitiae. Manifestum est autem
hoc esse contra inclinationem appetitus, ut malo praesentialiter inhaereat. Quod autem est contra inclinationem
alicuius, nunquam advenit ei nisi per actionem alicuius fortioris.
Et ideo potestas maior ponitur esse causa doloris ab Augustino.
Sed sciendum est quod, si potestas fortior intantum invalescat quod mutet contrariam inclinationem in
inclinationem propriam, iam non erit aliqua repugnantia vel violentia, sicut quando agens fortius, corrumpendo
corpus grave, aufert ei inclinationem qua tendit deorsum; et tunc ferri sursum non est ei violentum, sed naturale.
Sic igitur si aliqua potestas maior intantum invalescat quod auferat inclinationem voluntatis vel appetitus
sensitivi, ex ea non sequitur dolor vel tristitia, sed tunc solum sequitur, quando remanet inclinatio appetitus in
contrarium.
Et inde est quod Augustinus dicit quod voluntas resistens potestati fortiori, causat dolorem, si enim non
resisteret, sed cederet consentiendo, non sequeretur dolor, sed delectatio.
RA1
Ad primum ergo dicendum quod maior potestas dolorem causat, non secundum quod est agens in potentia, sed
secundum quod est agens actu, dum scilicet facit coniunctionem mali corruptivi.
RA2
Ad secundum dicendum quod nihil prohibet aliquam potestatem quae non est maior simpliciter, esse maiorem
quantum ad aliquid. Et secundum hoc, aliquod nocumentum inferre potest.
Si autem nullo modo maior esset, nullo modo posset nocere.
764

