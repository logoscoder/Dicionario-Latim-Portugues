Et hoc sufficit ad hoc quod voluntas non sequatur universalem scientiam rationis. Iterum considerandum est
quod nihil prohibet aliquid sciri in habitu, quod tamen actu non consideratur. Potest igitur contingere quod
aliquis etiam rectam scientiam habeat in singulari, et non solum in universali, sed tamen in actu non consideret.
Et tunc non videtur difficile quod praeter id quod actu non considerat, homo agat. Quod autem homo non
consideret in particulari id quod habitualiter scit, quandoque quidem contingit ex solo defectu intentionis, puta
cum homo sciens geometriam, non intendit ad considerandum geometriae conclusiones, quas statim in promptu
habet considerare. Quandoque autem homo non considerat id quod habet in habitu propter aliquod
impedimentum superveniens, puta propter aliquam occupationem exteriorem, vel propter aliquam infirmitatem
corporalem. Et hoc modo ille qui est in passione constitutus, non considerat in particulari id quod scit in
universali, inquantum passio impedit talem considerationem. Impedit autem tripliciter. Primo, per quandam
distractionem, sicut supra expositum est.
Secundo, per contrarietatem, quia plerumque passio inclinat ad contrarium huius quod scientia universalis habet.
Tertio, per quandam immutationem corporalem, ex qua ratio quodammodo ligatur, ne libere in actum exeat, sicut
etiam somnus vel ebrietas, quadam corporali transmutatione facta, ligant usum rationis. Et quod hoc contingat in
passionibus, patet ex hoc quod aliquando, cum passiones multum intenduntur, homo amittit totaliter usum
rationis, multi enim propter abundantiam amoris et irae, sunt in insaniam conversi.
Et per hunc modum passio trahit rationem ad iudicandum in particulari contra scientiam quam habet in
universali.
RA1
Ad primum ergo dicendum quod scientia universalis, quae est certissima, non habet principalitatem in
operatione, sed magis scientia particularis, eo quod operationes sunt circa singularia.
Unde non est mirum si in operabilibus passio agit contra scientiam universalem, absente consideratione in
particulari.
RA2
Ad secundum dicendum quod hoc ipsum quod rationi videatur in particulari aliquid bonum quod non est bonum,
contingit ex aliqua passione. Et tamen hoc particulare iudicium est contra universalem scientiam rationis.
RA3
Ad tertium dicendum quod non posset contingere quod aliquis haberet simul in actu scientiam aut opinionem
veram de universali affirmativo, et opinionem falsam de particulari negativo, aut e converso. Sed bene potest
contingere quod aliquis habeat veram scientiam habitualiter de universali affirmativo, et falsam opinionem in
actu de particulari negativo, actus enim directe non contrariatur habitui, sed actui.
RA4
Ad quartum dicendum quod ille qui habet scientiam in universali, propter passionem impeditur ne possit sub illa
universali sumere, et ad conclusionem pervenire, sed assumit sub alia universali, quam suggerit inclinatio
passionis, et sub ea concludit. Unde Philosophus dicit, in VII ethic., quod syllogismus incontinentis habet
quatuor propositiones, duas universales, quarum una est rationis, puta nullam fornicationem esse committendam;
alia est passionis, puta delectationem esse sectandam.
Passio igitur ligat rationem ne assumat et concludat sub prima, unde, ea durante, assumit et concludit sub
secunda.
RA5
Ad quintum dicendum quod, sicut ebrius quandoque proferre potest verba significantia profundas sententias,
quas tamen mente diiudicare non potest, ebrietate prohibente; ita in passione existens, etsi ore proferat hoc non
esse faciendum, tamen interius hoc animo sentit quod sit faciendum, ut dicitur in VII ethic..
|a3 Articulus 3
AG1
Ad tertium sic proceditur. Videtur quod peccatum quod est ex passione, non debeat dici ex infirmitate. Passio
enim est quidam vehemens motus appetitus sensitivi, ut dictum est.
Vehementia autem motus magis attestatur fortitudini quam infirmitati. Ergo peccatum quod est ex passione, non
debet dici ex infirmitate.
AG2
Praeterea, infirmitas hominis maxime attenditur secundum illud quod est in eo fragilius. Hoc autem est caro,
unde dicitur in Psalmo LXXVII, recordatus est quia caro sunt.
Ergo magis debet dici peccatum ex infirmitate quod est ex aliquo corporis defectu, quam quod est ex animae
passione.
AG3
Praeterea, ad ea non videtur homo esse infirmus, quae eius voluntati subduntur. Sed facere vel non facere ea ad
quae passio inclinat, hominis voluntati subditur, secundum illud Gen. IV, sub te erit appetitus tuus, et tu
dominaberis illius.
Ergo peccatum quod est ex passione, non est ex infirmitate.
955

