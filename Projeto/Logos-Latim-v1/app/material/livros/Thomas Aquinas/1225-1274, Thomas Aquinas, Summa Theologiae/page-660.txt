Praeterea, Philosophus dicit, in III ethic., quod si per plura aliquid fieri potest, consilio inquiritur per quod
facillime et optime fiat; si autem per unum, qualiter per illud fiat.
Sed omne quod fit, fit per unum vel per multa.
Ergo de omnibus quae fiunt a nobis, est consilium.
SC
Sed contra est quod Gregorius Nyssenus dicit, quod de his quae secundum disciplinam vel artem sunt operibus,
non est consilium.
CO
Respondeo dicendum quod consilium est inquisitio quaedam, ut dictum est.
De illis autem inquirere solemus, quae in dubium veniunt, unde et ratio inquisitiva, quae dicitur argumentum, est
rei dubiae faciens fidem. Quod autem aliquid in operabilibus humanis non sit dubitabile, ex duobus contingit.
Uno modo, quia per determinatas vias proceditur ad determinatos fines, sicut contingit in artibus quae habent
certas vias operandi; sicut scriptor non consiliatur quomodo debeat trahere litteras, hoc enim determinatum est
per artem. Alio modo, quia non multum refert utrum sic vel sic fiat, et ista sunt minima, quae parum adiuvant vel
impediunt respectu finis consequendi; quod autem parum est, quasi nihil accipit ratio.
Et ideo de duobus non consiliamur, quamvis ordinentur ad finem, ut Philosophus dicit, scilicet de rebus parvis; et
de his quae sunt determinata qualiter fieri debent, sicut est in operibus artium, praeter quasdam coniecturales, ut
Gregorius Nyssenus dicit, ut puta medicinalis, negotiativa, et huiusmodi.
RA1
Ad primum ergo dicendum quod electio praesupponit consilium ratione iudicii vel sententiae. Unde quando
iudicium vel sententia manifesta est absque inquisitione, non requiritur consilii inquisitio.
RA2
Ad secundum dicendum quod ratio in rebus manifestis non inquirit, sed statim iudicat. Et ideo non oportet in
omnibus quae ratione aguntur, esse inquisitionem consilii.
RA3
Ad tertium dicendum quod quando aliquid per unum potest fieri, sed diversis modis, potest dubitationem habere,
sicut et quando fit per plura, et ideo opus est consilio. Sed quando determinatur non solum res, sed modus, tunc
non est opus consilio.
|a5 Articulus 5
AG1
Ad quintum sic proceditur. Videtur quod consilium non procedat modo resolutorio. Consilium enim est de his
quae a nobis aguntur. Sed operationes nostrae non procedunt modo resolutorio, sed magis modo compositivo,
scilicet de simplicibus ad composita.
Ergo consilium non semper procedit modo resolutorio.
AG2
Praeterea, consilium est inquisitio rationis. Sed ratio a prioribus incipit, et ad posteriora devenit, secundum
convenientiorem ordinem cum igitur praeterita sint priora praesentibus, et praesentia priora futuris, in
consiliando videtur esse procedendum a praesentibus et praeteritis in futura. Quod non pertinet ad ordinem
resolutorium.
Ergo in consiliis non servatur ordo resolutorius.
AG3
Praeterea, consilium non est nisi de his quae sunt nobis possibilia, ut dicitur in III ethic..
Sed an sit nobis aliquid possibile, perpenditur ex eo quod possumus facere, vel non possumus facere, ut
perveniamus in illud.
Ergo in inquisitione consilii a praesentibus incipere oportet.
SC
Sed contra est quod Philosophus dicit, in III ethic., quod ille qui consiliatur, videtur quaerere et resolvere.
CO
Respondeo dicendum quod in omni inquisitione oportet incipere ab aliquo principio. Quod quidem si, sicut est
prius in cognitione, ita etiam sit prius in esse, non est processus resolutorius, sed magis compositivus, procedere
enim a causis in effectus, est processus compositivus, nam causae sunt simpliciores effectibus.
Si autem id quod est prius in cognitione, sit posterius in esse, est processus resolutorius, utpote cum de effectibus
manifestis iudicamus, resolvendo in causas simplices. Principium autem in inquisitione consilii est finis, qui
quidem est prior in intentione, posterior tamen in esse. Et secundum hoc, oportet quod inquisitio consilii sit
resolutiva, incipiendo scilicet ab eo quod in futuro intenditur, quousque perveniatur ad id quod statim agendum
est.
RA1
Ad primum ergo dicendum quod consilium est quidem de operationibus. Sed ratio operationum accipitur ex fine,
et ideo ordo ratiocinandi de operationibus, est contrarius ordini operandi.
660

