CO
Respondeo dicendum quod sicut accipere rem alienam est peccatum contra iustitiam, ita etiam detinere eam, quia
per hoc quod aliquis detinet rem alienam invito Domino, impedit eum ab usu rei suae, et sic ei facit iniuriam.
Manifestum est autem quod nec per modicum tempus licet in peccato morari, sed quilibet tenetur statim
peccatum deserere, secundum illud Eccli. XXI, quasi a facie colubri fuge peccatum.
Et ideo quilibet tenetur statim restituere, vel petere dilationem ab eo qui potest usum rei concedere.
RA1
Ad primum ergo dicendum quod praeceptum de restitutione facienda, quamvis secundum formam sit
affirmativum, implicat tamen in se negativum praeceptum, quo prohibemur rem alterius detinere.
RA2
Ad secundum dicendum quod quando aliquis non potest statim restituere, ipsa impotentia absolvit eum ab
instanti restitutione facienda, sicut etiam totaliter a restitutione absolvitur si omnino sit impotens. Debet tamen
remissionem vel dilationem petere ab eo cui debet, aut per se aut per alium.
RA3
Ad tertium dicendum quod cuiuscumque circumstantiae omissio contrariatur virtuti, pro determinata est
habenda, et oportet illam circumstantiam observare. Et quia per dilationem restitutionis committitur peccatum
iniustae detentionis, quod iustitiae opponitur, ideo necesse est tempus esse determinatum, ut statim restitutio fiat.
|q63 Quaestio 63
|a0 Prologus
Deinde considerandum est de vitiis oppositis praedictis iustitiae partibus. Et primo, de acceptione personarum,
quae opponitur iustitiae distributivae; secundo, de peccatis quae opponuntur iustitiae commutativae. Circa
primum quaeruntur quatuor. Primo, utrum personarum acceptio sit peccatum. Secundo, utrum habeat locum in
dispensatione spiritualium. Tertio, utrum in exhibitione honorum. Quarto, utrum in iudiciis.
|a1 Articulus 1
AG1
Ad primum sic proceditur. Videtur quod personarum acceptio non sit peccatum. In nomine enim personae
intelligitur personae dignitas. Sed considerare dignitates personarum pertinet ad distributivam iustitiam.
Ergo personarum acceptio non est peccatum.
AG2
Praeterea, in rebus humanis personae sunt principaliores quam res, quia res sunt propter personas, et non e
converso. Sed rerum acceptio non est peccatum. Ergo multo minus acceptio personarum.
AG3
Praeterea, apud Deum nulla potest esse iniquitas vel peccatum.
Sed Deus videtur personas accipere, quia interdum duorum hominum unius conditionis unum assumit per
gratiam, et alterum relinquit in peccato, secundum illud Matth. XXIV, duo erunt in lecto, unus assumetur et alius
relinquetur.
Ergo acceptio personarum non est peccatum.
SC
Sed contra, nihil prohibetur in lege divina nisi peccatum.
Sed personarum acceptio prohibetur Deut. I, ubi dicitur, non accipietis cuiusquam personam.
Ergo personarum acceptio est peccatum.
CO
Respondeo dicendum quod personarum acceptio opponitur distributivae iustitiae. Consistit enim aequalitas
distributivae iustitiae in hoc quod diversis personis diversa tribuuntur secundum proportionem ad dignitates
personarum. Si ergo aliquis consideret illam proprietatem personae propter quam id quod ei confertur est ei
debitum, non erit acceptio personae, sed causae, unde Glossa, super illud ad Ephes. VI, non est personarum
acceptio apud Deum, dicit quod iudex iustus causas discernit, non personas.
Puta si aliquis promoveat aliquem ad magisterium propter sufficientiam scientiae, hic attenditur causa debita,
non persona, si autem aliquis consideret in eo cui aliquid confert, non id propter quod id quod ei datur esset ei
proportionatum vel debitum, sed solum hoc quod est iste homo, puta Petrus vel martinus, est hic acceptio
personae, quia non attribuitur ei aliquid propter aliquam causam quae faciat eum dignum, sed simpliciter
attribuitur personae.
Ad personam autem refertur quaecumque conditio non faciens ad causam propter quam sit dignus hoc dono, puta
si aliquis promoveat aliquem ad praelationem vel magisterium quia est dives, vel quia est consanguineus suus,
est acceptio personae. Contingit tamen aliquam conditionem personae facere eam dignam respectu unius rei, et
non respectu alterius, sicut consanguinitas facit aliquem dignum ad hoc quod instituatur heres patrimonii, non
autem ad hoc quod conferatur ei praelatio ecclesiastica.
1487

