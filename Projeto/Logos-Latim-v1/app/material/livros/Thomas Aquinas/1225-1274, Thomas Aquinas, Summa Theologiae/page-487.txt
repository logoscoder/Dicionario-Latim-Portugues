firma credulitas. Quantum ergo ad ea quorum scientiam Adam habebat, neutro istorum modorum homo decipi
poterat ante peccatum. Sed quantum ad ea quorum scientiam non habebat, decipi poterat, large accepta
deceptione pro existimatione qualicumque sine assensu credulitatis.
Quod ideo dicunt, quia existimare falsum in talibus, non est noxium homini; et ex quo temere assensus non
adhibetur, non est culpabile.
Sed haec positio non convenit integritati primi status, quia, ut Augustinus dicit XIV de Civit. Dei, in illo statu
erat devitatio tranquilla peccati, qua manente, nullum malum omnino esse poterat.
Manifestum est autem quod, sicut verum est bonum intellectus, ita falsum est malum eius, ut dicitur in VI ethic..
Unde non poterat esse quod, innocentia manente, intellectus hominis alicui falso acquiesceret quasi vero. Sicut
enim in membris corporis primi hominis erat quidem carentia perfectionis alicuius, puta claritatis, non tamen
aliquod malum inesse poterat; ita in intellectu poterat esse carentia notitiae alicuius, nulla tamen poterat ibi esse
existimatio falsi. Quod etiam ex ipsa rectitudine primi status apparet, secundum quam, quandiu anima maneret
Deo subdita, tandiu in homine inferiora superioribus subderentur, nec superiora per inferiora impedirentur.
Manifestum est autem ex praemissis quod intellectus circa proprium obiectum semper verus est. Unde ex seipso
nunquam decipitur, sed omnis deceptio accidit in intellectu ex aliquo inferiori, puta phantasia vel aliquo
huiusmodi. Unde videmus quod, quando naturale iudicatorium non est ligatum, non decipimur per huiusmodi
apparitiones, sed solum quando ligatur, ut patet in dormientibus. Unde manifestum est quod rectitudo primi
status non compatiebatur aliquam deceptionem circa intellectum.
RA1
Ad primum ergo dicendum quod illa seductio mulieris, etsi praecesserit peccatum operis, subsecuta tamen est
peccatum internae elationis.
Dicit enim Augustinus, XI super Gen. Ad litt., quod mulier verbis serpentis non crederet, nisi iam inesset menti
eius amor propriae potestatis, et quaedam de se superba praesumptio.
RA2
Ad secundum dicendum quod mulier putavit serpentem hoc accepisse loquendi officium, non per naturam, sed
aliqua supernaturali operatione. Quamvis non sit necessarium auctoritatem magistri sententiarum sequi in hac
parte.
RA3
Ad tertium dicendum quod, si aliquid repraesentatum fuisset sensui vel phantasiae primi hominis aliter quam sit
in rerum natura, non tamen deciperetur, quia per rationem veritatem diiudicaret.
RA4
Ad quartum dicendum quod id quod accidit in somno, non imputatur homini, quia non habet usum rationis, qui
est proprius hominis actus.
RA5
Ad quintum dicendum quod alicui dicenti falsum de contingentibus futuris vel cogitationibus cordium, homo in
statu innocentiae non credidisset ita esse, sed credidisset quod hoc esset possibile, et hoc non esset existimare
falsum. Vel potest dici quod divinitus ei subventum fuisset, ne deciperetur in his quorum scientiam non habebat.
Nec est instantia, quam quidam afferunt, quod in tentatione non fuit ei subventum ne deciperetur, licet tunc
maxime indigeret. Quia iam praecesserat peccatum in animo, et ad divinum auxilium recursum non habuit.
|q95 Quaestio 95
|a0 Prologus
Deinde considerandum est de his quae pertinent ad voluntatem primi hominis. Et circa hoc consideranda sunt
duo, primo quidem, de gratia et iustitia primi hominis; secundo, de usu iustitiae quantum ad dominium super
alia. Circa primum quaeruntur quatuor.
Primo, utrum primus homo creatus fuerit in gratia. Secundo, utrum in statu innocentiae habuerit animae
passiones. Tertio, utrum habuit virtutes omnes. Quarto, utrum opera eius fuissent aeque efficacia ad merendum,
sicut modo sunt.
|a1 Articulus 1
AG1
Ad primum sic proceditur. Videtur quod primus homo non fuerit creatus in gratia.
Apostolus enim, I Cor. XV, distinguens Adam a Christo, dicit, factus est primus Adam in animam viventem;
novissimus autem in spiritum vivificantem.
Sed vivificatio spiritus est per gratiam.
Ergo hoc est proprium Christi, quod fuerit factus in gratia.
AG2
Praeterea, Augustinus dicit, in libro de quaestionibus veteris et novi testamenti, quod Adam non habuit spiritum
sanctum.
487

