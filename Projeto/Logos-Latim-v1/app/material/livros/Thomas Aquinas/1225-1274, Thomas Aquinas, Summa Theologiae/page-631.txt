Sed contra est quod Damascenus et Philosophus dicunt, quod involuntarium quoddam est per ignorantiam.
CO
Respondeo dicendum quod ignorantia habet causare involuntarium ea ratione qua privat cognitionem, quae
praeexigitur ad voluntarium, ut supra dictum est.
Non tamen quaelibet ignorantia huiusmodi cognitionem privat. Et ideo sciendum quod ignorantia tripliciter se
habet ad actum voluntatis, uno modo, concomitanter; alio modo, consequenter; tertio modo, antecedenter.
Concomitanter quidem, quando ignorantia est de eo quod agitur, tamen, etiam si sciretur, nihilominus ageretur.
Tunc enim ignorantia non inducit ad volendum ut hoc fiat, sed accidit simul esse aliquid factum et ignoratum,
sicut, in exemplo posito, cum aliquis vellet quidem occidere hostem, sed ignorans occidit eum, putans occidere
cervum.
Et talis ignorantia non facit involuntarium, ut Philosophus dicit, quia non causat aliquid quod sit repugnans
voluntati, sed facit non voluntarium, quia non potest esse actu volitum quod ignoratum est.
Consequenter autem se habet ignorantia ad voluntatem, inquantum ipsa ignorantia est voluntaria. Et hoc
contingit dupliciter, secundum duos modos voluntarii supra positos.
Uno modo, quia actus voluntatis fertur in ignorantiam, sicut cum aliquis ignorare vult ut excusationem peccati
habeat, vel ut non retrahatur a peccando, secundum illud iob XXI, scientiam viarum tuarum nolumus.
Et haec dicitur ignorantia affectata. Alio modo dicitur ignorantia voluntaria eius quod quis potest scire et debet,
sic enim non agere et non velle voluntarium dicitur, ut supra dictum est.
Hoc igitur modo dicitur ignorantia, sive cum aliquis actu non considerat quod considerare potest et debet, quae
est ignorantia malae electionis, vel ex passione vel ex habitu proveniens, sive cum aliquis notitiam quam debet
habere, non curat acquirere; et secundum hunc modum, ignorantia universalium iuris, quae quis scire tenetur,
voluntaria dicitur, quasi per negligentiam proveniens. Cum autem ipsa ignorantia sit voluntaria aliquo istorum
modorum, non potest causare simpliciter involuntarium. Causat tamen secundum quid involuntarium, inquantum
praecedit motum voluntatis ad aliquid agendum, qui non esset scientia praesente.
Antecedenter autem se habet ad voluntatem ignorantia, quando non est voluntaria, et tamen est causa volendi
quod alias homo non vellet. Sicut cum homo ignorat aliquam circumstantiam actus quam non tenebatur scire, et
ex hoc aliquid agit, quod non faceret si sciret, puta cum aliquis, diligentia adhibita, nesciens aliquem transire per
viam, proiicit sagittam, qua interficit transeuntem. Et talis ignorantia causat involuntarium simpliciter.
RA1
Et per hoc patet responsio ad obiecta. Nam prima ratio procedebat de ignorantia eorum quae quis tenetur scire.
Secunda autem, de ignorantia electionis, quae quodammodo est voluntaria, ut dictum est.
Tertia vero, de ignorantia quae concomitanter se habet ad voluntatem.
|q7 Quaestio 7
|a0 Prologus
Deinde considerandum est de circumstantiis humanorum actuum.
Et circa hoc quaeruntur quatuor. Primo, quid sit circumstantia.
Secundo, utrum circumstantiae sint circa humanos actus attendendae a theologo. Tertio, quot sunt
circumstantiae.
Quarto, quae sunt in eis principaliores.
|a1 Articulus 1
AG1
Ad primum sic proceditur. Videtur quod circumstantia non sit accidens actus humani.
Dicit enim tullius, in rhetoricis, quod circumstantia est per quam argumentationi auctoritatem et firmamentum
adiungit oratio.
Sed oratio dat firmamentum argumentationi praecipue ab his quae sunt de substantia rei, ut definitio, genus,
species, et alia huiusmodi; a quibus etiam tullius oratorem argumentari docet.
Ergo circumstantia non est accidens humani actus.
AG2
Praeterea, accidentis proprium est inesse. Quod autem circumstat, non inest, sed magis est extra. Ergo
circumstantiae non sunt accidentia humanorum actuum.
AG3
Praeterea, accidentis non est accidens. Sed ipsi humani actus sunt quaedam accidentia. Non ergo circumstantiae
sunt accidentia actuum.
SC
Sed contra, particulares conditiones cuiuslibet rei singularis dicuntur accidentia individuantia ipsam.
Sed Philosophus, in III ethic., circumstantias nominat particularia, idest particulares singulorum actuum
conditiones. Ergo circumstantiae sunt accidentia individualia humanorum actuum.
631

