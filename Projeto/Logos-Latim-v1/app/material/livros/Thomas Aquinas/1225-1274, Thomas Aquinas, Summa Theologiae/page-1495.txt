Ad primum ergo dicendum quod homicidium est peccatum non solum quia contrariatur iustitiae, sed etiam quia
contrariatur caritati quam habere debet aliquis ad seipsum. Et ex hac parte occisio sui ipsius est peccatum per
comparationem ad seipsum.
Per comparationem autem ad communitatem et ad Deum, habet rationem peccati etiam per oppositionem ad
iustitiam.
RA2
Ad secundum dicendum quod ille qui habet publicam potestatem potest licite malefactorem occidere per hoc
quod potest de ipso iudicare. Nullus autem est iudex sui ipsius. Unde non licet habenti publicam potestatem
seipsum occidere propter quodcumque peccatum. Licet tamen ei se committere iudicio aliorum.
RA3
Ad tertium dicendum quod homo constituitur Dominus sui ipsius per liberum arbitrium. Et ideo licite potest
homo de seipso disponere quantum ad ea quae pertinent ad hanc vitam, quae hominis libero arbitrio regitur. Sed
transitus de hac vita ad aliam feliciorem non subiacet libero arbitrio hominis, sed potestati divinae. Et ideo non
licet homini seipsum interficere ut ad feliciorem transeat vitam. Similiter etiam nec ut miserias quaslibet
praesentis vitae evadat.
Quia ultimum malorum huius vitae et maxime terribile est mors, ut patet per Philosophum, in III ethic..
Et ita inferre sibi mortem ad alias huius vitae miserias evadendas est maius malum assumere ad minoris mali
vitationem.
Similiter etiam non licet seipsum occidere propter aliquod peccatum commissum. Tum quia in hoc sibi maxime
nocet quod sibi adimit necessarium poenitentiae tempus. Tum etiam quia malefactorem occidere non licet nisi
per iudicium publicae potestatis.
Similiter etiam non licet mulieri seipsam occidere ne ab alio corrumpatur. Quia non debet in se committere
crimen maximum, quod est sui ipsius occisio, ut vitet minus crimen alienum (non enim est crimen mulieris per
violentiam violatae, si consensus non adsit, quia non inquinatur corpus nisi de consensu mentis, ut Lucia dixit)p
constat autem minus esse peccatum fornicationem vel adulterium quam homicidium, et praecipue sui ipsius,
quod est gravissimum, quia sibi ipsi nocet, cui maximam dilectionem debet. Est etiam periculosissimum, quia
non restat tempus ut per poenitentiam expietur. Similiter etiam nulli licet seipsum occidere ob timorem ne
consentiat in peccatum. Quia non sunt facienda mala ut veniant bona, vel ut vitentur mala, praesertim minora et
minus certa.
Incertum enim est an aliquis in futurum consentiat in peccatum, potens est enim Deus hominem, quacumque
tentatione superveniente, liberare a peccato.
RA4
Ad quartum dicendum quod, sicut Augustinus dicit, in I de CIV. Dei, nec Samson aliter excusatur quod seipsum
cum hostibus ruina domus oppressit, nisi quia latenter spiritus hoc iusserat, qui per illum miracula faciebat.
Et eandem rationem assignat de quibusdam sanctis feminis quae tempore persecutionis seipsas occiderunt,
quarum memoria in ecclesia celebratur.
RA5
Ad quintum dicendum quod ad fortitudinem pertinet quod aliquis ab alio mortem pati non refugiat propter
bonum virtutis, et ut vitet peccatum. Sed quod aliquis sibi ipsi inferat mortem ut vitet mala poenalia, habet
quidem quandam speciem fortitudinis, propter quod quidam seipsos interfecerunt aestimantes se fortiter agere,
de quorum numero Razias fuit, non tamen est vera fortitudo, sed magis quaedam mollities animi non valentis
mala poenalia sustinere, ut patet per Philosophum, in III ethic., et per Augustinum, in I de CIV. Dei.
|a6 Articulus 6
AG1
Ad sextum sic proceditur. Videtur quod liceat in aliquo casu interficere innocentem. Divinus enim timor non
manifestatur per peccatum, quin magis timor Domini expellit peccatum, ut dicitur Eccli. I.
Sed Abraham commendatus est quod timuerit Dominum, quia voluit interficere filium innocentem.
Ergo potest aliquis innocentem interficere sine peccato.
AG2
Praeterea, in genere peccatorum quae contra proximum committuntur, tanto videtur aliquid esse maius peccatum
quanto maius nocumentum infertur ei in quem peccatur. Sed occisio plus nocet peccatori quam innocenti, qui de
miseria huius vitae ad caelestem gloriam transit per mortem. Cum ergo liceat in aliquo casu peccatorem
occidere, multo magis licet occidere innocentem vel iustum.
AG3
Praeterea, illud quod fit secundum ordinem iustitiae non est peccatum. Sed quandoque cogitur aliquis secundum
ordinem iustitiae occidere innocentem, puta cum iudex, qui debet secundum allegata iudicare, condemnat ad
mortem eum quem scit innocentem, per falsos testes convictum; et similiter minister qui iniuste condemnatum
occidit obediens iudici.
Ergo absque peccato potest aliquis occidere innocentem.
1495

