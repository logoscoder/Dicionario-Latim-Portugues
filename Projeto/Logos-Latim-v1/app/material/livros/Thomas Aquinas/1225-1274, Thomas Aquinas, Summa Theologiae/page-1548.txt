RA1
Ad primum ergo dicendum quod radix non solum habet rationem materiae, sicut pecunia usuraria, sed habet
etiam aliqualiter rationem causae activae, inquantum administrat nutrimentum. Et ideo non est simile.
RA2
Ad secundum dicendum quod possessiones quae de usuris sunt comparatae non sunt eorum quorum fuerunt
usurae, sed illorum qui eas emerunt. Sunt tamen obligatae illis a quibus fuerunt usurae acceptae, sicut et alia
bona usurarii. Et ideo non praecipitur quod assignentur illae possessiones his a quibus fuerunt acceptae usurae,
quia forte plus valent quam usurae quas dederunt, sed praecipitur quod vendantur possessiones et earum pretia
restituantur, scilicet secundum quantitatem usurae acceptae.
RA3
Ad tertium dicendum quod illud quod acquiritur de pecunia usuraria debetur quidem acquirenti propter pecuniam
usurariam datam sicut propter causam instrumentalem, sed propter suam industriam sicut propter causam
principalem.
Et ideo plus iuris habet in re acquisita de pecunia usuraria quam in ipsa pecunia usuraria.
|a4 Articulus 4
AG1
Ad quartum sic proceditur. Videtur quod non liceat pecuniam accipere mutuo sub usura.
Dicit enim apostolus, Rom. I, quod digni sunt morte non solum qui faciunt peccata, sed etiam qui consentiunt
facientibus.
Sed ille qui accipit pecuniam mutuo sub usuris consentit usurario in suo peccato, et praebet ei occasionem
peccandi.
Ergo etiam ipse peccat.
AG2
Praeterea, pro nullo commodo temporali debet aliquis alteri quamcumque occasionem praebere peccandi, hoc
enim pertinet ad rationem scandali activi, quod semper est peccatum, ut supra dictum est.
Sed ille qui petit mutuum ab usurario expresse dat ei occasionem peccandi.
Ergo pro nullo commodo temporali excusatur.
AG3
Praeterea, non minor videtur esse necessitas quandoque deponendi pecuniam suam apud usurarium quam
mutuum accipiendi ab ipso.
Sed deponere pecuniam apud usurarium videtur esse omnino illicitum, sicut illicitum esset deponere gladium
apud furiosum, vel virginem committere luxurioso, seu cibum guloso.
Ergo neque licitum est accipere mutuum ab usurario.
SC
Sed contra, ille qui iniuriam patitur non peccat, secundum Philosophum, in V ethic., unde iustitia non est media
inter duo vitia, ut ibidem dicitur.
Sed usurarius peccat inquantum facit iniustitiam accipienti mutuum sub usuris. Ergo ille qui accipit mutuum sub
usuris non peccat.
CO
Respondeo dicendum quod inducere hominem ad peccandum nullo modo licet, uti tamen peccato alterius ad
bonum licitum est, quia et Deus utitur omnibus peccatis ad aliquod bonum, ex quolibet enim malo elicit aliquod
bonum, ut dicitur in enchiridio. Et ideo Augustinus Publicolae quaerenti utrum liceret uti iuramento eius qui per
falsos deos iurat, in quo manifeste peccat eis reverentiam divinam adhibens, respondit quod qui utitur fide illius
qui per falsos deos iurat, non ad malum sed ad bonum, non peccato illius se sociat, quo per Daemonia iuravit,
sed pacto bono eius, quo fidem servavit.
Si tamen induceret eum ad iurandum per falsos deos, peccaret.
Ita etiam in proposito dicendum est quod nullo modo licet inducere aliquem ad mutuandum sub usuris, licet
tamen ab eo qui hoc paratus est facere et usuras exercet, mutuum accipere sub usuris, propter aliquod bonum,
quod est subventio suae necessitatis vel alterius. Sicut etiam licet ei qui incidit in latrones manifestare bona quae
habet, quae latrones diripiendo peccant, ad hoc quod non occidatur, exemplo decem virorum qui dixerunt ad
Ismahel, noli occidere nos, quia habemus thesaurum in agro, ut dicitur Ierem. XLI.
RA1
Ad primum ergo dicendum quod ille qui accipit pecuniam mutuo sub usuris non consentit in peccatum usurarii,
sed utitur eo. Nec placet ei usurarum acceptio, sed mutuatio, quae est bona.
RA2
Ad secundum dicendum quod ille qui accipit pecuniam mutuo sub usuris non dat usurario occasionem usuras
accipiendi, sed mutuandi, ipse autem usurarius sumit occasionem peccandi ex malitia cordis sui. Unde
scandalum passivum est ex parte sua, non autem activum ex parte petentis mutuum. Nec tamen propter

1548

