RA1
Ad primum ergo dicendum quod Angelus aut homo non diligit se dilectione naturali et electiva secundum idem;
sed secundum diversa, ut dictum est.
RA2
Ad secundum dicendum quod, sicut plus est esse unum quam uniri, ita amor magis est unus ad seipsum, quam ad
diversa quae ei uniuntur.
Sed ideo dionysius usus fuit nomine unitionis et concretionis, ut ostenderet derivationem amoris a se in alia,
sicut ab uno derivatur unitio.
RA3
Ad tertium dicendum quod, sicut amor est actio manens in agente, ita est motus manens in amante, non autem
tendens in aliquid aliud ex necessitate; sed potest reflecti super amantem, ut amet seipsum, sicut et cognitio
reflectitur in cognoscentem, ut cognoscat seipsum.
|a4 Articulus 4
AG1
Ad quartum sic proceditur. Videtur quod unus Angelus non diligat naturali dilectione alium sicut seipsum.
Dilectio enim sequitur cognitionem. Sed unus Angelus non cognoscit alium sicut seipsum, quia seipsum
cognoscit per suam essentiam, alium vero per eius similitudinem, ut supra dictum est.
Ergo videtur quod unus Angelus non diligat alium sicut seipsum.
AG2
Praeterea, causa est potior causato, et principium eo quod ex principio derivatur.
Sed dilectio quae est ad alium, derivatur ab ea quae est ad seipsum; sicut dicit Philosophus, IX ethic..
Ergo Angelus non diligit alium sicut seipsum, sed seipsum magis.
AG3
Praeterea, dilectio naturalis est alicuius tanquam finis; et non potest removeri. Sed unus Angelus non est finis
alterius; et iterum haec dilectio potest removeri, ut patet in Daemonibus, qui non diligunt bonos Angelos. Ergo
unus Angelus non diligit alium naturali dilectione sicut seipsum.
SC
Sed contra est, quia illud quod invenitur in omnibus, etiam ratione carentibus, videtur esse naturale.
Sed sicut dicitur Eccli. XIII, omne animal diligit sibi simile.
Ergo Angelus diligit naturaliter alium sicut seipsum.
CO
Respondeo dicendum quod, sicut dictum est, Angelus et homo naturaliter seipsum diligit. Illud autem quod est
unum cum aliquo, est ipsummet, unde unumquodque diligit id quod est unum sibi. Et si quidem sit unum sibi
unione naturali, diligit illud dilectione naturali, si vero sit unum secum unione non naturali, diligit ipsum
dilectione non naturali. Sicut homo diligit civem suum dilectione politicae virtutis; consanguineum autem suum
dilectione naturali, inquantum est unum cum eo in principio generationis naturalis. Manifestum est autem quod
id quod est unum cum aliquo, genere vel specie, est unum per naturam.
Et ideo dilectione naturali quaelibet res diligit id quod est secum unum secundum speciem, inquantum diligit
speciem suam.
Et hoc etiam apparet in his quae cognitione carent, nam ignis naturalem inclinationem habet ut communicet alteri
suam formam, quod est bonum eius; sicut naturaliter inclinatur ad hoc quod quaerat bonum suum, ut esse
sursum. Sic ergo dicendum est quod unus Angelus diligit alium naturali dilectione, inquantum convenit cum eo
in natura. Sed inquantum convenit cum eo in aliquibus aliis vel etiam inquantum differt ab eo secundum
quaedam alia, non diligit eum naturali dilectione.
RA1
Ad primum ergo dicendum quod hoc quod dico sicut seipsum, potest uno modo determinare cognitionem seu
dilectionem ex parte cogniti et dilecti. Et sic cognoscit alium sicut seipsum, quia cognoscit alium esse, sicut
cognoscit seipsum esse. Alio modo potest determinare cognitionem et dilectionem ex parte diligentis et
cognoscentis. Et sic non cognoscit alium sicut seipsum, quia se cognoscit per suam essentiam, alium autem non
per eius essentiam.
Et similiter non diligit alium sicut seipsum, quia seipsum diligit per suam voluntatem, alium autem non diligit
per eius voluntatem.
RA2
Ad secundum dicendum quod ly sicut non designat aequalitatem, sed similitudinem. Cum enim dilectio naturalis
super unitatem naturalem fundetur, illud quod est minus unum cum eo, naturaliter minus diligit. Unde naturaliter
plus diligit quod est unum numero, quam quod est unum specie vel genere. Sed naturale est quod similem
dilectionem habeat ad alium sicut ad seipsum, quantum ad hoc, quod sicut seipsum diligit inquantum vult sibi
bonum, ita alium diligat inquantum vult eius bonum.
RA3
303

