Secundo debet conservari fama fratris peccantis, tum quia, uno infamato, alii infamantur, secundum illud
Augustini, in Epist. Ad plebem hipponensem, cum de aliquibus qui sanctum nomen profitentur aliquid criminis
vel falsi sonuerit vel veri patuerit, instant, satagunt, ambiunt ut de omnibus hoc credatur.
Tum etiam quia ex peccato unius publicato alii provocantur ad peccatum. Sed quia conscientia praeferenda est
famae, voluit Dominus ut saltem cum dispendio famae fratris conscientia per publicam denuntiationem a peccato
liberetur.
Unde patet de necessitate praecepti esse quod secreta admonitio publicam denuntiationem praecedat.
RA1
Ad primum ergo dicendum quod omnia occulta Deo sunt nota.
Et ideo hoc modo se habent occulta peccata ad iudicium divinum sicut publica ad humanum. Et tamen
plerumque Deus peccatores quasi secreta admonitione arguit interius inspirando, vel vigilanti vel dormienti,
secundum illud iob XXXIII, per somnium in visione nocturna, quando irruit sopor super homines, tunc aperit
aures virorum, et erudiens eos instruit disciplina, ut avertat hominem ab his quae fecit.
RA2
Ad secundum dicendum quod Dominus peccatum Iudae, tanquam Deus, sicut publicum habebat. Unde statim
poterat ad publicandum procedere. Tamen ipse non publicavit, sed obscuris verbis eum de peccato suo admonuit.
Petrus autem publicavit peccatum occultum Ananiae et Saphirae tanquam executor Dei, cuius revelatione
peccatum cognovit. De ioseph autem credendum est quod fratres suos quandoque admonuerit, licet non sit
scriptum.
Vel potest dici quod peccatum publicum erat inter fratres, unde dicit pluraliter, accusavit fratres suos.
RA3
Ad tertium dicendum quod quando imminet periculum multitudinis, non habent ibi locum haec verba Domini,
quia tunc frater peccans non peccat in te tantum.
RA4
Ad quartum dicendum quod huiusmodi proclamationes quae in capitulis religiosorum fiunt sunt de aliquibus
levibus, quae famae non derogant. Unde sunt quasi quaedam commemorationes potius oblitarum culparum quam
accusationes vel denuntiationes.
Si essent tamen talia de quibus frater infamaretur, contra praeceptum Domini ageret qui per hunc modum
peccatum fratris publicaret.
RA5
Ad quintum dicendum quod praelato non est obediendum contra praeceptum divinum, secundum illud Act. V,
obedire oportet Deo magis quam hominibus.
Et ideo quando praelatus praecipit ut sibi dicatur quod quis sciverit corrigendum, intelligendum est praeceptum
sane, salvo ordine correctionis fraternae, sive praeceptum fiat communiter ad omnes, sive ad aliquem specialiter.
Sed si praelatus expresse praeciperet contra hunc ordinem a Domino constitutum, et ipse peccaret praecipiens et
ei obediens, quasi contra praeceptum Domini agens, unde non esset ei obediendum. Quia praelatus non est iudex
occultorum, sed solus Deus, unde non habet potestatem praecipiendi aliquid super occultis nisi inquantum per
aliqua indicia manifestantur, puta per infamiam vel aliquas suspiciones; in quibus casibus potest praelatus
praecipere eodem modo sicut et iudex saecularis vel ecclesiasticus potest exigere iuramentum de veritate
dicenda.
|a8 Articulus 8
AG1
Ad octavum sic proceditur. Videtur quod testium inductio non debeat praecedere publicam denuntiationem.
Peccata enim occulta non sunt aliis manifestanda, quia sic homo magis esset proditor criminis quam corrector
fratris, ut Augustinus dicit.
Sed ille qui inducit testes peccatum fratris alteri manifestat.
Ergo in peccatis occultis non debet testium inductio praecedere publicam denuntiationem.
AG2
Praeterea, homo debet diligere proximum sicut seipsum.
Sed nullus ad suum peccatum occultum inducit testes.
Ergo neque ad peccatum occultum fratris debet inducere.
AG3
Praeterea, testes inducuntur ad aliquid probandum.
Sed in occultis non potest fieri probatio per testes.
Ergo frustra huiusmodi testes inducuntur.
AG4
Praeterea, Augustinus dicit, in regula, quod prius praeposito debet ostendi quam testibus.
Sed ostendere praeposito sive praelato est dicere ecclesiae. Non ergo testium inductio debet praecedere publicam
denuntiationem.
1360

