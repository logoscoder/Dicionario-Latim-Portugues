Unde principium et finis accipienda sunt in tempore, sicut et in motu. Supposita autem aeternitate motus, necesse
est quod quodlibet momentum in motu acceptum sit principium et terminus motus, quod non oportet, si motus
incipiat.
Et eadem ratio est de nunc temporis. Et sic patet quod ratio illa instantis nunc, quod semper sit principium et
finis temporis, praesupponit aeternitatem temporis et motus. Unde Aristoteles hanc rationem inducit, in VIII
physic., contra eos qui ponebant aeternitatem temporis, sed negabant aeternitatem motus.
RA8
Ad octavum dicendum quod Deus est prior mundo duratione. Sed ly prius non designat prioritatem temporis, sed
aeternitatis.
Vel dicendum quod designat aeternitatem temporis imaginati, et non realiter existentis. Sicut, cum dicitur, supra
caelum nihil est, ly supra designat locum imaginatum tantum, secundum quod possibile est imaginari
dimensionibus caelestis corporis dimensiones alias superaddi.
RA9
Ad nonum dicendum quod, sicut effectus sequitur a causa agente naturaliter secundum modum suae formae, ita
sequitur ab agente per voluntatem secundum formam ab eo praeconceptam et definitam, ut ex superioribus patet.
Licet igitur Deus ab aeterno fuerit sufficiens causa mundi, non tamen oportet quod ponatur mundus ab eo
productus, nisi secundum quod est in praedefinitione suae voluntatis; ut scilicet habeat esse post non esse, ut
manifestius declaret suum auctorem.
RA10
Ad decimum dicendum quod, posita actione, sequitur effectus secundum exigentiam formae quae est principium
actionis.
In agentibus autem per voluntatem, quod conceptum est et praedefinitum, accipitur ut forma quae est principium
actionis.
Ex actione igitur Dei aeterna non sequitur effectus aeternus, sed qualem Deus voluit, ut scilicet haberet esse post
non esse.
|a2 Articulus 2
AG1
Ad secundum sic proceditur. Videtur quod mundum incoepisse non sit articulus fidei, sed conclusio
demonstrabilis. Omne enim factum habet principium suae durationis. Sed demonstrative probari potest quod
Deus sit causa effectiva mundi, et hoc etiam probabiliores Philosophi posuerunt.
Ergo demonstrative probari potest quod mundus incoeperit.
AG2
Praeterea, si necesse est dicere quod mundus factus est a Deo, aut ergo ex nihilo, aut ex aliquo. Sed non ex
aliquo, quia sic materia mundi praecessisset mundum; contra quod procedunt rationes Aristotelis ponentis
caelum ingenitum. Ergo oportet dicere quod mundus sit factus ex nihilo. Et sic habet esse post non esse. Ergo
oportet quod esse incoeperit.
AG3
Praeterea, omne quod operatur per intellectum, a quodam principio operatur, ut patet in omnibus artificibus. Sed
Deus est agens per intellectum. Ergo a quodam principio operatur mundus igitur, qui est eius effectus, non fuit
semper.
AG4
Praeterea, manifeste apparet artes aliquas, et habitationes regionum, ex determinatis temporibus incoepisse.
Sed hoc non esset, si mundus semper fuisset.
Mundum igitur non semper fuisse manifestum est.
AG5
Praeterea, certum est nihil Deo aequari posse.
Sed si mundus semper fuisset, aequipararetur Deo in duratione.
Ergo certum est non semper mundum fuisse.
AG6
Praeterea, si mundus semper fuit, infiniti dies praecesserunt diem istum. Sed infinita non est pertransire. Ergo
nunquam fuisset perventum ad hunc diem, quod est manifeste falsum.
AG7
Praeterea, si mundus fuit aeternus, et generatio fuit ab aeterno.
Ergo unus homo genitus est ab alio in infinitum.
Sed pater est causa efficiens filii, ut dicitur in II physic..
Ergo in causis efficientibus est procedere in infinitum, quod improbatur in II metaphys..
AG8
Praeterea, si mundus et generatio semper fuit, infiniti homines praecesserunt. Sed anima hominis est immortalis.
Ergo infinitae animae humanae nunc essent actu, quod est impossibile.
246

