Pensatis tamen conditionibus negotii et personae, potest minui vel addi ad poenitentiam praedictam. Hoc tamen
observandum est, quod, ubicumque species integrae inveniuntur, sunt reverenter observandae, vel etiam
sumendae, quia, manentibus speciebus, manet ibi corpus Christi, ut supra dictum est.
Ea vero in quibus inveniuntur, comburenda sunt si commode fieri potest, cinere in sacrario recondito, sicut de
rasura tabulae dictum est.
|q84 Quaestio 84
|a0 Prologus
Consequenter considerandum est de sacramento poenitentiae.
Circa quod primo considerandum est de ipsa poenitentia; secundo, de effectu ipsius; tertio, de partibus eius;
quarto, de suscipientibus hoc sacramentum; quinto, de potestate ministrorum; sexto, de solemni ritu huius
sacramenti. Circa primum duo sunt consideranda, primo, de poenitentia secundum quod est sacramentum;
secundo, de poenitentia secundum quod est virtus. Circa primum quaeruntur decem. Primo, utrum poenitentia sit
sacramentum.
Secundo, de propria materia eius. Tertio, de forma ipsius. Quarto, utrum impositio manus requiratur ad hoc
sacramentum. Quinto, utrum hoc sacramentum sit de necessitate salutis. Sexto, de ordine eius ad alia sacramenta.
Septimo, de institutione eius.
Octavo, de duratione ipsius. Nono, de continuitate eius.
Decimo, utrum possit iterari.
|a1 Articulus 1
AG1
ad primum sic proceditur. Videtur quod poenitentia non sit sacramentum.
Gregorius enim dicit, et habetur in decretis, I, qu. I, sacramenta sunt baptisma, chrisma, corpus et sanguis Christi,
quae ob id sacramenta dicuntur quia sub tegumento corporalium rerum divina virtus secretius operatur salutem.
Sed hoc non contingit in poenitentia, quia non adhibentur aliquae res corporales sub quibus divina virtus
operetur salutem.
Ergo poenitentia non est sacramentum.
AG2
Praeterea, sacramenta ecclesiae a ministris Christi exhibentur, secundum illud I Cor. IV, sic nos existimet homo
ut ministros Christi et dispensatores mysteriorum Dei.
Sed poenitentia non exhibetur a ministris Christi, sed interius a Deo hominibus inspiratur, secundum illud Ierem.
XXXI, postquam convertisti me, egi poenitentiam.
Ergo videtur quod poenitentia non sit sacramentum.
AG3
Praeterea, in sacramentis de quibus supra diximus, est aliquid quod est sacramentum tantum, aliquid quod est res
et sacramentum, aliquid vero quod est res tantum, ut ex praemissis patet.
Sed hoc non invenitur in poenitentia.
Ergo poenitentia non est sacramentum.
SC
Sed contra est quod, sicut baptismus adhibetur ad purificandum a peccato, ita et poenitentia, unde et Petrus dixit
simoni, Act. VIII, poenitentiam age ab hac nequitia tua.
Sed baptismus est sacramentum, ut supra dictum est.
Ergo pari ratione et poenitentia.
CO
Respondeo dicendum quod, sicut Gregorius dicit, in capite supra dicto, sacramentum est in aliqua celebratione,
cum res gesta ita fit ut aliquid significative accipiamus quod sancte accipiendum est.
Manifestum est autem quod in poenitentia ita res gesta fit quod aliquid sanctum significatur, tam ex parte
peccatoris poenitentis, quam ex parte sacerdotis absolventis, nam peccator poenitens per ea quae agit et dicit,
significat cor suum a peccato recessisse; similiter etiam sacerdos per ea quae agit et dicit circa poenitentem,
significat opus Dei remittentis peccatum. Unde manifestum est quod poenitentia quae in ecclesia agitur, est
sacramentum.
RA1
Ad primum ergo dicendum quod nomine corporalium rerum intelliguntur large etiam ipsi exteriores actus
sensibiles, qui ita se habent in hoc sacramento sicut aqua in baptismo vel chrisma in confirmatione. Est autem
attendendum quod in illis sacramentis in quibus confertur excellens gratia, quae superabundat omnem facultatem
humani actus, adhibetur aliqua corporalis materia exterius; sicut in baptismo, ubi fit plena remissio peccatorum
et quantum ad culpam et quantum ad poenam; et in confirmatione, ubi datur spiritus sancti plenitudo; et in
extrema unctione, ubi confertur perfecta sanitas spiritualis; quae provenit ex virtute Christi quasi ex quodam
2557

