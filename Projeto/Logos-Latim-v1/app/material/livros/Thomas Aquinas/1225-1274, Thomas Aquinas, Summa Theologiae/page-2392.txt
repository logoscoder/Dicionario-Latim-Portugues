ecclesiae sacramenta, unde baptismus dicitur esse ianua sacramentorum. Ad idem etiam ordinatur quodammodo
confirmatio, ut infra suo loco dicetur.
Et ideo per haec tria sacramenta character imprimitur, scilicet baptismum, confirmationem et ordinem.
RA1
Ad primum ergo dicendum quod per omnia sacramenta fit homo particeps sacerdotii Christi, utpote percipiens
aliquem effectum eius, non tamen per omnia sacramenta aliquis deputatur ad agendum aliquid vel recipiendum
quod pertineat ad cultum sacerdotii Christi. Quod quidem exigitur ad hoc quod sacramentum characterem
imprimat.
RA2
Ad secundum dicendum quod per omnia sacramenta sanctificatur homo, propter hoc quod sanctitas importat
munditiam a peccato, quod fit per gratiam. Sed specialiter per quaedam sacramenta, quae characterem
imprimunt, homo sanctificatur quadam consecratione, utpote deputatus ad divinum cultum, sicut etiam res
inanimatae sanctificari dicuntur inquantum divino cultui deputantur.
RA3
Ad tertium dicendum quod, licet character sit res et sacramentum, non tamen oportet id quod est res et
sacramentum, esse characterem. Quid autem sit res et sacramentum in aliis sacramentis, infra dicetur.
|q64 Quaestio 64
|a0 Prologus
Deinde considerandum est de causis sacramentorum, sive per auctoritatem sive per ministerium. Et circa hoc
quaeruntur decem.
Primo, utrum solus Deus interius operetur in sacramentis.
Secundo, utrum institutio sacramentorum sit solum a Deo.
Tertio, de potestate quam Christus habuit in sacramentis.
Quarto, utrum illam potestatem potuerit aliis communicare. Quinto, utrum potestas ministerii in sacramentis
conveniat malis.
Sexto, utrum mali peccent dispensando sacramenta.
Septimo, utrum Angeli possint esse ministri sacramentorum.
Octavo, utrum intentio ministri requiratur in sacramentis.
Nono, utrum requiratur ibi recta fides; ita scilicet quod infidelis non possit tradere sacramentum.
Decimo, utrum requiratur ibi recta intentio.
|a1 Articulus 1
AG1
Ad primum sic proceditur. Videtur quod non solus Deus, sed etiam minister, interius operetur ad effectum
sacramenti. Interior enim effectus sacramenti est ut homo purgetur a peccatis, et illuminetur per gratiam. Sed ad
ministros ecclesiae pertinet purgare, illuminare et perficere, ut patet per dionysium, in V cap. Coel. Hier..
Ergo videtur quod non solus Deus, sed etiam ministri ecclesiae operentur ad sacramenti effectum.
AG2
Praeterea, in collatione sacramentorum quaedam orationum suffragia proponuntur. Sed orationes iustorum sunt
magis apud Deum exaudibiles quam quorumcumque, secundum illud Ioan. IX, si quis Dei cultor est, et
voluntatem Dei facit, hunc Deus exaudit.
Ergo videtur quod maiorem effectum sacramenti consequitur ille qui recipit illum a bono ministro. Sic ergo
minister operatur aliquid ad interiorem effectum, et non solus Deus.
AG3
Praeterea, dignior est homo quam res inanimata. Sed res inanimata aliquid operatur ad effectum interiorem, nam
aqua corpus tangit et cor abluit, ut Augustinus dicit, super Ioan..
Ergo homo aliquid operatur ad interiorem effectum sacramenti, et non solus Deus.
SC
Sed contra est quod dicitur Rom. VIII, Deus qui iustificat.
Cum igitur interior effectus omnium sacramentorum sit iustificatio, videtur quod solus Deus operetur interiorem
effectum sacramenti.
CO
Respondeo dicendum quod operari aliquem effectum contingit dupliciter, uno modo, per modum principalis
agentis; alio modo, per modum instrumenti. Primo igitur modo solus Deus operatur interiorem effectum
sacramenti. Tum quia solus Deus illabitur animae, in qua sacramenti effectus consistit. Non autem potest aliquid
immediate operari ubi non est. Tum quia gratia, quae est interior sacramenti effectus, est a solo Deo, ut in
secunda parte habitum est.

2392

