Ad tertium dicendum quod ille qui amat hoc quo indiget, habet similitudinem ad id quod amat sicut quod est
potentia ad actum, ut dictum est.
RA4
Ad quartum dicendum quod secundum eandem similitudinem potentiae ad actum, ille qui non est liberalis, amat
eum qui est liberalis, inquantum expectat ab eo aliquid quod desiderat. Et eadem ratio est de perseverante in
amicitia ad eum qui non perseverat.
Utrobique enim videtur esse amicitia propter utilitatem. Vel dicendum quod, licet non omnes homines habeant
huiusmodi virtutes secundum habitum completum, habent tamen ea secundum quaedam seminalia rationis,
secundum quae, qui non habet virtutem, diligit virtuosum, tanquam suae naturali rationi conformem.
|a4 Articulus 4
AG1
Ad quartum sic proceditur. Videtur quod aliqua alia passio possit esse causa amoris.
Dicit enim Philosophus, in VIII ethic., quod aliqui amantur propter delectationem.
Sed delectatio est passio quaedam. Ergo aliqua alia passio est causa amoris.
AG2
Praeterea, desiderium quaedam passio est. Sed aliquos amamus propter desiderium alicuius quod ab eis
expectamus, sicut apparet in omni amicitia quae est propter utilitatem.
Ergo aliqua alia passio est causa amoris.
AG3
Praeterea, Augustinus dicit, in X de Trin., cuius rei adipiscendae spem quisque non gerit, aut tepide amat, aut
omnino non amat, quamvis quam pulchra sit videat.
Ergo spes etiam est causa amoris.
SC
Sed contra est quod omnes aliae affectiones animi ex amore causantur, ut Augustinus dicit, XIV de CIV. Dei.
CO
Respondeo dicendum quod nulla alia passio animae est quae non praesupponat aliquem amorem. Cuius ratio est
quia omnis alia passio animae vel importat motum ad aliquid, vel quietem in aliquo. Omnis autem motus in
aliquid, vel quies in aliquo, ex aliqua connaturalitate vel coaptatione procedit, quae pertinet ad rationem amoris.
Unde impossibile est quod aliqua alia passio animae sit causa universaliter omnis amoris. Contingit tamen
aliquam aliam passionem esse causam amoris alicuius, sicut etiam unum bonum est causa alterius.
RA1
Ad primum ergo dicendum quod, cum aliquis amat aliquid propter delectationem, amor quidem ille causatur ex
delectatione, sed delectatio illa iterum causatur ex alio amore praecedente; nullus enim delectatur nisi in re
aliquo modo amata.
RA2
Ad secundum dicendum quod desiderium rei alicuius semper praesupponit amorem illius rei. Sed desiderium
alicuius rei potest esse causa ut res alia ametur, sicut qui desiderat pecuniam, amat propter hoc eum a quo
pecuniam recipit.
RA3
Ad tertium dicendum quod spes causat vel auget amorem, et ratione delectationis, quia delectationem causat, et
etiam ratione desiderii, quia spes desiderium fortificat, non enim ita intense desideramus quae non speramus.
Sed tamen et ipsa spes est alicuius boni amati.
|q28 Quaestio 28
|a0 Prologus
Deinde considerandum est de effectibus amoris. Et circa hoc quaeruntur sex. Primo, utrum unio sit effectus
amoris. Secundo, utrum mutua inhaesio. Tertio, utrum extasis sit effectus amoris. Quarto, utrum zelus. Quinto,
utrum amor sit passio laesiva amantis.
Sexto, utrum amor sit causa omnium quae amans agit.
|a1 Articulus 1
AG1
Ad primum sic proceditur. Videtur quod unio non sit effectus amoris. Absentia enim unioni repugnat. Sed amor
compatitur secum absentiam, dicit enim apostolus, ad Galat. IV, bonum aemulamini in bono semper (loquens de
seipso, ut Glossa dicit), et non tantum cum praesens sum apud vos.
Ergo unio non est effectus amoris.
AG2

720

