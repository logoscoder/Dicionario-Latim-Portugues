virtutis esse non potest, quia bonum virtutis non accipitur nisi per convenientiam ad aliquid unum, scilicet
rationem.
RA2
Ad secundum dicendum quod delectatio se habet in affectibus animae, sicut quies naturalis in corporibus, est
enim in aliquo convenienti et quasi connaturali. Tristitia autem se habet sicut quies violenta, tristabile enim
repugnat appetitui animali, sicut locus quietis violentae appetitui naturali.
Quieti autem naturali opponitur et quies violenta eiusdem corporis, et quies naturalis alterius, ut dicitur in V
physic..
Unde delectationi opponitur et delectatio et tristitia.
RA3
Ad tertium dicendum quod ea in quibus delectamur, cum sint obiecta delectationis, non solum faciunt
differentiam materialem, sed etiam formalem, si sit diversa ratio delectabilitatis.
Diversa enim ratio obiecti diversificat speciem actus vel passionis, ut ex supradictis patet.
|q32 Quaestio 32
|a0 Prologus
Deinde considerandum est de causis delectationis. Et circa hoc quaeruntur octo. Primo, utrum operatio sit causa
propria delectationis. Secundo, utrum motus sit causa delectationis.
Tertio, utrum spes et memoria. Quarto, utrum tristitia. Quinto, utrum actiones aliorum sint nobis delectationis
causa.
Sexto, utrum benefacere alteri sit causa delectationis. Septimo, utrum similitudo sit causa delectationis.
Octavo, utrum admiratio sit causa delectationis.
|a1 Articulus 1
AG1
Ad primum sic proceditur. Videtur quod operatio non sit propria et prima causa delectationis.
Ut enim Philosophus dicit, in I rhetoric., delectari consistit in hoc quod sensus aliquid patiatur, requiritur enim ad
delectationem cognitio, sicut dictum est.
Sed per prius sunt cognoscibilia obiecta operationum quam ipsae operationes.
Ergo operatio non est propria causa delectationis.
AG2
Praeterea, delectatio potissime consistit in fine adepto, hoc enim est quod praecipue concupiscitur. Sed non
semper operatio est finis, sed quandoque ipsum operatum. Non ergo operatio est propria et per se causa
delectationis.
AG3
Praeterea, otium et requies dicuntur per cessationem operationis.
Haec autem sunt delectabilia, ut dicitur in I rhetoric..
Non ergo operatio est propria causa delectationis.
SC
Sed contra est quod Philosophus dicit, VII et X ethic., quod delectatio est operatio connaturalis non impedita.
CO
Respondeo dicendum quod, sicut supra dictum est, ad delectationem duo requiruntur, scilicet consecutio boni
convenientis, et cognitio huiusmodi adeptionis. Utrumque autem horum in quadam operatione consistit, nam
actualis cognitio operatio quaedam est; similiter bonum conveniens adipiscimur aliqua operatione. Ipsa etiam
operatio propria est quoddam bonum conveniens. Unde oportet quod omnis delectatio aliquam operationem
consequatur.
RA1
Ad primum ergo dicendum quod ipsa obiecta operationum non sunt delectabilia, nisi inquantum coniunguntur
nobis, vel per cognitionem solam, sicut cum delectamur in consideratione vel inspectione aliquorum; vel
quocumque alio modo simul cum cognitione, sicut cum aliquis delectatur in hoc quod cognoscit se habere
quodcumque bonum, puta divitias vel honorem vel aliquid huiusmodi; quae quidem non essent delectabilia, nisi
inquantum apprehenduntur ut habita.
Ut enim Philosophus dicit, in II polit., magnam delectationem habet putare aliquid sibi proprium; quae procedit
ex naturali amore alicuius ad seipsum.
Habere autem huiusmodi nihil est aliud quam uti eis, vel posse uti. Et hoc est per aliquam operationem. Unde
manifestum est quod omnis delectatio in operationem reducitur sicut in causam.
RA2
Ad secundum dicendum quod etiam in illis in quibus operationes non sunt fines, sed operata, ipsa operata sunt
delectabilia inquantum sunt habita vel facta.
740

