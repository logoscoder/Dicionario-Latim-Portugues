Praeterea, omne quod proprie dicitur in divinis, per prius dicitur de Deo quam de creaturis. Sed generatio per
prius videtur dici de creaturis quam de Deo, verior enim ibi videtur esse generatio, ubi aliquid procedit ab alio
distinctum non secundum relationem tantum, sed etiam secundum essentiam. Ergo nomen patris, quod a
generatione sumitur, non videtur esse proprium alicuius divinae personae.
SC
Sed contra est quod dicitur in Psalmo, ipse invocabit me, pater meus es tu.
CO
Respondeo dicendum quod nomen proprium cuiuslibet personae significat id per quod illa persona distinguitur
ab omnibus aliis.
Sicut enim de ratione hominis est anima et corpus, ita de intellectu huius hominis est haec anima et hoc corpus,
ut dicitur in VII metaphys.; his autem hic homo ab omnibus aliis distinguitur. Id autem per quod distinguitur
persona patris ab omnibus aliis, est paternitas. Unde proprium nomen personae patris est hoc nomen pater, quod
significat paternitatem.
RA1
Ad primum ergo dicendum quod apud nos relatio non est subsistens persona, et ideo hoc nomen pater, apud nos,
non significat personam, sed relationem personae.
Non autem est ita in divinis, ut quidam falso opinati sunt, nam relatio quam significat hoc nomen pater, est
subsistens persona.
Unde supra dictum est quod hoc nomen persona in divinis significat relationem ut subsistentem in divina natura.
RA2
Ad secundum dicendum quod, secundum Philosophum, in II de anima, denominatio rei maxime debet fieri a
perfectione et fine.
Generatio autem significat ut in fieri, sed paternitas significat complementum generationis. Et ideo potius est
nomen divinae personae pater, quam generans vel genitor.
RA3
Ad tertium dicendum quod verbum non est aliquid subsistens in natura humana, unde non proprie potest dici
genitum vel filius.
Sed verbum divinum est aliquid subsistens in natura divina, unde proprie, et non metaphorice, dicitur filius, et
eius principium, pater.
RA4
Ad quartum dicendum quod nomen generationis et paternitatis, sicut et alia nomina quae proprie dicuntur in
divinis, per prius dicuntur de Deo quam de creaturis, quantum ad rem significatam, licet non quantum ad modum
significandi.
Unde et apostolus dicit, ad Ephes. III, flecto genua mea ad patrem Domini nostri Iesu Christi, ex quo omnis
paternitas in caelo et in terra nominatur.
Quod sic apparet. Manifestum est enim quod generatio accipit speciem a termino, qui est forma generati. Et
quanto haec fuerit propinquior formae generantis, tanto verior et perfectior est generatio; sicut generatio univoca
est perfectior quam non univoca, nam de ratione generantis est, quod generet sibi simile secundum formam.
Unde hoc ipsum quod in generatione divina est eadem numero forma generantis et geniti, in rebus autem creatis
non est eadem numero, sed specie tantum, ostendit quod generatio, et per consequens paternitas, per prius sit in
Deo quam in creaturis. Unde hoc ipsum quod in divinis est distinctio geniti a generante secundum relationem
tantum, ad veritatem divinae generationis et paternitatis pertinet.
|a3 Articulus 3
AG1
Ad tertium sic proceditur. Videtur quod hoc nomen pater non dicatur in divinis per prius secundum quod
personaliter sumitur. Commune enim, secundum intellectum, est prius proprio.
Sed hoc nomen pater, secundum quod personaliter sumitur, est proprium personae patris, secundum vero quod
sumitur essentialiter est commune toti trinitati, nam toti trinitati dicimus pater noster. Ergo per prius dicitur pater
essentialiter sumptum, quam personaliter.
AG2
Praeterea, in his quae sunt eiusdem rationis, non est praedicatio per prius et posterius. Sed paternitas et filiatio
secundum unam rationem videntur dici secundum quod persona divina est pater filii, et secundum quod tota
trinitas est pater noster vel creaturae, cum, secundum basilium, accipere sit commune creaturae et filio.
Ergo non per prius dicitur pater in divinis secundum quod sumitur essentialiter, quam secundum quod sumitur
personaliter.
AG3
Praeterea, inter ea quae non dicuntur secundum rationem unam, non potest esse comparatio. Sed filius
comparatur creaturae in ratione filiationis vel generationis, secundum illud Coloss. I, qui est imago Dei
invisibilis, primogenitus omnis creaturae.
179

