Ergo neque generatio.
AG2
Praeterea, generatio ordinatur ad hoc quod conservetur in specie quod secundum individuum conservari non
potest, unde et in illis individuis quae in perpetuum durant, generatio non invenitur. Sed in statu innocentiae
homo in perpetuum absque morte vixisset. Ergo in statu innocentiae generatio, non fuisset.
AG3
Praeterea, per generationem homines multiplicantur. Sed multiplicatis dominis, necesse est fieri possessionum
divisionem, ad evitandam confusionem dominii. Ergo, cum homo sit institutus Dominus animalium, facta
multiplicatione humani generis per generationem, secuta fuisset divisio dominii.
Quod videtur esse contrarium iuri naturali, secundum quod omnia sunt communia, ut Isidorus dicit.
Non ergo fuisset generatio in statu innocentiae.
SC
Sed contra est quod dicitur Gen. I, crescite et multiplicamini, et replete terram.
Huiusmodi autem multiplicatio absque nova generatione fieri non potuisset, cum duo tantum fuerint primitus
instituti.
Ergo in primo statu generatio fuisset.
CO
Respondeo dicendum quod in statu innocentiae fuisset generatio ad multiplicationem humani generis, alioquin
peccatum hominis fuisset valde necessarium, ex quo tantum bonum consecutum est. Est ergo considerandum
quod homo, secundum suam naturam, est constitutus quasi medium quoddam inter creaturas corruptibiles et
incorruptibiles, nam anima eius est naturaliter incorruptibilis, corpus vero naturaliter corruptibile. Est autem
considerandum quod alio modo intentio naturae fertur ad corruptibiles, et incorruptibiles creaturas. Id enim per
se videtur esse de intentione naturae, quod est semper et perpetuum. Quod autem est solum secundum aliquod
tempus, non videtur esse principaliter de intentione naturae, sed quasi ad aliud ordinatum, alioquin, eo corrupto,
naturae intentio cassaretur.
Quia igitur in rebus corruptibilibus nihil est perpetuum et semper manens nisi species, bonum speciei est de
principali intentione naturae, ad cuius conservationem naturalis generatio ordinatur. Substantiae vero
incorruptibiles manent semper non solum secundum speciem, sed etiam secundum individua, et ideo etiam ipsa
individua sunt de principali intentione naturae.
Sic igitur homini ex parte corporis, quod corruptibile est secundum naturam suam, competit generatio. Ex parte
vero animae, quae incorruptibilis est, competit ei quod multitudo individuorum sit per se intenta a natura, vel
potius a naturae auctore, qui solus est humanarum animarum creator. Et ideo, ad multiplicationem humani
generis, generationem in humano genere statuit, etiam in statu innocentiae.
RA1
Ad primum ergo dicendum quod corpus hominis in statu innocentiae, quantum erat de se, corruptibile erat, sed
potuit praeservari a corruptione per animam. Et ideo non fuit homini subtrahenda generatio, quae debetur
corruptibilibus rebus.
RA2
Ad secundum dicendum quod generatio in statu innocentiae, etsi non fuisset propter conservationem speciei,
fuisset tamen propter multiplicationem individuorum.
RA3
Ad tertium dicendum quod in statu isto, multiplicatis dominis, necesse est fieri divisionem possessionum, quia
communitas possessionis est occasio discordiae, ut Philosophus dicit in II politic..
Sed in statu innocentiae fuissent voluntates hominum sic ordinatae, quod absque omni periculo discordiae
communiter usi fuissent, secundum quod unicuique eorum competeret, rebus quae eorum dominio subdebantur,
cum hoc etiam modo apud multos bonos viros observetur.
|a2 Articulus 2
AG1
Ad secundum sic proceditur. Videtur quod in statu innocentiae non fuisset generatio per coitum. Quia, ut
Damascenus dicit, primus homo erat in Paradiso terrestri sicut Angelus quidam. Sed in futuro resurrectionis
statu, quando erunt homines Angelis similes, neque nubent neque nubentur, ut dicitur Matth. XXII.
Ergo neque in Paradiso fuisset generatio per coitum.
AG2
Praeterea, primi homines in perfecta aetate conditi fuerunt.
Si igitur in eis ante peccatum generatio fuisset per coitum, fuissent etiam in Paradiso carnaliter coniuncti. Quod
patet esse falsum, secundum Scripturam.
AG3
Praeterea, in coniunctione carnali maxime efficitur homo similis bestiis, propter vehementiam delectationis, unde
etiam continentia laudatur, per quam homines ab huiusmodi delectationibus abstinent. Sed bestiis homo
499

