Ad primum ergo dicendum quod creaturae sensibiles significant aliquid sacrum, scilicet sapientiam et bonitatem
divinam, inquantum sunt in seipsis sacra, non autem inquantum nos per ea sanctificamur. Et ideo non possunt
dici sacramenta secundum quod nunc loquimur de sacramentis.
RA2
Ad secundum dicendum quod quaedam ad vetus testamentum pertinentia significabant sanctitatem Christi
secundum quod in se sanctus est. Quaedam vero significabant sanctitatem eius inquantum per eam nos
sanctificamur, sicut immolatio agni paschalis significabat immolationem Christi, qua sanctificati sumus.
Et talia dicuntur proprie veteris legis sacramenta.
RA3
Ad tertium dicendum quod res denominantur a fine et complemento.
Dispositio autem non est finis, sed perfectio. Et ideo ea quae significant dispositionem ad sanctitatem, non
dicuntur sacramenta, de quibus procedit obiectio; sed solum ea quae significant perfectionem sanctitatis
humanae.
|a3 Articulus 3
AG1
Ad tertium sic proceditur. Videtur quod sacramentum non sit signum nisi unius rei. Id enim quo multa
significantur, est signum ambiguum, et per consequens fallendi occasio, sicut patet de nominibus aequivocis. Sed
omnis fallacia debet removeri a christiana religione, secundum illud Coloss. II, videte ne quis vos seducat per
philosophiam et inanem fallaciam.
Ergo videtur quod sacramentum non sit signum plurium rerum.
AG2
Praeterea, sicut dictum est, sacramentum significat rem sacram inquantum est humanae sanctificationis causa.
Sed una sola est causa sanctificationis humanae, scilicet sanguis Christi, secundum illud Heb. Ult., Iesus, ut
sanctificaret per suum sanguinem populum, extra portam passus est.
Ergo videtur quod sacramentum non significet plura.
AG3
Praeterea, dictum est quod sacramentum proprie significat ipsum finem sanctificationis. Sed finis sanctificationis
est vita aeterna, secundum illud Rom. VI, habetis fructum vestrum in sanctificatione, finem vero vitam aeternam.
Ergo videtur quod sacramenta non significent nisi unam rem, scilicet vitam aeternam.
SC
Sed contra est quod in sacramento altaris est duplex res significata, scilicet corpus Christi verum et mysticum, ut
Augustinus dicit, in libro sententiarum prosperi.
CO
Respondeo dicendum quod, sicut dictum est, sacramentum proprie dicitur quod ordinatur ad significandam
nostram sanctificationem.
In qua tria possunt considerari, videlicet ipsa causa sanctificationis nostrae, quae est passio Christi; et forma
nostrae sanctificationis, quae consistit in gratia et virtutibus; et ultimus finis nostrae sanctificationis, qui est vita
aeterna.
Et haec omnia per sacramenta significantur. Unde sacramentum est et signum rememorativum eius quod
praecessit, scilicet passionis Christi; et demonstrativum eius quod in nobis efficitur per Christi passionem,
scilicet gratiae; et prognosticum, idest praenuntiativum, futurae gloriae.
RA1
Ad primum ergo dicendum quod tunc est signum ambiguum, praebens occasionem fallendi, quando significat
multa quorum unum non ordinatur ad aliud. Sed quando significat multa secundum quod ex eis quodam ordine
efficitur unum, tunc non est signum ambiguum, sed certum, sicut hoc nomen homo significat animam et corpus
prout ex eis constituitur humana natura. Et hoc modo sacramentum significat tria praedicta secundum quod
quodam ordine sunt unum.
RA2
Ad secundum dicendum quod sacramentum, in hoc quod significat rem sanctificantem, oportet quod significet
effectum, qui intelligitur in ipsa causa sanctificante prout est causa sanctificans.
RA3
Ad tertium dicendum quod sufficit ad rationem sacramenti quod significet perfectionem quae est forma, nec
oportet quod solum significet perfectionem quae est finis.
|a4 Articulus 4
AG1
Ad quartum sic proceditur. Videtur quod sacramentum non semper sit aliqua res sensibilis.
Quia secundum Philosophum, in libro priorum, omnis effectus suae causae signum est. Sed sicut sunt quidam
effectus sensibiles, ita etiam sunt quidam effectus intelligibiles, sicut scientia est effectus demonstrationis. Ergo
2372

