RA4
Ad quartum dicendum quod illi qui omnia propter Deum spernunt, tenentur manibus operari quando non habent
alias unde vivant, vel unde eleemosynas faciant in casu in quo facere eleemosynam cadit sub praecepto, non
autem aliter, ut dictum est.
Et secundum hoc loquitur Glossa inducta.
RA5
Ad quintum dicendum quod hoc quod apostoli manibus laboraverunt, quandoque quidem fuit necessitatis,
quandoque vero supererogationis. Necessitatis quidem, quando ab aliis victum invenire non poterant, unde super
illud I ad Cor. IV, laboramus operantes manibus nostris, dicit Glossa, quia nemo dat nobis.
Supererogationis autem, ut patet per id quod habetur I ad Cor. IX, ubi dicit apostolus quod non usus est potestate
quam habebat vivendi de evangelio.
Hac autem supererogatione utebatur apostolus tribus de causis.
Primo quidem, ut occasionem praedicandi auferret pseudoapostolis, qui propter sola temporalia praedicabant.
Unde dicit, II ad Cor. XI, quod autem facio, et faciam, ut amputem eorum occasionem, etc..
Secundo, ad evitandum gravamen eorum quibus praedicabat.
Unde dicit, II ad Cor. XII, quid minus habuistis prae ceteris ecclesiis, nisi quod ego ipse non gravavi vos? tertio,
ad dandum exemplum operandi otiosis.
Unde II ad Thess. III, dicit, nocte et die operantes, ut formam daremus vobis ad imitandum nos.
Quod tamen apostolus non faciebat in locis in quibus habebat facultatem quotidie praedicandi, sicut Athenis, ut
Augustinus dicit, in libro de operibus monachorum.
Non autem propter hoc religiosi tenentur apostolum in hoc imitari, cum non teneantur ad omnes
supererogationes.
Unde nec alii apostoli manibus operabantur.
|a4 Articulus 4
AG1
Ad quartum sic proceditur. Videtur quod religiosis non liceat de eleemosynis vivere.
Apostolus enim, I ad Tim. V, praecipit ut viduae quae possunt aliunde sustentari, non vivant de eleemosynis
ecclesiae, ut ecclesia sufficiat illis quae vere viduae sunt.
Et Hieronymus dicit, ad Damasum Papam, quod qui bonis parentum et opibus sustentari possunt, si quod
pauperum est accipiunt, sacrilegium profecto committunt, et per abusionem talium iudicium sibi manducant et
bibunt.
Sed religiosi possunt de labore manuum sustentari, si sint validi.
Ergo videtur quod peccent eleemosynas pauperum comedendo.
AG2
Praeterea, vivere de sumptibus fidelium est merces deputata praedicantibus evangelium pro suo labore vel opere,
secundum illud Matth. X, dignus est operarius cibo suo.
Sed praedicare evangelium non pertinet ad religiosos, sed maxime ad praelatos, qui sunt pastores et doctores.
Ergo religiosi non possunt licite vivere de eleemosynis fidelium.
AG3
Praeterea, religiosi sunt in statu perfectionis.
Sed perfectius est dare eleemosynas quam accipere, dicitur enim Act. XX, beatius est magis dare quam accipere.
Ergo non debent de eleemosynis vivere, sed magis ex operibus manuum suarum eleemosynas dare.
AG4
Praeterea, ad religiosos pertinet impedimenta virtutis et occasiones peccati vitare. Sed acceptio eleemosynarum
praebet occasionem peccati, et impedit virtutis actum.
Unde super illud II ad Thess. Ult., ut nosmetipsos formam daremus vobis etc., dicit Glossa, qui frequenter ad
alienam mensam comedit otio deditus, aduletur necesse est pascenti se.
Dicitur etiam Exod. XXIII, ne accipias munera, quae excaecant prudentes et mutant verba iustorum.
Et Prov. XXII dicitur, qui accipit mutuum, servus est faenerantis, quod est religioni contrarium, unde super illud
II ad Thess. III, ut nosmetipsos formam daremus etc., dicit Glossa, religio nostra ad libertatem homines advocat.
Ergo videtur quod religiosi non debeant de eleemosynis vivere.
AG5
Praeterea, religiosi praecipue tenentur imitari apostolorum perfectionem, unde apostolus dicit, ad philipp. III,
quicumque perfecti sumus, hoc sentiamus.
Sed apostolus nolebat vivere de sumptibus fidelium, ut occasionem auferret pseudoapostolis, sicut ipse dicit, II
ad Cor. XI, et ne scandalum poneretur infirmis, ut patet I ad Cor. IX.
Ergo videtur quod propter easdem causas religiosi debeant abstinere ne de eleemosynis vivant.

2020

