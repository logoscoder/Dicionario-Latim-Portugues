Ad primum ergo dicendum quod ad peccata intemperantiae maxime homo habet pronitatem, propter hoc quod
huiusmodi concupiscentiae et delectationes sunt nobis connaturales.
Et secundum hoc, dicuntur huiusmodi peccata esse maxime amica diabolo, non quia sint aliis graviora, sed quia
sunt apud homines frequentiora.
RA2
Ad secundum dicendum quod bonum rationis impeditur dupliciter, uno modo, per id quod est contrarium rationi;
alio modo, per id quod aufert usum rationis. Plus autem habet de ratione mali id quod contrariatur rationi, quam
quod ad horam usum rationis aufert usus enim rationis potest esse et bonus et malus, qui tollitur per ebrietatem;
sed bona virtutum, quae tolluntur per ea quae contrariantur rationi, sunt semper bona.
RA3
Ad tertium dicendum quod servitus est consecuta ex ebrietate occasionaliter, inquantum cham maledictionem
servitutis in sua posteritate accepit propter hoc quod irrisit patrem inebriatum.
Non autem servitus fuit directe poena ebrietatis.
|a4 Articulus 4
AG1
Ad quartum sic proceditur. Videtur quod ebrietas non excuset a peccato.
Dicit enim Philosophus, in III ethic., quod ebrius meretur duplices maledictiones.
Ergo ebrietas magis aggravat peccatum quam excuset.
AG2
Praeterea, peccatum non excusatur per peccatum, sed magis augetur. Ebrietas autem est peccatum. Ergo non
excusat a peccato.
AG3
Praeterea, Philosophus dicit, in VII ethic., quod sicut ratio hominis ligatur per ebrietatem, ita etiam ligatur per
concupiscentiam.
Sed concupiscentia non excusat a peccato.
Ergo etiam neque ebrietas.
SC
Sed contra est quod Lot excusatur ab incestu propter ebrietatem, ut dicit Augustinus, contra faustum.
CO
Respondeo dicendum quod in ebrietate duo attenduntur, sicut dictum est, scilicet defectus consequens, et actus
praecedens. Ex parte autem defectus consequentis, in quo ligatur usus rationis, ebrietas habet excusare peccatum,
inquantum causat involuntarium per ignorantiam. Sed ex parte actus praecedentis, videtur esse distinguendum.
Quia si ex actu illo praecedente subsecuta est ebrietas sine peccato, tunc peccatum sequens totaliter excusatur a
culpa, sicut forte accidit de Lot. Si autem actus praecedens fuit culpabilis, sic non totaliter aliquis excusatur a
peccato sequenti, quod scilicet redditur voluntarium ex voluntate praecedentis actus, inquantum scilicet aliquis,
dans operam rei illicitae, incidit in sequens peccatum. Diminuitur tamen peccatum sequens, sicut et diminuitur
ratio voluntarii.
Unde Augustinus dicit, contra faustum, quod Lot culpandus est non quantum ille incestus, sed quantum ebrietas
meruit.
RA1
Ad primum ergo dicendum quod Philosophus non dicit quod mereatur graviorem maledictionem ebrius, sed
quod mereatur duplices maledictiones, propter duplex peccatum.
Vel potest dici quod loquitur secundum legem cuiusdam Pittaci, qui, ut dicitur in II polit., statuit quod ebrii, si
percuterent, plus punirentur quam sobrii, quia pluries iniuriantur. In quo, ut ibidem Aristoteles dicit, videtur
magis respexisse ad utilitatem, ut scilicet cohiberentur iniuriae, quam ad veniam quam oportet habere de ebriis,
propter hoc quod non sunt sui compotes.
RA2
Ad secundum dicendum quod ebrietas habet excusare peccatum non ex ea parte qua est peccatum, sed ex parte
defectus consequentis, ut dictum est.
RA3
Ad tertium dicendum quod concupiscentia non totaliter ligat rationem, sicut ebrietas, nisi forte sit tanta quod
faciat hominem insanire. Et tamen passio concupiscentiae diminuit peccatum, quia levius est ex infirmitate quam
ex malitia peccare.
|q151 Quaestio 151
|a0 Prologus
Deinde considerandum est de castitate. Et primo, de ipsa virtute castitatis; secundo, de virginitate, quae est pars
castitatis; tertio, de luxuria, quae est vitium oppositum. Circa primum quaeruntur quatuor. Primo, utrum castitas
1836

