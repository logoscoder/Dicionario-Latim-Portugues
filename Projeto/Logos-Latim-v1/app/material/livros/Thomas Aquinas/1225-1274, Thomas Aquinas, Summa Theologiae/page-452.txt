Sed tamen Averroes, in comment. Tertii de anima, ponit quod in fine in hac vita homo pervenire potest ad hoc
quod intelligat substantias separatas, per continuationem vel unionem cuiusdam substantiae separatae nobis,
quam vocat intellectum agentem, qui quidem, cum sit substantia separata, naturaliter substantias separatas
intelligit. Unde cum fuerit nobis perfecte unitus, sic ut per eum perfecte intelligere possimus, intelligemus et nos
substantias separatas; sicut nunc per intellectum possibilem nobis unitum intelligimus res materiales. Ponit
autem intellectum agentem sic nobis uniri. Cum enim nos intelligamus per intellectum agentem et per
intelligibilia speculata, ut patet cum conclusiones intelligimus per principia intellecta; necesse est quod
intellectus agens comparetur ad intellecta speculata vel sicut agens principale ad instrumenta, vel sicut forma ad
materiam. His enim duobus modis attribuitur actio aliqua duobus principiis, principali quidem agenti et
instrumento, sicut sectio artifici et serrae; formae autem et subiecto, sicut calefactio calori et igni.
Sed utroque modo intellectus agens comparabitur ad intelligibilia speculata sicut perfectio ad perfectibile, et
actus ad potentiam.
Simul autem recipitur in aliquo perfectum et perfectio; sicut visibile in actu et lumen in pupilla. Simul igitur in
intellectu possibili recipiuntur intellecta speculata et intellectus agens.
Et quanto plura intellecta speculata recipimus, tanto magis appropinquamus ad hoc quod intellectus agens
perfecte uniatur nobis. Ita quod cum omnia intellecta speculata cognoverimus, intellectus agens perfecte unietur
nobis; et poterimus per eum omnia cognoscere materialia et immaterialia. Et in hoc ponit ultimam hominis
felicitatem. Nec refert, quantum ad propositum pertinet, utrum in illo statu felicitatis intellectus possibilis
intelligat substantias separatas per intellectum agentem, ut ipse sentit, vel, ut ipse imponit Alexandro, intellectus
possibilis nunquam intelligat substantias separatas (propter hoc quod ponit intellectum possibilem
corruptibilem), sed homo intelligat substantias separatas per intellectum agentem.
Sed praedicta stare non possunt. Primo quidem quia, si intellectus agens est substantia separata, impossibile est
quod per ipsam formaliter intelligamus, quia id quo formaliter agens agit, est forma et actus agentis; cum omne
agens agat inquantum est actu.
Sicut etiam supra dictum est circa intellectum possibilem.
Secundo quia, secundum modum praedictum, intellectus agens, si est substantia separata, non uniretur nobis
secundum suam substantiam; sed solum lumen eius, secundum quod participatur in intellectis speculatis; et non
quantum ad alias actiones intellectus agentis, ut possimus per hoc intelligere substantias immateriales. Sicut dum
videmus colores illuminatos a sole, non unitur nobis substantia solis, ut possimus actiones solis agere; sed solum
nobis unitur lumen solis ad visionem colorum.
Tertio, quia dato quod secundum modum praedictum uniretur nobis substantia intellectus agentis, tamen ipsi non
ponunt quod intellectus agens totaliter uniatur nobis secundum unum intelligibile vel duo, sed secundum omnia
intellecta speculata.
Sed omnia intellecta speculata deficiunt a virtute intellectus agentis, quia multo plus est intelligere substantias
separatas, quam intelligere omnia materialia.
Unde manifestum est quod etiam intellectis omnibus materialibus, non sic uniretur intellectus agens nobis, ut
possemus intelligere per eum substantias separatas. Quarto, quia intelligere omnia intellecta materialia vix
contingit alicui in hoc mundo; et sic nullus, vel pauci ad felicitatem pervenirent.
Quod est contra Philosophum, in I ethic., qui dicit quod felicitas est quoddam bonum commune, quod potest
pervenire omnibus non orbatis ad virtutem.
Est etiam contra rationem quod finem alicuius speciei ut in paucioribus consequantur ea quae continentur sub
specie.
Quinto, quia Philosophus dicit expresse, in I ethic., quod felicitas est operatio secundum perfectam virtutem.
Et enumeratis multis virtutibus, in decimo, concludit quod felicitas ultima, consistens in cognitione maximorum
intelligibilium, est secundum virtutem sapientiae, quam posuerat in sexto esse caput scientiarum speculativarum.
Unde patet quod Aristoteles posuit ultimam felicitatem hominis in cognitione substantiarum separatarum, qualis
potest haberi per scientias speculativas, et non per continuationem intellectus agentis a quibusdam confictam.
Sexto, quia supra ostensum est quod intellectus agens non est substantia separata, sed virtus quaedam animae, ad
eadem active se extendens, ad quae se extendit intellectus possibilis receptive, quia, ut dicitur in III de anima,
intellectus possibilis est quo est omnia fieri, intellectus agens quo est omnia facere.
Uterque ergo intellectus se extendit, secundum statum praesentis vitae, ad materialia sola; quae intellectus agens
facit intelligibilia actu, et recipiuntur in intellectu possibili.
Unde secundum statum praesentis vitae, neque per intellectum possibilem, neque per intellectum agentem,
possumus intelligere substantias immateriales secundum seipsas.
RA1
Ad primum ergo dicendum quod ex illa auctoritate Augustini haberi potest quod illud quod mens nostra de
cognitione incorporalium rerum accipere potest, per seipsam cognoscere possit. Et hoc adeo verum est, ut etiam
apud Philosophos dicatur quod scientia de anima est principium quoddam ad cognoscendum substantias
separatas.

452

