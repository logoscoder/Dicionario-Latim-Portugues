Caritas autem est amor Dei, cuius bonum immutabile est, quia ipse est sua bonitas. Et ex hoc ipso quod amatur
est in amante per nobilissimum sui effectum, secundum illud I Ioan. IV, qui manet in caritate, in Deo manet et
Deus in eo.
Et ideo spirituale gaudium, quod de Deo habetur, ex caritate causatur.
RA1
Ad primum ergo dicendum quod quandiu sumus in corpore dicimur peregrinari a Domino, in comparatione ad
illam praesentiam qua quibusdam est praesens per speciei visionem, unde et apostolus subdit ibidem, per fidem
enim ambulamus, et non per speciem.
Est autem praesens etiam se amantibus etiam in hac vita per gratiae inhabitationem.
RA2
Ad secundum dicendum quod luctus qui beatitudinem meretur est de his quae sunt beatitudini contraria. Unde
eiusdem rationis est quod talis luctus ex caritate causetur, et gaudium spirituale de Deo, quia eiusdem rationis est
gaudere de aliquo bono et tristari de his quae ei repugnant.
RA3
Ad tertium dicendum quod de Deo potest esse spirituale gaudium dupliciter, uno modo, secundum quod
gaudemus de bono divino in se considerato; alio modo, secundum quod gaudemus de bono divino prout a nobis
participatur. Primum autem gaudium melius est, et hoc procedit principaliter ex caritate. Sed secundum gaudium
procedit etiam ex spe, per quam expectamus divini boni fruitionem. Quamvis etiam ipsa fruitio, vel perfecta vel
imperfecta, secundum mensuram caritatis obtineatur.
|a2 Articulus 2
AG1
Ad secundum sic proceditur. Videtur quod gaudium spirituale quod ex caritate causatur recipiat admixtionem
tristitiae.
Congaudere enim bonis proximi ad caritatem pertinet, secundum illud I ad Cor. XIII, caritas non gaudet super
iniquitate, congaudet autem veritati.
Sed hoc gaudium recipit permixtionem tristitiae, secundum illud Rom. XII, gaudere cum gaudentibus, flere cum
flentibus.
Ergo gaudium spirituale caritatis admixtionem tristitiae patitur.
AG2
Praeterea, poenitentia, sicut dicit Gregorius, est anteacta mala flere, et flenda iterum non committere.
Sed vera poenitentia non est sine caritate.
Ergo gaudium caritatis habet tristitiae admixtionem.
AG3
Praeterea, ex caritate contingit quod aliquis desiderat esse cum Christo, secundum illud philipp. I, desiderium
habens dissolvi et esse cum Christo.
Sed ex isto desiderio sequitur in homine quaedam tristitia, secundum illud psalm., heu mihi, quia incolatus meus
prolongatus est.
Ergo gaudium caritatis recipit admixtionem tristitiae.
SC
Sed contra est quod gaudium caritatis est gaudium de divina sapientia. Sed huiusmodi gaudium non habet
permixtionem tristitiae, secundum illud Sap. VIII, non habet amaritudinem conversatio illius.
Ergo gaudium caritatis non patitur permixtionem tristitiae.
CO
Respondeo dicendum quod ex caritate causatur duplex gaudium de Deo, sicut supra dictum est.
Unum quidem principale, quod est proprium caritatis, quo scilicet gaudemus de bono divino secundum se
considerato. Et tale gaudium caritatis permixtionem tristitiae non patitur, sicut nec illud bonum de quo gaudetur
potest aliquam mali admixtionem habere.
Et ideo apostolus dicit, ad philipp. IV, gaudete in Domino semper.
Aliud autem est gaudium caritatis quo gaudet quis de bono divino secundum quod participatur a nobis. Haec
autem participatio potest impediri per aliquod contrarium. Et ideo ex hac parte gaudium caritatis potest habere
permixtionem tristitiae, prout scilicet aliquis tristatur de eo quod repugnat participationi divini boni vel in nobis
vel in proximis, quos tanquam nosipsos diligimus.
RA1
Ad primum ergo dicendum quod fletus proximi non est nisi de aliquo malo. Omne autem malum importat
defectum participationis summi boni. Et ideo intantum caritas facit condolere proximo inquantum participatio
divini boni in eo impeditur.
RA2
Ad secundum dicendum quod peccata dividunt inter nos et Deum, ut dicitur Isaiae LIX.

1330

