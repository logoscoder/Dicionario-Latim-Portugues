Ergo fides nullo modo purificat Cor.
SC
Sed contra est quod dicit Petrus, Act. XV, fide purificans corda eorum.
CO
Respondeo dicendum quod impuritas uniuscuiusque rei consistit in hoc quod rebus vilioribus immiscetur, non
enim dicitur argentum esse impurum ex permixtione auri, per quam melius redditur, sed ex permixtione plumbi
vel stanni. Manifestum est autem quod rationalis creatura dignior est omnibus temporalibus et corporalibus
creaturis. Et ideo impura redditur ex hoc quod temporalibus se subiicit per amorem. A qua quidem impuritate
purificatur per contrarium motum, dum scilicet tendit in id quod est supra se, scilicet in Deum. In quo quidem
motu primum principium est fides, accedentem enim ad Deum oportet credere, ut dicitur Heb. XI.
Et ideo primum principium purificationis cordis est fides, quae si perficiatur per caritatem formatam, perfectam
purificationem causat.
RA1
Ad primum ergo dicendum quod ea quae sunt in intellectu sunt principia eorum quae sunt in affectu, inquantum
scilicet bonum intellectum movet affectum.
RA2
Ad secundum dicendum quod fides etiam informis excludit quandam impuritatem sibi oppositam, scilicet
impuritatem erroris, quae contingit ex hoc quod intellectus humanus inordinate inhaeret rebus se inferioribus,
dum scilicet vult secundum rationes rerum sensibilium metiri divina. Sed quando per caritatem formatur, tunc
nullam impuritatem secum compatitur, quia universa delicta operit caritas, ut dicitur Prov. X.
RA3
Ad tertium dicendum quod obscuritas fidei non pertinet ad impuritatem culpae, sed magis ad naturalem defectum
intellectus humani, secundum statum praesentis vitae.
|q8 Quaestio 8
|a0 Prologus
Deinde considerandum est de dono intellectus et scientiae, quae respondent virtuti fidei. Et circa donum
intellectus quaeruntur octo. Primo, utrum intellectus sit donum spiritus sancti. Secundo, utrum possit simul esse
in eodem cum fide. Tertio, utrum intellectus qui est donum sit speculativus tantum, vel etiam practicus. Quarto,
utrum omnes qui sunt in gratia habeant donum intellectus. Quinto, utrum hoc donum inveniatur in aliquibus
absque gratia. Sexto, quomodo se habeat donum intellectus ad alia dona. Septimo, de eo quod respondet huic
dono in beatitudinibus.
Octavo, de eo quod respondet ei in fructibus.
|a1 Articulus 1
AG1
Ad primum sic proceditur. Videtur quod intellectus non sit donum spiritus sancti. Dona enim gratuita
distinguuntur a donis naturalibus, superadduntur enim eis. Sed intellectus est quidam habitus naturalis in anima,
quo cognoscuntur principia naturaliter nota, ut patet in VI ethic..
Ergo non debet poni donum spiritus sancti.
AG2
Praeterea, dona divina participantur a creaturis secundum earum proportionem et modum, ut patet per
dionysium, in libro de div. Nom..
Sed modus humanae naturae est ut non simpliciter veritatem cognoscat, quod pertinet ad rationem intellectus,
sed discursive, quod est proprium rationis, ut patet per dionysium, in VII cap. De div. Nom..
Ergo cognitio divina quae hominibus datur magis debet dici donum rationis quam intellectus.
AG3
Praeterea, in potentiis animae intellectus contra voluntatem dividitur, ut patet in III de anima.
Sed nullum donum spiritus sancti dicitur voluntas. Ergo etiam nullum donum spiritus sancti debet dici
intellectus.
SC
Sed contra est quod dicitur Isaiae XI, requiescet super eum spiritus Domini, spiritus sapientiae et intellectus.
CO
Respondeo dicendum quod nomen intellectus quandam intimam cognitionem importat, dicitur enim intelligere
quasi intus legere.
Et hoc manifeste patet considerantibus differentiam intellectus et sensus, nam cognitio sensitiva occupatur circa
qualitates sensibiles exteriores; cognitio autem intellectiva penetrat usque ad essentiam rei, obiectum enim
intellectus est quod quid est, ut dicitur in III de anima.

1217

