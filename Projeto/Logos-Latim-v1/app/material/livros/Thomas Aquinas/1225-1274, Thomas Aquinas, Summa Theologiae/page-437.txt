sicut similitudo rei sensibilis est forma sensus in actu. Unde non sequitur quod species intelligibilis abstracta sit
id quod actu intelligitur, sed quod sit similitudo eius.
RA2
Ad secundum dicendum quod, cum dicitur intellectum in actu, duo importantur, scilicet res quae intelligitur, et
hoc quod est ipsum intelligi. Et similiter cum dicitur universale abstractum, duo intelliguntur, scilicet ipsa natura
rei, et abstractio seu universalitas. Ipsa igitur natura cui accidit vel intelligi vel abstrahi, vel intentio
universalitatis, non est nisi in singularibus; sed hoc ipsum quod est intelligi vel abstrahi, vel intentio
universalitatis, est in intellectu. Et hoc possumus videre per simile in sensu. Visus enim videt colorem pomi sine
eius odore. Si ergo quaeratur ubi sit color qui videtur sine odore manifestum est quod color qui videtur, non est
nisi in pomo; sed quod sit sine odore perceptus, hoc accidit ei ex parte visus, inquantum in visu est similitudo
coloris et non odoris.
Similiter humanitas quae intelligitur, non est nisi in hoc vel in illo homine, sed quod humanitas apprehendatur
sine individualibus conditionibus, quod est ipsam abstrahi, ad quod sequitur intentio universalitatis, accidit
humanitatis secundum quod percipitur ab intellectu, in quo est similitudo naturae speciei, et non individualium
principiorum.
RA3
Ad tertium dicendum quod in parte sensitiva invenitur duplex operatio. Una secundum solam immutationem, et
sic perficitur operatio sensus per hoc quod immutatur a sensibili.
Alia operatio est formatio, secundum quod vis imaginativa format sibi aliquod idolum rei absentis, vel etiam
nunquam visae.
Et utraque haec operatio coniungitur in intellectu. Nam primo quidem consideratur passio intellectus possibilis
secundum quod informatur specie intelligibili. Qua quidem formatus, format secundo vel definitionem vel
divisionem vel compositionem, quae per vocem significatur. Unde ratio quam significat nomen, est definitio; et
enuntiatio significat compositionem et divisionem intellectus. Non ergo voces significant ipsas species
intelligibiles; sed ea quae intellectus sibi format ad iudicandum de rebus exterioribus.
|a3 Articulus 3
AG1
Ad tertium sic proceditur. Videtur quod magis universalia non sint priora in nostra cognitione intellectuali.
Quia ea quae sunt priora et notiora secundum naturam, sunt posteriora et minus nota secundum nos. Sed
universalia sunt priora secundum naturam, quia prius est a quo non convertitur subsistendi consequentia. Ergo
universalia sunt posteriora in cognitione nostri intellectus.
AG2
Praeterea, composita sunt priora quoad nos quam simplicia. Sed universalia sunt simpliciora. Ergo sunt posterius
nota quoad nos.
AG3
Praeterea, Philosophus dicit, in I physic. Quod definitum prius cadit in cognitione nostra quam partes
definitionis.
Sed universaliora sunt partes definitionis minus universalium, sicut animal est pars definitionis hominis. Ergo
universalia sunt posterius nota quoad nos.
AG4
Praeterea, per effectus devenimus in causas et principia. Sed universalia sunt quaedam principia.
Ergo universalia sunt posterius nota quoad nos.
SC
Sed contra est quod dicitur in I physic., quod ex universalibus in singularia oportet devenire.
CO
Respondeo dicendum quod in cognitione nostri intellectus duo oportet considerare. Primo quidem, quod cognitio
intellectiva aliquo modo a sensitiva primordium sumit. Et quia sensus est singularium, intellectus autem
universalium; necesse est quod cognitio singularium, quoad nos, prior sit quam universalium cognitio. Secundo
oportet considerare quod intellectus noster de potentia in actum procedit. Omne autem quod procedit de potentia
in actum, prius pervenit ad actum incompletum, qui est medius inter potentiam et actum, quam ad actum
perfectum. Actus autem perfectus ad quem pervenit intellectus, est scientia completa, per quam distincte et
determinate res cognoscuntur. Actus autem incompletus est scientia imperfecta, per quam sciuntur res indistincte
sub quadam confusione, quod enim sic cognoscitur, secundum quid cognoscitur in actu, et quodammodo in
potentia.
Unde Philosophus dicit, in I physic., quod sunt primo nobis manifesta et certa confusa magis; posterius autem
cognoscimus distinguendo distincte principia et elementa.
Manifestum est autem quod cognoscere aliquid in quo plura continentur, sine hoc quod habeatur propria notitia
uniuscuiusque eorum quae continentur in illo, est cognoscere aliquid sub confusione quadam. Sic autem potest

437

