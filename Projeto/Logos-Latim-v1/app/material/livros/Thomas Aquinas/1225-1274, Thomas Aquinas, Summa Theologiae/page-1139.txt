Consequenter considerandum est de exteriori principio humanorum actuum, scilicet de Deo, prout ab ipso per
gratiam adiuvamur ad recte agendum. Et primo, considerandum est de gratia Dei; secundo, de causa eius; tertio,
de eius effectibus. Prima autem consideratio erit tripartita, nam primo considerabimus de necessitate gratiae;
secundo, de ipsa gratia quantum ad eius essentiam; tertio, de eius divisione. Circa primum quaeruntur decem.
Primo, utrum absque gratia possit homo aliquod verum cognoscere.
Secundo, utrum absque gratia Dei possit homo aliquod bonum facere vel velle. Tertio, utrum homo absque gratia
possit Deum diligere super omnia. Quarto, utrum absque gratia possit praecepta legis observare. Quinto, utrum
absque gratia possit mereri vitam aeternam. Sexto, utrum homo possit se ad gratiam praeparare sine gratia.
Septimo, utrum homo sine gratia possit resurgere a peccato. Octavo, utrum absque gratia possit homo vitare
peccatum. Nono, utrum homo gratiam consecutus possit, absque alio divino auxilio, bonum facere et vitare
peccatum.
Decimo, utrum possit perseverare in bono per seipsum.
|a1 Articulus 1
AG1
Ad primum sic proceditur. Videtur quod homo sine gratia nullum verum cognoscere possit.
Quia super illud I Cor. XII, nemo potest dicere, Dominus Iesus, nisi in spiritu sancto, dicit Glossa Ambrosii,
omne verum, a quocumque dicatur, a spiritu sancto est.
Sed spiritus sanctus habitat in nobis per gratiam.
Ergo veritatem cognoscere non possumus sine gratia.
AG2
Praeterea, Augustinus dicit, in I soliloq., quod disciplinarum certissima talia sunt qualia illa quae a sole
illustrantur ut videri possint; Deus autem ipse est qui illustrat; ratio autem ita est in mentibus ut in oculis est
aspectus; mentis autem oculi sunt sensus animae.
Sed sensus corporis, quantumcumque sit purus, non potest aliquod visibile videre sine solis illustratione. Ergo
humana mens, quantumcumque sit perfecta, non potest ratiocinando veritatem cognoscere absque illustratione
divina.
Quae ad auxilium gratiae pertinet.
AG3
Praeterea, humana mens non potest veritatem intelligere nisi cogitando; ut patet per Augustinum XIV de Trin..
Sed apostolus dicit, II ad Cor. III, non sufficientes sumus aliquid cogitare a nobis, quasi ex nobis.
Ergo homo non potest cognoscere veritatem per seipsum sine auxilio gratiae.
SC
Sed contra est quod Augustinus dicit, in I retract., non approbo quod in oratione dixi, Deus, qui non nisi mundos
verum scire voluisti. Responderi enim potest multos etiam non mundos multa scire vera.
Sed per gratiam homo mundus efficitur; secundum illud Psalmi L, cor mundum crea in me, Deus; et spiritum
rectum innova in visceribus meis.
Ergo sine gratia potest homo per seipsum veritatem cognoscere.
CO
Respondeo dicendum quod cognoscere veritatem est usus quidam, vel actus, intellectualis luminis, quia
secundum apostolum, ad Ephes. V, omne quod manifestatur, lumen est.
Usus autem quilibet quendam motum importat, large accipiendo motum secundum quod intelligere et velle
motus quidam esse dicuntur, ut patet per Philosophum in III de anima.
Videmus autem in corporalibus quod ad motum non solum requiritur ipsa forma quae est principium motus vel
actionis; sed etiam requiritur motio primi moventis. Primum autem movens in ordine corporalium est corpus
caeleste. Unde quantumcumque ignis habeat perfectum calorem, non alteraret nisi per motionem caelestis
corporis. Manifestum est autem quod, sicut omnes motus corporales reducuntur in motum caelestis corporis sicut
in primum movens corporale; ita omnes motus tam corporales quam spirituales reducuntur in primum movens
simpliciter, quod est Deus. Et ideo quantumcumque natura aliqua corporalis vel spiritualis ponatur perfecta, non
potest in suum actum procedere nisi moveatur a Deo.
Quae quidem motio est secundum suae providentiae rationem; non secundum necessitatem naturae, sicut motio
corporis caelestis. Non solum autem a Deo est omnis motio sicut a primo movente; sed etiam ab ipso est omnis
formalis perfectio sicut a primo actu. Sic igitur actio intellectus, et cuiuscumque entis creati, dependet a Deo
quantum ad duo, uno modo, inquantum ab ipso habet formam per quam agit; alio modo, inquantum ab ipso
movetur ad agendum.
Unaquaeque autem forma indita rebus creatis a Deo, habet efficaciam respectu alicuius actus determinati, in
quem potest secundum suam proprietatem, ultra autem non potest nisi per aliquam formam superadditam, sicut
aqua non potest calefacere nisi calefacta ab igne. Sic igitur intellectus humanus habet aliquam formam, scilicet
ipsum intelligibile lumen, quod est de se sufficiens ad quaedam intelligibilia cognoscenda, ad ea scilicet in
1139

