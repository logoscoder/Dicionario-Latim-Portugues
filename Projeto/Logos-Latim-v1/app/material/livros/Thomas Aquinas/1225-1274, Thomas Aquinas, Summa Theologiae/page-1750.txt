Martyrium autem, inter omnes actus virtuosos, maxime demonstrat perfectionem caritatis. Quia tanto magis
ostenditur aliquis aliquam rem amare, quanto pro ea rem magis amatam contemnit, et rem magis odiosam eligit
pati. Manifestum est autem quod inter omnia alia bona praesentis vitae, maxime amat homo ipsam vitam, et e
contrario maxime odit ipsam mortem, et praecipue cum doloribus corporalium tormentorum, quorum metu etiam
bruta animalia a maximis voluptatibus absterrentur, ut Augustinus dicit, in libro octoginta trium quaest..
Et secundum hoc patet quod martyrium inter ceteros actus humanos est perfectior secundum suum genus, quasi
maximae caritatis signum, secundum illud Ioan. XV, maiorem caritatem nemo habet quam ut animam suam
ponat quis pro amicis suis.
RA1
Ad primum ergo dicendum quod nullus est actus perfectionis sub consilio cadens qui in aliquo eventu non cadat
sub praecepto, quasi de necessitate salutis existens, sicut Augustinus dicit, in libro de adulterinis coniugiis, quod
aliquis incidit in necessitatem continentiae servandae propter absentiam vel infirmitatem uxoris.
Et ideo non est contra perfectionem martyrii si in aliquo casu sit de necessitate salutis. Est enim aliquis casus in
quo martyrium perferre non est de necessitate salutis, puta cum ex zelo fidei et caritate fraterna multoties
leguntur sancti martyres sponte se obtulisse martyrio. Illa autem praecepta sunt intelligenda secundum
praeparationem animi.
RA2
Ad secundum dicendum quod martyrium complectitur id quod summum in obedientia esse potest, ut scilicet
aliquis sit obediens usque ad mortem, sicut de Christo legitur, philipp. II, quod factus est obediens usque ad
mortem.
Unde patet quod martyrium secundum se est perfectius quam obedientia absolute dicta.
RA3
Ad tertium dicendum quod ratio illa procedit de martyrio secundum propriam speciem actus, ex qua non habet
excellentiam inter omnes actus virtutum, sicut nec fortitudo est excellentior inter omnes virtutes.
|a4 Articulus 4
AG1
Ad quartum sic proceditur. Videtur quod mors non sit de ratione martyrii.
Dicit enim Hieronymus, in sermone de assumptione, recte dixerim quod Dei genitrix virgo et martyr fuit,
quamvis in pace vitam finierit.
Et Gregorius dicit, quamvis occasio persecutionis desit, habet tamen pax suum martyrium, quia etsi carnis colla
ferro non subiicimus, spirituali tamen gladio carnalia desideria in mente trucidamus.
Ergo absque passione mortis potest esse martyrium.
AG2
Praeterea, pro integritate carnis servanda aliquae mulieres leguntur laudabiliter vitam suam contempsisse, et ita
videtur quod corporalis integritas castitatis praeferatur vitae corporali. Sed quandoque ipsa integritas carnis
aufertur, vel auferri intentatur, pro confessione fidei christianae, ut patet de Agnete et Lucia. Ergo videtur quod
martyrium magis debeat dici si aliqua mulier pro fide Christi integritatem carnis perdat, quam si etiam vitam
perderet corporalem.
Unde et Lucia dixit, si me invitam feceris violari, castitas mihi duplicabitur ad coronam.
AG3
Praeterea, martyrium est fortitudinis actus. Ad fortitudinem autem pertinet non solum mortem non formidare, sed
nec alias adversitates, ut Augustinus dicit, in VI musicae.
Sed multae sunt aliae adversitates praeter mortem, quas aliqui possunt sustinere pro fide Christi, sicut carcerem,
exilium, rapinam bonorum, ut patet ad Heb. X.
Unde et sancti Marcelli Papae martyrium celebratur, qui tamen fuit in carcere mortuus. Ergo non est de
necessitate martyrii quod aliquis sustineat poenam mortis.
AG4
Praeterea, martyrium est actus meritorius, ut dictum est.
Sed actus meritorius non potest esse post mortem.
Ergo ante mortem. Et ita mors non est de ratione martyrii.
SC
Sed contra est quod maximus dicit, in quodam sermone, de martyre, quod vincit pro fide moriendo qui vinceretur
sine fide vivendo.
CO
Respondeo dicendum quod, sicut dictum est, martyr dicitur quasi testis fidei christianae, per quam nobis visibilia
pro invisibilibus contemnenda proponuntur, ut dicitur Heb. XI. Ad martyrium ergo pertinet ut homo testificetur
fidem, se opere ostendens cuncta praesentia contemnere, ut ad futura et ad invisibilia bona perveniat. Quandiu
autem homini remanet vita corporalis, nondum opere se ostendit temporalia cuncta despicere, consueverunt enim

1750

