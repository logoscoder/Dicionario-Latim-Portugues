dicitur II Cor. VIII, pro se pauperum hostiam voluit offerri, sicut et in ipsa nativitate pannis involvitur et
reclinatur in praesepio.
Nihilominus tamen huiusmodi aves figurae congruunt. Turtur enim, quia est avis loquax, praedicationem et
confessionem fidei significat; quia vero est animal castum, significat castitatem; quia vero est animal solitarium,
significat contemplationem.
Columba vero est animal mansuetum et simplex, mansuetudinem et simplicitatem significans. Est autem animal
gregale, unde significat vitam activam. Et ideo huiusmodi hostia significabat perfectionem Christi et membrorum
eius.
Utrumque autem animal, propter consuetudinem gemendi, praesentes sanctorum luctus designat, sed turtur, quae
est solitaria, significat orationum lacrimas; columba vero, quae est gregalis, significat publicas orationes
ecclesiae.
Utrumque tamen animal duplicatum offertur, ut sanctitas sit non solum in anima, sed etiam in corpore.
|a4 Articulus 4
AG1
Ad quartum sic proceditur. Videtur quod inconvenienter mater Dei purganda ad templum accesserit. Purgatio
enim non videtur esse nisi ab immunditia. Sed in beata virgine nulla fuit immunditia, ut ex supra dictis patet.
Ergo non debuit ut purganda ad templum accedere.
AG2
Praeterea, Levit. XII dicitur, mulier quae, suscepto semine, peperit masculum, immunda erit septem diebus, et
ideo ei praecipitur quod non ingrediatur sanctuarium, donec impleantur dies purgationis eius.
Sed beata virgo peperit masculum sine virili semine. Non ergo debuit venire ad templum purganda.
AG3
Praeterea, purgatio ab immunditia non fit nisi per gratiam. Sed sacramenta veteris legis gratiam non conferebant,
sed ipsa potius secum gratiae auctorem habebat. Non ergo conveniens fuit ut beata virgo ad templum purganda
veniret.
SC
Sed contra est auctoritas Scripturae, qua dicitur, Luc. II, quod impleti sunt dies purgationis mariae secundum
legem Moysi.
CO
Respondeo dicendum quod, sicut plenitudo gratiae a Christo derivatur in matrem, ita decuit ut mater humilitati
filii conformaretur, humilibus enim Deus dat gratiam, ut dicitur Iac. IV. Et ideo, sicut Christus, licet legi non
esset obnoxius, voluit tamen circumcisionem et alia legis onera subire, ad demonstrandum humilitatis et
obedientiae exemplum, et ut approbaret legem, et ut calumniae occasionem Iudaeis tolleret; propter easdem
rationes voluit et matrem suam implere legis observantias, quibus tamen non erat obnoxia.
RA1
Ad primum ergo dicendum quod, licet beata virgo nullam haberet immunditiam, voluit tamen purgationis
observantiam implere, non propter indigentiam, sed propter legis praeceptum.
Et ideo signanter evangelista dicit quod completi sunt dies purgationis eius secundum legem, ipsa enim
secundum se purgatione non indigebat.
RA2
Ad secundum dicendum quod signanter Moyses videtur fuisse locutus, ad excipiendam ab immunditia matrem
Dei, quae non peperit suscepto semine.
Et ideo patet quod non obligatur ad impletionem illius praecepti, sed voluntarie purgationis observantiam
implevit, ut dictum est.
RA3
Ad tertium dicendum quod legalia sacramenta non purgabant ab immunditia culpae, quod fit per gratiam, sed
hanc purgationem praefigurabant, purgabant enim purgatione quadam carnali ab immunditia irregularitatis
cuiusdam; sicut in secunda parte dictum est.
Neutram tamen immunditiam beata virgo contraxerat. Et ideo non indigebat purgari.
|q38 Quaestio 38
|a0 Prologus
Deinde considerandum est de baptismo quo Christus baptizatus est.
Et quia Christus baptizatus est baptismo ioannis, primo considerandum est de baptismo ioannis in communi;
secundo, de baptizatione Christi. Circa primum quaeruntur sex.
Primo, utrum conveniens fuerit quod ioannes baptizaret. Secundo, utrum ille baptismus fuerit a Deo. Tertio,
utrum contulerit gratiam quarto, utrum alii praeter Christum illo baptismo debuerint baptizari. Quinto, utrum

2249

