Alio modo requiritur aliquid ex necessitate ad baptismum, sine quo character baptismi imprimi non potest. Et sic
recta fides baptizati non requiritur ex necessitate ad baptismum, sicut nec recta fides baptizantis, dummodo
adsint cetera quae sunt de necessitate sacramenti. Non enim sacramentum perficitur per iustitiam hominis dantis
vel suscipientis baptismum, sed per virtutem Dei.
RA1
Ad primum ergo dicendum quod Dominus loquitur ibi de baptismo secundum quod perducit homines ad salutem
secundum gratiam iustificantem, quod quidem sine recta fide esse non potest.
Et ideo signanter dicit, qui crediderit et baptizatus fuerit, salvus erit.
RA2
Ad secundum dicendum quod ecclesia intendit homines baptizare ut emundentur a peccato, secundum illud
Isaiae XXVII, hic est omnis fructus, ut auferatur peccatum.
Et ideo, quantum est de se, non intendit dare baptismum nisi habentibus rectam fidem, sine qua non est remissio
peccatorum.
Et propter hoc interrogat ad baptismum accedentes, an credant.
Si tamen sine recta fide aliquis baptismum suscipiat extra ecclesiam, non percipit illud ad suam salutem.
Unde Augustinus dicit, ecclesia Paradiso comparata indicat nobis posse quidem baptismum eius homines etiam
foris accipere, sed salutem beatitudinis extra eam neminem percipere vel tenere.
RA3
Ad tertium dicendum quod etiam non habens rectam fidem circa alios articulos, potest habere rectam fidem circa
sacramentum baptismi, et ita non impeditur quin possit habere intentionem suscipiendi sacramentum baptismi. Si
tamen etiam circa hoc sacramentum non recte sentiat, sufficit ad perceptionem sacramenti generalis intentio qua
intendit suscipere baptismum sicut Christus instituit, et sicut ecclesia tradit.
RA4
Ad quartum dicendum quod, sicut sacramentum baptismi non est conferendum ei qui non vult ab aliis peccatis
recedere, ita nec etiam ei qui non vult infidelitatem deserere. Uterque tamen suscipit sacramentum si ei
conferatur, licet non ad salutem.
|a9 Articulus 9
AG1
Ad nonum sic proceditur. Videtur quod pueri non sint baptizandi.
In eo enim qui baptizatur requiritur intentio suscipiendi sacramentum, ut supra dictum est.
Huiusmodi autem intentionem non possunt pueri habere, cum non habeant usum liberi arbitrii.
Ergo videtur quod non possint suscipere sacramentum baptismi.
AG2
Praeterea, baptismus est fidei sacramentum, ut supra dictum est.
Sed pueri non habent fidem, quae consistit in credentium voluntate, ut Augustinus dicit, super Ioan..
Nec etiam potest dici quod salventur in fide parentum, quia quandoque parentes sunt infideles, et sic magis per
eorum infidelitatem damnarentur.
Ergo videtur quod pueri non possint baptizari.
AG3
Praeterea, I Pet. III dicitur quod homines salvos facit baptisma, non carnis depositio sordium, sed conscientiae
bonae interrogatio in Deum.
Sed pueri neque conscientiam habent bonam vel malam, cum non habeant usum rationis, neque etiam
convenienter ipsi interrogantur cum non intelligant. Ergo non debent pueri baptizari.
SC
Sed contra est quod dionysius dicit, ult. Cap. Eccl. Hier., divini nostri duces, scilicet apostoli, probaverunt
infantes recipi ad baptismum.
CO
Respondeo dicendum quod, sicut apostolus dicit, Rom. V, si unius delicto mors regnavit per unum, scilicet per
Adam, multo magis abundantiam gratiae et donationis et iustitiae accipientes in vita regnabunt per unum, Iesum
Christum.
Pueri autem ex peccato Adae peccatum originale contrahunt, quod patet ex hoc quod sunt mortalitati subiecti,
quae per peccatum primi hominis in omnes pertransiit, ut ibidem apostolus dicit.
Unde multo magis pueri possunt per Christum gratiam suscipere, ut regnent in vita aeterna.
Ipse autem Dominus dicit, Ioan. III, nisi quis renatus fuerit ex aqua et spiritu sancto, non potest introire in
regnum Dei.
Unde necessarium fuit pueros baptizare, ut, sicut per Adam damnationem incurrerunt nascendo, ita per Christum
salutem consequantur renascendo. Fuit etiam conveniens pueros baptizari ut a pueritia nutriti in his quae sunt
christianae vitae, firmius in ea perseverent, iuxta illud Prov. XXII, adolescens iuxta viam suam, etiam cum
senuerit, non recedet ab ea.
2432

