Sed hoc etiam observatur in iustitia, non enim eadem poena punitur qui percutit principem, et qui percutit
privatam personam. Ergo etiam iustitia non habet medium rei, sed medium rationis.
SC
Sed contra est quod Philosophus, in V ethic., assignat medium iustitiae secundum proportionalitatem
arithmeticam, quod est medium rei.
CO
Respondeo dicendum quod, sicut supra dictum est, aliae virtutes morales consistunt principaliter circa passiones,
quarum rectificatio non attenditur nisi secundum comparationem ad ipsum hominem cuius sunt passiones,
secundum scilicet quod irascitur et concupiscit prout debet secundum diversas circumstantias. Et ideo medium
talium virtutum non accipitur secundum proportionem unius rei ad alteram, sed solum secundum comparationem
ad ipsum virtuosum. Et propter hoc in ipsis est medium solum secundum rationem quoad nos. Sed materia
iustitiae est exterior operatio secundum quod ipsa, vel res cuius est usus, debitam proportionem habet ad aliam
personam.
Et ideo medium iustitiae consistit in quadam proportionis aequalitate rei exterioris ad personam exteriorem.
Aequale autem est realiter medium inter maius et minus, ut dicitur in X metaphys..
Unde iustitia habet medium rei.
RA1
Ad primum ergo dicendum quod hoc medium rei est etiam medium rationis. Et ideo in iustitia salvatur ratio
virtutis moralis.
RA2
Ad secundum dicendum quod bonum simpliciter dupliciter dicitur.
Uno modo, quod est omnibus modis bonum, sicut virtutes sunt bonae. Et sic in his quae sunt bona simpliciter
non est accipere medium et extrema. Alio modo dicitur aliquid simpliciter bonum quia est absolute bonum,
scilicet secundum suam naturam consideratum, quamvis per abusum possit fieri malum, sicut patet de divitiis et
honoribus. Et in talibus potest accipi superfluum, diminutum et medium quantum ad homines, qui possunt eis uti
vel bene vel male.
Ei sic circa simpliciter bona dicitur esse iustitia.
RA3
Ad tertium dicendum quod iniuria illata aliam proportionem habet ad principem, et aliam ad personam privatam.
Et ideo oportet aliter adaequare utramque iniuriam per vindictam.
Quod pertinet ad diversitatem rei, et non solum ad diversitatem rationis.
|a11 Articulus 11
AG1
Ad undecimum sic proceditur. Videtur quod actus iustitiae non sit reddere unicuique quod suum est.
Augustinus enim, XIV de Trin., attribuit iustitiae subvenire miseris.
Sed in subveniendo miseris non tribuimus eis quae sunt eorum, sed magis quae sunt nostra. Ergo iustitiae actus
non est tribuere unicuique quod suum est.
AG2
Praeterea, tullius, in I de offic., dicit quod beneficentia, quam benignitatem vel liberalitatem appellari licet, ad
iustitiam pertinet.
Sed liberalitatis est de proprio dare alicui, non de eo quod est eius. Ergo iustitiae actus non est reddere unicuique
quod suum est.
AG3
Praeterea, ad iustitiam pertinet non solum res dispensare debito modo, sed etiam iniuriosas actiones cohibere,
puta homicidia, adulteria et alia huiusmodi. Sed reddere quod suum est videtur solum ad dispensationem rerum
pertinere. Ergo non sufficienter per hoc notificatur actus iustitiae quod dicitur actus eius esse reddere unicuique
quod suum est.
SC
Sed contra est quod Ambrosius dicit, in I de offic., iustitia est quae unicuique quod suum est tribuit, alienum non
vindicat, utilitatem propriam negligit ut communem aequitatem custodiat.
CO
Respondeo dicendum quod, sicut dictum est, materia iustitiae est operatio exterior secundum quod ipsa, vel res
qua per eam utimur, proportionatur alteri personae, ad quam per iustitiam ordinamur. Hoc autem dicitur esse
suum uniuscuiusque personae quod ei secundum proportionis aequalitatem debetur. Et ideo proprius actus
iustitiae nihil est aliud quam reddere unicuique quod suum est.
RA1
Ad primum ergo dicendum quod iustitiae, cum sit virtus cardinalis, quaedam aliae virtutes secundariae
adiunguntur, sicut misericordia, liberalitas et aliae huiusmodi virtutes, ut infra patebit.

1466

