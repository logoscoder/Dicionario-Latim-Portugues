Ad secundum dicendum quod, quia beata virgo fuit in originali concepta, fuit in Abraham sicut curatione
indigens. Et ideo fuit ibi decimata, velut inde descendens secundum seminalem rationem.
De corpore autem Christi non est sic, ut dictum est.
RA3
Ad tertium dicendum quod caro Christi dicitur fuisse in antiquis patribus peccato obnoxia, secundum qualitatem
quam habuit in ipsis parentibus, qui fuerunt decimati. Non autem secundum qualitatem quam habet prout est actu
in Christo, qui non est decimatus.
RA4
Ad quartum dicendum quod sacerdotium leviticum secundum carnis originem derivabatur. Unde non minus fuit
in Abraham quam in levi. Unde per hoc quod Abraham decimas dedit melchisedec tanquam maiori, ostenditur
sacerdotium melchisedec, inquantum gerit figuram Christi, esse maius sacerdotio levitico. Sacerdotium autem
Christi non sequitur carnis originem, sed gratiam spiritualem. Et ideo potest esse quod pater dedit decimas alicui
sacerdoti tanquam minor maiori, et tamen filius eius, si sit pontifex, est maior illo sacerdote, non propter carnis
originem, sed propter gratiam spiritualem, quam habet a Christo.
|q32 Quaestio 32
|a0 Prologus
Deinde considerandum est de principio activo in conceptione Christi. Et circa hoc quaeruntur quatuor. Primo,
utrum spiritus sanctus fuerit principium activum conceptionis Christi. Secundo, utrum possit dici quod Christus
sit conceptus de spiritu sancto.
Tertio, utrum possit dici quod spiritus sanctus sit pater Christi secundum carnem. Quarto, utrum beata virgo
aliquid active egerit in conceptione Christi.
|a1 Articulus 1
AG1
Ad primum sic proceditur. Videtur quod efficere conceptionem Christi non debeat attribui spiritui sancto.
Quia, ut Augustinus dicit, in I de Trin., indivisa sunt opera trinitatis, sicut et indivisa est essentia trinitatis.
Sed efficere conceptionem Christi est quoddam opus divinum.
Ergo videtur quod non magis sit attribuendum spiritui sancto quam patri vel filio.
AG2
Praeterea, apostolus dicit, Galat. IV, cum venit plenitudo temporis, misit Deus filium suum factum ex muliere,
quod exponens Augustinus, IV de Trin., dicit, eo utique missum, quo factum ex muliere.
Sed missio filii attribuitur praecipue patri, ut in prima parte habitum est.
Ergo et conceptio, secundum quam factus est ex muliere, debet praecipue patri attribui.
AG3
Praeterea, Proverb. IX dicitur, sapientia aedificavit sibi domum.
Est autem sapientia Dei ipse Christus, secundum illud I Cor. I, Christum Dei virtutem et Dei sapientiam.
Domus autem huius sapientiae est corpus Christi, quod etiam dicitur templum eius, secundum illud Ioan. II, hoc
autem dicebat de templo corporis sui.
Ergo videtur quod efficere conceptionem corporis Christi debeat praecipue attribui filio. Non ergo spiritui
sancto.
SC
Sed contra est quod dicitur Luc. I, spiritus sanctus superveniet in te, etc..
CO
Respondeo dicendum quod conceptionem corporis Christi tota trinitas est operata, attribuitur tamen hoc spiritui
sancto, triplici ratione. Primo quidem, quia hoc congruit causae incarnationis quae consideratur ex parte Dei.
Spiritus enim sanctus est amor patris et filii, ut in prima parte habitum est.
Hoc autem ex maximo Dei amore provenit, ut filius Dei carnem sibi assumeret in utero virginali, unde dicitur
Ioan. III, sic Deus dilexit mundum ut filium suum unigenitum daret.
Secundo, quia hoc congruit causae incarnationis ex parte naturae assumptae. Quia per hoc datur intelligi quod
humana natura assumpta est a filio Dei in unitatem personae non ex aliquibus meritis, sed ex sola gratia, quae
spiritui sancto attribuitur, secundum illud I Cor. XII, divisiones gratiarum sunt, idem autem spiritus.
Unde Augustinus dicit, in enchirid., iste modus quo est natus Christus de spiritu sancto, insinuat nobis gratiam
Dei, qua homo, nullis praecedentibus meritis, ex ipso primo exordio naturae suae quo esse coepit, verbo Dei
copularetur in tantam unitatem personae ut idem ipse esset filius Dei.
Tertio, quia hoc congruit termino incarnationis. Ad hoc enim terminata est incarnatio ut homo ille qui
concipiebatur, esset sanctus et filius Dei. Utrumque autem horum attribuitur spiritui sancto. Nam per ipsum
efficiuntur homines filii Dei, secundum illud Galat. IV, quoniam estis filii Dei, misit Deus spiritum filii sui in
corda nostra, clamantem, abba, pater.
2219

