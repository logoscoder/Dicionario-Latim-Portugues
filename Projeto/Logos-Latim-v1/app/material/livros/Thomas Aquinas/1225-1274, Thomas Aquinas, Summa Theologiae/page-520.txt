|q105 Quaestio 105
|a0 Prologus
Deinde considerandum est de secundo effectu gubernationis divinae qui est mutatio creaturarum. Et primo, de
mutatione creaturarum a Deo; secundo, de mutatione unius creaturae ab alia. Circa primum quaeruntur octo.
Primo, utrum Deus immediate possit movere materiam ad formam. Secundo, utrum immediate possit movere
aliquod corpus. Tertio, utrum possit movere intellectum. Quarto, utrum possit movere voluntatem. Quinto, utrum
Deus operetur in omni operante.
Sexto, utrum possit aliquid facere praeter ordinem rebus inditum.
Septimo, utrum omnia quae sic Deus facit, sint miracula.
Octavo, de diversitate miraculorum.
|a1 Articulus 1
AG1
Ad primum sic proceditur. Videtur quod Deus non possit immediate movere materiam ad formam.
Sicut enim probat Philosophus in VII metaphys., formam in hac materia nihil facere potest nisi forma quae est in
materia, quia simile facit sibi simile. Sed Deus non est forma in materia. Ergo non potest causare formam in
materia.
AG2
Praeterea, si aliquod agens se habeat ad multa, nullum eorum producet, nisi determinetur ad ipsum per aliquid
aliud, ut enim in III de anima dicitur, universalis opinio non movet nisi mediante aliqua particulari
apprehensione. Sed virtus divina est universalis causa omnium. Ergo non potest producere aliquam particularem
formam, nisi mediante aliquo particulari agente.
AG3
Praeterea, sicut esse commune dependet a prima causa universali, ita esse determinatum dependet a determinatis
causis particularibus, ut supra habitum est.
Sed determinatum esse alicuius rei est per propriam eius formam. Ergo propriae rerum formae non producuntur a
Deo, nisi mediantibus causis particularibus.
SC
Sed contra est quod dicitur Gen. II, formavit Deus hominem de limo terrae.
CO
Respondeo dicendum quod Deus immediate potest movere materiam ad formam. Quia ens in potentia passiva
reduci potest in actum, a potentia activa quae eam sub sua potestate continet. Cum igitur materia contineatur sub
potestate divina, utpote a Deo producta, potest reduci in actum per divinam potentiam. Et hoc est moveri
materiam ad formam, quia forma nihil aliud est quam actus materiae.
RA1
Ad primum ergo dicendum quod effectus aliquis invenitur assimilari causae agenti dupliciter. Uno modo,
secundum eandem speciem; ut homo generatur ab homine, et ignis ab igne.
Alio modo, secundum virtualem continentiam, prout scilicet forma effectus virtualiter continetur in causa, et sic
animalia ex putrefactione generata, et plantae et corpora mineralia assimilantur soli et stellis, quorum virtute
generantur. Sic igitur effectus causae agenti similatur secundum totum illud ad quod se extendit virtus agentis.
Virtus autem Dei se extendit ad formam et materiam, ut supra habitum est.
Unde compositum quod generatur, similatur Deo secundum virtualem continentiam, sicut similatur composito
generanti per similitudinem speciei.
Unde sicut compositum generans potest movere materiam ad formam generando compositum sibi simile, ita et
Deus. Non autem aliqua alia forma non in materia existens, quia materia non continetur in virtute alterius
substantiae separatae. Et ideo Daemones et Angeli operantur circa haec visibilia, non quidem imprimendo
formas, sed adhibendo corporalia semina.
RA2
Ad secundum dicendum quod ratio illa procederet, si Deus ageret, ex necessitate naturae. Sed quia agit per
voluntatem et intellectum, qui cognoscit rationes proprias omnium formarum, et non solum universales; inde est
quod potest determinate hanc vel illam formam materiae imprimere.
RA3
Ad tertium dicendum quod hoc ipsum quod causae secundae ordinantur ad determinatos effectus est illis a Deo.
Unde Deus, quia alias causas ordinat ad determinatos effectus, potest etiam determinatos effectus producere per
seipsum.
|a2 Articulus 2
AG1

520

