Et primo, de ipsis secundum se; secundo, de causa eorum; tertio, de duratione ipsorum. Circa primum quaeruntur
quatuor.
Primo, quae sit ratio praeceptorum caeremonialium.
Secundo, utrum sint figuralia. Tertio, utrum debuerint esse multa.
Quarto, de distinctione ipsorum.
|a1 Articulus 1
AG1
Ad primum sic proceditur. Videtur quod ratio praeceptorum caeremonialium non in hoc consistat quod pertinent
ad cultum Dei.
In lege enim veteri dantur Iudaeis quaedam praecepta de abstinentia ciborum, ut patet Levit. XI; et etiam de
abstinendo ab aliquibus vestimentis, sicut illud Levit. XIX, vestem quae ex duobus texta est, non indueris; et
iterum quod praecipitur Num. XV, ut faciant sibi fimbrias per angulos palliorum.
Sed huiusmodi non sunt praecepta moralia, quia non manent in nova lege. Nec etiam iudicialia, quia non
pertinent ad iudicium faciendum inter homines. Ergo sunt caeremonialia. Sed in nullo pertinere videntur ad
cultum Dei. Ergo non est ratio caeremonialium praeceptorum quod pertineant ad cultum Dei.
AG2
Praeterea, dicunt quidam quod praecepta caeremonialia dicuntur illa quae pertinent ad solemnitates, quasi
dicerentur a cereis, qui in solemnitatibus accenduntur.
Sed multa alia sunt pertinentia ad cultum Dei praeter solemnitates. Ergo non videtur quod praecepta
caeremonialia ea ratione dicantur, quia pertinent ad cultum Dei.
AG3
Praeterea, secundum quosdam quasi normae, idest regulae, salutis, nam chaire in Graeco idem est quod salve.
Sed omnia praecepta legis sunt regulae salutis, et non solum illa quae pertinent ad Dei cultum. Ergo non solum
illa praecepta dicuntur caeremonialia quae pertinent ad cultum Dei.
AG4
Praeterea, Rabbi Moyses dicit quod praecepta caeremonialia dicuntur quorum ratio non est manifesta.
Sed multa pertinentia ad cultum Dei habent rationem manifestam, sicut observatio sabbati, et celebratio phase et
Scenopegiae, et multorum aliorum, quorum ratio assignatur in lege.
Ergo caeremonialia non sunt quae pertinent ad cultum Dei.
SC
Sed contra est quod dicitur Exod. XVIII, esto populo in his quae ad Deum pertinent, ostendasque populo
caeremonias et ritum colendi.
CO
Respondeo dicendum quod, sicut supra dictum est, caeremonialia praecepta determinant praecepta moralia in
ordine ad Deum, sicut iudicialia determinant praecepta moralia in ordine ad proximum. Homo autem ordinatur
ad Deum per debitum cultum. Et ideo caeremonialia proprie dicuntur quae ad cultum Dei pertinent.
Ratio autem huius nominis posita est supra, ubi praecepta caeremonialia ab aliis sunt distincta.
RA1
Ad primum ergo dicendum quod ad cultum Dei pertinent non solum sacrificia et alia huiusmodi, quae immediate
ad Deum ordinari videntur, sed etiam debita praeparatio colentium Deum ad cultum ipsius, sicut etiam in aliis
quaecumque sunt praeparatoria ad finem, cadunt sub scientia quae est de fine.
Huiusmodi autem praecepta quae dantur in lege de vestibus et cibis colentium Deum, et aliis huiusmodi,
pertinent ad quandam praeparationem ipsorum ministrantium, ut sint idonei ad cultum Dei, sicut etiam
specialibus observantiis aliqui utuntur qui sunt in ministerio regis. Unde etiam sub praeceptis caeremonialibus
continentur.
RA2
Ad secundum dicendum quod illa expositio nominis non videtur esse multum conveniens, praesertim cum non
multum inveniatur in lege quod in solemnitatibus cerei accenderentur, sed in ipso etiam candelabro lucernae cum
oleo olivarum praeparabantur, ut patet Lev. XXIV.
Nihilominus tamen potest dici quod in solemnitatibus omnia illa quae pertinebant ad cultum Dei, diligentius
observabantur, et secundum hoc, in observatione solemnitatum omnia caeremonialia includuntur.
RA3
Ad tertium dicendum quod nec illa expositio nominis videtur esse multum conveniens, nomen enim caeremoniae
non est Graecum, sed Latinum. Potest tamen dici quod, cum salus hominis sit a Deo, praecipue illa praecepta
videntur esse salutis regulae, quae hominem ordinant ad Deum.
Et sic caeremonialia dicuntur quae ad cultum Dei pertinent.
RA4

1074

