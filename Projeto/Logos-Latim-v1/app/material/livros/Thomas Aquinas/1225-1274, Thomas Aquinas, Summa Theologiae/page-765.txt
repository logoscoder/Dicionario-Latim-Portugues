Unde non posset causam doloris inferre.
RA3
Ad tertium dicendum quod exteriora agentia possunt esse causa motuum appetitivorum, inquantum causant
praesentiam obiecti.
Et hoc modo potestas maior ponitur causa doloris.
|q37 Quaestio 37
|a0 Prologus
Deinde considerandum est de effectibus doloris vel tristitiae.
Et circa hoc quaeruntur quatuor. Primo, utrum dolor auferat facultatem addiscendi. Secundo, utrum aggravatio
animi sit effectus tristitiae vel doloris. Tertio, utrum tristitia vel dolor debilitet omnem operationem. Quarto,
utrum tristitia noceat corpori magis quam aliae passiones animae.
|a1 Articulus 1
AG1
Ad primum sic proceditur. Videtur quod dolor non auferat facultatem addiscendi.
Dicitur enim Isaiae XXVI, cum feceris iudicia tua in terra, iustitiam discent omnes habitatores orbis.
Et infra, in tribulatione murmuris doctrina tua eis, sed ex iudiciis Dei, et tribulatione, sequitur dolor seu tristitia
in cordibus hominum. Ergo dolor vel tristitia non tollit, sed magis auget facultatem addiscendi.
AG2
Praeterea, Isaiae XXVIII, dicitur, quem docebit scientiam? et quem intelligere faciet auditum? ablactatos a lacte,
avulsos ab uberibus idest a delectationibus. Sed dolor et tristitia maxime tollunt delectationes, impedit enim
tristitia omnem delectationem, ut dicitur in VII ethic.; et Eccli. XI dicitur quod malitia unius horae oblivionem
facit luxuriae maximae.
Ergo dolor non tollit, sed magis praebet facultatem addiscendi.
AG3
Praeterea, tristitia interior praeeminet dolori exteriori, ut supra dictum est.
Sed simul cum tristitia potest homo addiscere. Ergo multo magis simul cum dolore corporali.
SC
Sed contra est quod Augustinus dicit, in I soliloq., quanquam acerrimo dolore dentium his diebus torquerer, non
quidem sinebar animo volvere nisi ea quae iam forte didiceram. A discendo autem penitus impediebar, ad quod
mihi tota intentione animi opus erat.
CO
Respondeo dicendum quod, quia omnes potentiae animae in una essentia animae radicantur, necesse est quod,
quando intentio animae vehementer trahitur ad operationem unius potentiae, retrahatur ab operatione alterius,
unius enim animae non potest esse nisi una intentio. Et propter hoc, si aliquid ad se trahat totam intentionem
animae, vel magnam partem ipsius, non compatitur secum aliquid aliud quod magnam attentionem requirat.
Manifestum est autem quod dolor sensibilis maxime trahit ad se intentionem animae, quia naturaliter
unumquodque tota intentione tendit ad repellendum contrarium, sicut etiam in rebus naturalibus apparet.
Similiter etiam manifestum est quod ad addiscendum aliquid de novo, requiritur studium et conatus cum magna
intentione, ut patet per illud quod dicitur Prov. II, si quaesieris sapientiam quasi pecuniam, et sicut thesauros
effoderis eam, tunc intelliges disciplinam.
Et ideo si sit dolor intensus, impeditur homo ne tunc aliquid addiscere possit. Et tantum potest intendi, quod nec
etiam, instante dolore, potest homo aliquid considerare etiam quod prius scivit. In hoc tamen attenditur diversitas
secundum diversitatem amoris quem homo habet ad addiscendum vel considerandum, qui quanto maior fuerit,
magis retinet intentionem animi, ne omnino feratur ad dolorem.
RA1
Ad primum ergo dicendum quod tristitia moderata, quae excludit evagationem animi, potest conferre ad
disciplinam suscipiendam, et praecipue eorum per quae homo sperat se posse a tristitia liberari. Et hoc modo in
tribulatione murmuris homines doctrinam Dei magis recipiunt.
RA2
Ad secundum dicendum quod tam delectatio quam dolor, inquantum ad se trahunt animae intentionem,
impediunt considerationem rationis, unde in VII ethic. Dicitur quod impossibile est in ipsa delectatione
venereorum, aliquid intelligere.
Sed tamen dolor magis trahit ad se intentionem animae quam delectatio, sicut etiam videmus in rebus
naturalibus, quod actio corporis naturalis magis intenditur in contrarium; sicut aqua calefacta magis patitur a
frigido, ut fortius congeletur.
Si ergo dolor seu tristitia fuerit moderata, per accidens potest conferre ad addiscendum, inquantum aufert
superabundantiam delectationum. Sed per se impedit, et si intendatur, totaliter aufert.
765

