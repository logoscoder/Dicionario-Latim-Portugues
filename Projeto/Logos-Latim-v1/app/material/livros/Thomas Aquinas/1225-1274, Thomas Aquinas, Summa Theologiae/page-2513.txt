RA1
Ad primum ergo dicendum quod peccata venialia, etsi non contrarientur caritati quantum ad habitum,
contrariantur tamen ei quantum ad fervorem actus, qui excitatur per hoc sacramentum.
Ratione cuius peccata venialia tolluntur.
RA2
Ad secundum dicendum quod illud verbum non est intelligendum quin aliqua hora possit homo esse absque
omni reatu peccati venialis, sed quia vitam istam sancti non ducunt sine peccatis venialibus.
RA3
Ad tertium dicendum quod maior est virtus caritatis, cuius est hoc sacramentum, quam venialium peccatorum,
nam caritas tollit per suum actum peccata venialia, quae tamen non possunt totaliter impedire actum caritatis. Et
eadem ratio est de hoc sacramento.
|a5 Articulus 5
AG1
Ad quintum sic proceditur. Videtur quod per hoc sacramentum tota poena peccati remittatur. Homo enim per hoc
sacramentum suscipit in se effectum passionis Christi, ut dictum est, sicut et per baptismum. Sed per baptismum
percipit homo remissionem omnis poenae virtute passionis Christi, quae sufficienter satisfecit pro omnibus
peccatis, ut ex supra dictis patet.
Ergo videtur quod per hoc sacramentum homini remittatur totus reatus poenae.
AG2
Praeterea, Alexander Papa dicit, nihil in sacrificiis maius esse potest quam corpus et sanguis Christi.
Sed per sacrificia veteris legis homo satisfaciebat pro peccatis suis, dicitur enim Levit. IV et V, si peccaverit
homo, offeret (hoc vel illud) pro peccato suo, et remittetur ei.
Ergo multo magis hoc sacramentum valet ad remissionem omnis poenae.
AG3
Praeterea, constat quod per hoc sacramentum aliquid de reatu poenae dimittitur, unde et in satisfactione
quibusdam iniungitur quod pro se faciant Missas celebrare. Sed qua ratione una pars poenae dimittitur, eadem
ratione et alia, cum virtus Christi, quae in hoc sacramento continetur, sit infinita.
Ergo videtur quod per hoc sacramentum tota poena tollatur.
SC
Sed contra est quod, secundum hoc, non esset homini alia poena iniungenda, sicut nec baptizato iniungitur.
CO
Respondeo dicendum quod hoc sacramentum simul est et sacrificium et sacramentum, sed rationem sacrificii
habet inquantum offertur; rationem autem sacramenti inquantum sumitur. Et ideo effectum sacramenti habet in
eo qui sumit, effectum autem sacrificii in eo qui offert, vel in his pro quibus offertur.
Si igitur consideretur ut sacramentum, habet dupliciter effectum, uno modo, directe ex VI sacramenti; alio modo,
quasi ex quadam concomitantia; sicut et circa continentiam sacramenti dictum est.
Ex VI quidem sacramenti, directe habet illum effectum ad quem est institutum. Non est autem institutum ad
satisfaciendum, sed ad spiritualiter nutriendum per unionem ad Christum et ad membra eius, sicut et
nutrimentum unitur nutrito. Sed quia haec unitas fit per caritatem, ex cuius fervore aliquis consequitur
remissionem non solum culpae, sed etiam poenae; inde est quod ex consequenti, per quandam concomitantiam
ad principalem effectum, homo consequitur remissionem poenae; non quidem totius, sed secundum modum suae
devotionis et fervoris.
Inquantum vero est sacrificium, habet vim satisfactivam.
Sed in satisfactione magis attenditur affectus offerentis quam quantitas oblationis, unde et Dominus dixit, Luc.
XXI, de vidua quae obtulit duo aera, quod plus omnibus misit.
Quamvis igitur haec oblatio ex sui quantitate sufficiat ad satisfaciendum pro omni poena, tamen fit satisfactoria
illis pro quibus offertur, vel etiam offerentibus, secundum quantitatem suae devotionis, et non pro tota poena.
RA1
Ad primum ergo dicendum quod sacramentum baptismi directe ordinatur ad remissionem culpae et poenae, non
autem eucharistia, quia baptismus datur homini quasi commorienti Christo; eucharistia autem quasi nutriendo et
perficiendo per Christum.
Unde non est similis ratio.
RA2
Ad secundum dicendum quod alia sacrificia et oblationes non operabantur remissionem totius poenae, neque
quantum ad quantitatem oblati, sicut hoc sacrificium; neque quantum ad devotionem hominis, ex qua contingit
quod etiam hic non tollitur tota poena.
RA3
Ad tertium dicendum quod hoc quod tollitur pars poenae et non tota per hoc sacramentum, non contingit ex
defectu virtutis Christi, sed ex defectu devotionis humanae.
2513

