Unde Philosophus inter post praedicamenta habere ponit, quae scilicet diversa rerum genera consequuntur; sicut
sunt opposita, et prius et posterius, et alia huiusmodi. Sed inter ea quae habentur, talis videtur esse distinctio,
quod quaedam sunt in quibus nihil est medium inter habens et id quod habetur, sicut inter subiectum et
qualitatem vel quantitatem nihil est medium. Quaedam vero sunt in quibus est aliquid medium inter utrumque,
sed sola relatio, sicut dicitur aliquis habere socium vel amicum. Quaedam vero sunt inter quae est aliquid
medium, non quidem actio vel passio, sed aliquid per modum actionis vel passionis, prout scilicet unum est
ornans vel tegens, et aliud ornatum aut tectum, unde Philosophus dicit, in V metaphys., quod habitus dicitur
tanquam actio quaedam habentis et habiti, sicut est in illis quae circa nos habemus. Et ideo in his constituitur
unum speciale genus rerum, quod dicitur praedicamentum habitus, de quo dicit Philosophus, in V metaphys.,
quod inter habentem indumentum, et indumentum quod habetur, est habitus medius.
Si autem sumatur habere prout res aliqua dicitur quodam modo se habere in seipsa vel ad aliud; cum iste modus
se habendi sit secundum aliquam qualitatem, hoc modo habitus quaedam qualitas est, de quo Philosophus, in V
metaphys., dicit quod habitus dicitur dispositio secundum quam bene vel male disponitur dispositum, et aut
secundum se aut ad aliud, ut sanitas habitus quidam est.
Et sic loquimur nunc de habitu.
Unde dicendum est quod habitus est qualitas.
RA1
Ad primum ergo dicendum quod obiectio illa procedit de habere communiter sumpto, sic enim est commune ad
multa genera, ut dictum est.
RA2
Ad secundum dicendum quod ratio illa procedit de habitu secundum quod intelligitur aliquid medium inter
habens et id quod habetur, sic enim est quoddam praedicamentum,
RA3
Ad tertium dicendum quod dispositio quidem semper importat ordinem alicuius habentis partes, sed hoc
contingit tripliciter, ut statim ibidem Philosophus subdit, scilicet aut secundum locum, aut secundum potentiam,
aut secundum speciem. In quo, ut simplicius dicit in commento praedicamentorum, comprehendit omnes
dispositiones. Corporales quidem, in eo quod dicit secundum locum, et hoc pertinet ad praedicamentum situs,
qui est ordo partium in loco. Quod autem dicit secundum potentiam, includit illas dispositiones quae sunt in
praeparatione et idoneitate nondum perfecte, sicut scientia et virtus inchoata. Quod autem dicit secundum
speciem, includit perfectas dispositiones, quae dicuntur habitus, sicut scientia et virtus complete.
|a2 Articulus 2
AG1
Ad secundum sic proceditur. Videtur quod habitus non sit determinata species qualitatis.
Quia, ut dictum est, habitus, secundum quod est qualitas, dicitur dispositio secundum quam bene aut male
disponitur dispositum.
Sed hoc contingit secundum quamlibet qualitatem, nam et secundum figuram contingit aliquid bene vel male
esse dispositum, et similiter secundum calorem et frigus, et secundum omnia huiusmodi.
Ergo habitus non est determinata species qualitatis.
AG2
Praeterea, Philosophus, in praedicamentis, caliditatem et frigiditatem dicit esse dispositiones vel habitus, sicut
aegritudinem et sanitatem. Sed calor et frigus sunt in tertia specie qualitatis. Ergo habitus vel dispositio non
distinguuntur ab aliis speciebus qualitatis.
AG3
Praeterea, difficile mobile non est differentia pertinens ad genus qualitatis, sed magis pertinet ad motum vel
passionem.
Nullum autem genus determinatur ad speciem per differentiam alterius generis; sed oportet differentias per se
advenire generi, ut Philosophus dicit, in VII metaphys..
Ergo, cum habitus dicatur esse qualitas difficile mobilis, videtur quod non sit determinata species qualitatis.
SC
Sed contra est quod Philosophus dicit, in praedicamentis, quod una species qualitatis est habitus et dispositio.
CO
Respondeo dicendum quod Philosophus, in praedicamentis, ponit inter quatuor species qualitatis primam,
dispositionem et habitum. Quarum quidem specierum differentias sic assignat simplicius, in commento
praedicamentorum, dicens quod qualitatum quaedam sunt naturales, quae secundum naturam insunt, et semper,
quaedam autem sunt adventitiae, quae ab extrinseco efficiuntur, et possunt amitti. Et haec quidem, quae sunt
adventitiae, sunt habitus et dispositiones, secundum facile et difficile amissibile differentes. Naturalium autem
qualitatum quaedam sunt secundum id quod aliquid est in potentia, et sic est secunda species qualitatis.

810

