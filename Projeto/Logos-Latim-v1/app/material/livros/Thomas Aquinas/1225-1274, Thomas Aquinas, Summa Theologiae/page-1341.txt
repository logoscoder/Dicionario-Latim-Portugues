SC
Sed contra est quod apostolus dicit, ad Gal. Ult., dum tempus habemus, operemur bonum ad omnes.
CO
Respondeo dicendum quod, sicut supra dictum est, beneficentia consequitur amorem ex ea parte qua movet
superiora ad provisionem inferiorum. Gradus autem in hominibus non sunt immutabiles, sicut in Angelis, quia
homines possunt pati multiplices defectus; unde qui est superior secundum aliquid, vel est vel potest esse inferior
secundum aliud. Et ideo, cum dilectio caritatis se extendat ad omnes, etiam beneficentia se debet extendere ad
omnes, pro loco tamen et tempore, omnes enim actus virtutum sunt secundum debitas circumstantias limitandi.
RA1
Ad primum ergo dicendum quod, simpliciter loquendo, non possumus omnibus benefacere in speciali, nullus
tamen est de quo non possit occurrere casus in quo oporteat ei benefacere etiam in speciali. Et ideo caritas
requirit ut homo, etsi non actu alicui benefaciat, habeat tamen hoc in sui animi praeparatione, ut benefaciat
cuicumque si tempus adesset. Aliquod tamen beneficium est quod possumus omnibus impendere, si non in
speciali saltem in generali, sicut cum oramus pro omnibus fidelibus et infidelibus.
RA2
Ad secundum dicendum quod in peccatore duo sunt, scilicet culpa et natura. Est ergo subveniendum peccatori
quantum ad sustentationem naturae, non est autem ei subveniendum ad fomentum culpae; hoc enim non esset
benefacere, sed potius malefacere.
RA3
Ad tertium dicendum quod excommunicatis et reipublicae hostibus sunt beneficia subtrahenda inquantum per
hoc arcentur a culpa.
Si tamen immineret necessitas, ne natura deficeret, esset eis subveniendum, debito tamen modo, puta ne fame aut
siti morerentur, aut aliquod huiusmodi dispendium, nisi secundum ordinem iustitiae, paterentur.
|a3 Articulus 3
AG1
Ad tertium sic proceditur. Videtur quod non sit magis benefaciendum his qui sunt nobis magis coniuncti.
Dicitur enim Luc. XIV, cum facis prandium aut cenam, noli vocare amicos tuos neque fratres neque cognatos.
Sed isti sunt maxime coniuncti. Ergo non est magis benefaciendum coniunctis, sed potius extraneis indigentibus,
sequitur enim, sed cum facis convivium, voca pauperes et debiles, etc..
AG2
Praeterea, maximum beneficium est quod homo aliquem in bello adiuvet. Sed miles in bello magis debet iuvare
extraneum commilitonem quam consanguineum hostem.
Ergo beneficia non sunt magis exhibenda magis coniunctis.
AG3
Praeterea, prius sunt debita restituenda quam gratuita beneficia impendenda. Sed debitum est quod aliquis
impendat beneficium ei a quo accepit. Ergo benefactoribus magis est benefaciendum quam propinquis.
AG4
Praeterea, magis sunt diligendi parentes quam filii, ut supra dictum est.
Sed magis est benefaciendum filiis, quia non debent filii thesaurizare parentibus, ut dicitur II ad Cor. XII.
Ergo non est magis benefaciendum magis coniunctis.
SC
Sed contra est quod Augustinus dicit, in I de doct. Christ., cum omnibus prodesse non possis, his potissimum
consulendum est qui, pro locorum et temporum vel quarumlibet rerum opportunitatibus, constrictius tibi, quasi
quadam sorte, iunguntur.
CO
Respondeo dicendum quod gratia et virtus imitantur naturae ordinem, qui est ex divina sapientia institutus. Est
autem talis ordo naturae ut unumquodque agens naturale per prius magis diffundat suam actionem ad ea quae
sunt sibi propinquiora, sicut ignis magis calefacit rem sibi magis propinquam. Et similiter Deus in substantias
sibi propinquiores per prius et copiosius dona suae bonitatis diffundit; ut patet per dionysium, IV cap. Cael.
Hier..
Exhibitio autem beneficiorum est quaedam actio caritatis in alios. Et ideo oportet quod ad magis propinquos
simus magis benefici. Sed propinquitas unius hominis ad alium potest attendi secundum diversa in quibus sibi ad
invicem homines communicant, ut consanguinei naturali communicatione, concives in civili, fideles in spirituali,
et sic de aliis. Et secundum diversas coniunctiones sunt diversimode diversa beneficia dispensanda, nam
unicuique est magis exhibendum beneficium pertinens ad illam rem secundum quam est magis nobis coniunctus,
simpliciter loquendo. Tamen hoc potest variari secundum diversitatem locorum et temporum et negotiorum, nam
in aliquo casu est magis subveniendum extraneo, puta si sit in extrema necessitate, quam etiam patri non tantam
necessitatem patienti.
RA1
1341

