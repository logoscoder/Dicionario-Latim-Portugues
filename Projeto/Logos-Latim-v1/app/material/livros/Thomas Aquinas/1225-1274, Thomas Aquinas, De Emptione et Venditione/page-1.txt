OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*DE_EMPTIONE ET VENDITIONE
Carissimo sibi in Christo fratri Iacobo viterbiensi lectori florentino, frater Thomas de Aquino salutem.
|+1 Capitulus 1
Recepi litteras vestras cum quibusdam casibus super quibus electi capuani et meam sententiam petebatis. Super
quibus collatione habita cum eodem capuano electo et postmodum cum Domino Hugone cardinali, duxi ad
primum casum taliter respondendum: quod - supposito quod illa consuetudo de dilatione solutionis usque ad
spatium trium mensium, sicut proponitur, sit ad commune bonum mercatorum, scilicet pro expediendis
mercationibus, et non in fraudem usurarum introducta - videtur esse distinguendum.
Quia aut vendit venditor suas mercationes ad terminum praedictum ultra quantitatem iusti pretii propter
expectationem, aut secundum iusti pretii quantitatem.
Si primo modo, non est dubium usurarium esse contractum, cum expectatio temporis sub pretio cadat. Nec potest
esse excusatio si secundus venditor sit primi minister, cum ob nullam causam liceat pro termino expectationis
pecuniae pretium augeri.
Si autem secundo modo, non est usura.
Nec obstat si pro minori pretio daret si statim pecunia solveretur.
Quod per simile potest in aliis debitis videri; quia si alicui debeatur aliquid ad certum terminum, quandocumque
de eo quod est sibi debitum dimitteret si sibi citius solveretur, in quo casu constat eum cui debetur ab usurae
peccato omnino esse immunem. Licet enim plus accipere de debito propter temporis dilationem usuram sapiat,
minus tamen accipere ut sibi citius solvatur usuram non sapit, maxime ex parte eius qui minus recipit, quamvis
ex parte eius qui minus dat ut citius solvat, videatur esse aliquis modus usurae cum spatium temporis vendat.
Unde etiam in casu proposito plus esset de usura timendum emptori qui ubi ante tres menses solvat, minus iusta
extimatione pannos emit, quam venditori qui minus accipit ut citius ei solvatur.
|+2 Capitulus 2
Ex quo etiam patet quid sit dicendum ad secundum casum. Quia si mercatores tusciae portantes pannos de
nundinis latiniaci, ut eos usque ad tempus resurrectionis expectent, plus vendant pannos quam valeant secundum
communem forum, non est dubium esse usuram. Si autem non plus quam valeant sed quantum valent, plus
tamen quam acciperent si statim eis solveretur, non est usura.
|+3 Capitulus 3
In tertio casu similiter dicendum videtur. Quia si illi qui pecuniam mutuo cum usuris accipiunt, illam usuram
recuperare volunt plus vendendo pannos quam valeant propter expectationem praedictam, non est dubium esse
usuram cum manifeste tempus vendatur.
Nec excusantur ex hoc quod volunt se conservare indemnes, quia nullus debet se conservare indemnem
mortaliter peccando. Et licet expensas alias licite factas, puta in portatione pannorum, possint licite recuperare de
eorum venditione, non tamen possunt recuperare usuras quas dederunt, cum haec fuerit iniusta datio; et
praesertim cum dando usuras peccaverint tanquam occasionem peccandi usurariis praebentes, cum necessitas
quae ponitur - ut scilicet honorabilius vivant et maiores mercationes faciant - non sit talis necessitas quae
sufficiat ad excusandum peccatum praedictum. Patet enim a simili quia non posset quis in venditione pannorum
recuperare expensas quas incaute et imprudenter fecisset.
1

