Nota insuper, quod tria bona facit oratio.
Primo enim est efficax et utile remedium contra mala. Liberat enim a peccatis commissis. Psal. XXXI, 5-6: tu
remisisti impietatem peccati mei: pro hac orabit ad te omnis sanctus. Sic latro in cruce oravit, et remissionem
obtinuit: quia, hodie mecum eris in Paradiso, Luc. XXIII, 43.
Sic publicanus oravit, et iustificatus descendit in domum suam, Luc. XIII.
Liberat etiam a timore peccatorum supervenientium, a tribulationibus et tristitiis.
Iac. Ult., 13: tristatur quis in vobis? oret (aequo animo)p liberat etiam a persecutionibus et inimicis.
Psal. Cviii, 4: pro eo ut me diligerent, detrahebant mihi: ego autem orabam.
Secundo est efficax, et utilis ad omnia desideria obtinenda. Marc. XI, 24: omnia quaecumque orantes petitis
credite quia accipietis. Et si non exaudimur, hoc est quia non instanter petimus: oportet (enim) semper orare, et
non deficere, luc. XVIII, 1, vel quia non petimus id quod magis expedit ad salutem: Augustinus: bonus Dominus,
qui saepe non tribuit quod volumus, ut tribuat quod mallemus. Et hoc reperitur de Paulo, qui ter petiit a se
removeri stimulum, et non est exauditus: II Cor. XII.
Tertio est utilis, quia facit nos familiares Deo. Psal. Cxl, 2: dirigatur oratio mea sicut incensum in conspectu tuo.
|+1
|#1 Articulus 1: Pater noster, qui es in caelis.
Dicit ergo, pater.
Nota hic duo, quomodo scilicet pater sit, et quid debemus ei, quia pater est.
Dicitur autem pater ratione specialis creationis, quia creavit nos ad imaginem et similitudinem suam quam aliis
creaturis inferioribus non impressit. Deut. XXXII, 6: ipse est pater tuus, qui fecit et creavit te.
Item ratione gubernationis: quanquam enim omnia gubernet, nos tamen gubernat ut dominos, alia ut servos. Sap.
XIV, 3: tua, pater, providentia cuncta gubernat; et ibid. XII, 18: et cum magna reverentia disponis nos.
Item ratione adoptionis: quia aliis creaturis dedit quasi munuscula, nobis autem hereditatem, et hoc quia filii; sed
si filii et heredes. Apostolus, Rom. VIII, 15: non accepistis spiritum servitutis in timore, sed spiritum adoptionis
filiorum, in quo clamamus, abba, pater.
Debemus autem nos ei quatuor.
Primo honorem. Mal. I, 6: si ego pater, ubi est honor meus?: qui consistit in tribus.
In laudis datione quoad Deum. Psal. XLIX, 23: sacrificium laudis honorificabit me: quae non solum debet esse
in ore, sed etiam in corde. Isai. XXIX, 13: populus hic labiis me honorat; cor autem eorum longe est a me. In
corporis puritate quoad seipsum.
I Cor. VI, 20: glorificate et portate Deum in corpore vestro. In iudicii aequitate quoad proximum. Psal. Xcviii, 4:
honor regis iudicium diligit.
Secundo debemus ei imitationem, quia pater est. Ier. III, 19: patrem vocabis me, et post me ingredi non cessabis:
quae perficitur in tribus. In dilectione.
Ephes. V, 1: estote imitatores Dei, sicut filii carissimi, et ambulate in dilectione: et hoc oportet esse in corde. In
miseratione.
Dilectio enim debet esse cum miseratione.
Luc. VI, 36: estote ergo misericordes: et hoc debet esse in opere. In perfectione.
Quia dilectio et miseratio debet esse perfecta. Matth. V, 48: estote perfecti, sicut et pater vester caelestis
perfectus est.
Tertio debemus ei obedientiam.
Hebr. XII, 9: multo magis obtemperabimus patri spirituum. Et hoc propter tria. Primo propter dominium: ipse
enim est Dominus. Exod. XXIV, 7: omnia quae locutus est Dominus, faciemus, et erimus obedientes. Secundo
propter exemplum: quia verus filius factus est patri obediens usque ad mortem, ut dicitur Philip. II. Tertio
propter commodum: II Reg. VI, 21: ludam ante Dominum qui elegit me.
Quarto debemus ei patientiam in castigationibus. Prov. III, 11-12: disciplinam Domini, fili mi, ne abiicias, nec
deficies, cum ab eo corriperis. Quem enim diligit Dominus, corripit, et quasi pater in filio complacet sibi.
Noster.

2

