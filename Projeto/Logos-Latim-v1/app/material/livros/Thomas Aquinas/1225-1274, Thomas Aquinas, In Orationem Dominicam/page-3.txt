Ex hoc autem ostenditur quod duo debemus proximis. Primo amorem, quia fratres nostri sunt, nam omnes sunt
filii Dei: I Ioan. IV, 20: qui non diligit fratrem suum quem videt; Deum, quem non videt, quomodo potest
diligere?p item reverentiam, quia filii Dei sunt. Mal. II, 10: nunquid non pater unus omnium nostrum? numquid
non Deus unus creavit nos? quare ergo despicit unusquisque vestrum fratrem suum? Rom. XII, 10: honore
invicem praevenientes. Et hoc propter fructum, quia ipse factus est omnibus obtemperantibus sibi causa salutis
aeternae, Hebr. V, 9.
Qui es in caelis.
Inter cetera quae oranti sunt necessaria, fiducia plurimum valet. Iac. I, 6: postulet autem in fide, nihil haesitans.
Unde Dominus nos orare docens, ea praemittit ex quibus in nobis fiducia generetur: scilicet ex benignitate patris:
unde pater noster dicit, secundum illud Luc. XI, 13: si vos, cum sitis mali, nostis bona data dare filiis vestris;
quanto magis pater vester caelestis de caelo dabit spiritum bonum petentibus se? et ex magnitudine potestatis:
unde dicit, qui es in caelis. Unde Psal. Cxxii, 1: ad te levavi oculos meos qui habitas in caelis.
Potest autem hoc ad tria pertinere.
Primo quidem ad orantis praeparationem: quia dicitur Eccli. XVIII, 23: ante orationem praepara animam tuam:
ut intelligatur, in caelis, hoc est in caelesti gloria, secundum illud Matth. V, 12: merces vestra copiosa est in
caelis.
Et haec praeparatio debet esse per caelestium imitationem, quia filius debet imitari patrem. Unde dicitur I Cor.
XV, 49: sicut portavimus imaginem terreni, portemus et imaginem caelestis.
Item per caelestium contemplationem: quia homines solent frequentius cogitationem dirigere ubi habent patrem
et alia quae diligunt, secundum illud matth.
VI, 21: ubi est thesaurus tuus, ibi est et cor tuum. Unde dicebat apostolus philip. III, 20: nostra conversatio in
caelis est.
Et per caelestium intentionem, ut ab eo qui in caelis est, non nisi caelestia quaeramus, secundum illud Coloss.
III, 1: quae sursum sunt quaerite, ubi Christus est.
Secundo potest pertinere quod dicitur, qui es in caelis, ad audientis facilitatem, quia propinquus est nobis; ut
intelligatur, qui es in caelis, idest in sanctis, in quibus Deus habitat, secundum illud Ier. XIV, 9: tu in nobis es
Domine.
Sancti enim caeli dicuntur, secundum illud Psal. XVIII, 2: caeli enarrant gloriam Dei.
Habitat autem Deus in sanctis per fidem: Ephes. III, 17: Christum habitare per fidem in cordibus vestris. Per
dilectionem: I Ioan. IV, 16: qui manet in caritate in Deo manet, et Deus in eo. Per mandatorum impletionem
Ioan. XIV, 23: si quis diligit me, sermonem meum servabit; et pater meus diliget eum, et ad eum veniemus, et
mansionem apud eum faciemus.
Tertio potest pertinere quod dicitur, qui es in caelis, ad efficaciam exaudientis; ut per caelos, corporeos caelos
intelligamus: non quod Deus corporalibus caelis includatur, secundum illud III reg. VIII, 27: caelum et caeli
caelorum te capere non possunt; sed ut significetur quod Deus est perspicax in consideratione, utpote qui de alto
videt: Psal. Ci, 20: prospexit de excelso sancto suo; et quod sublimis est in potestate, secundum illud Psal. Cii,
19: Dominus in caelo paravit sedem suam; et quod stabilis est in aeternitate, secundum illud Psal. Ci, 13: tu
autem in aeternum permanes; item 28: et anni tui non deficient.
Unde et de Christo dicitur psal. Lxxxviii, 30: thronum eius sicut dies caeli.
Et Philosophus dicit in I de caelo, quod propter incorruptionem caeli, omnes posuerunt caelum esse locum
spirituum.
Per hoc ergo quod dicitur, qui es in caelis, datur nobis fiducia orandi, quantum ad tria: quantum ad potestatem, et
quantum ad familiaritatem eius a quo petitur, et quantum ad congruitatem petitionis.
Potestas enim eius a quo petitur, insinuatur, si per caelos intelligantur caeli corporei: et quamvis ipse locis
corporalibus non comprehendatur, cum scriptum sit Ier. XXIII, 24: caelum et terram ego impleo, tamen dicitur
esse in caelis corporeis ad insinuandum duo: scilicet potentiae eius virtutem, et sublimitatem naturae.
Primum quidem est contra illos qui dicunt, omnia ex fato caelestium corporum ex necessitate accidere:
secundum quam opinionem inutile esset aliquid a Deo orando petere. Sed hoc stultum est, cum Deus in caelis sic
esse dicatur ut caelorum Dominus et stellarum, secundum illud Psal. Cii, 19: Dominus in caelo paravit sedem
suam.
Secundum vero contra illos est qui in orando aliquas sibi corporeas phantasias de Deo proponunt et fingunt: ideo
dicitur esse in caelis, ut per id quod in sensibilibus rebus est altissimum, ostendatur divina sublimitas omnia
excedens, etiam hominum desiderium et intellectum: unde quidquid cogitari, vel desiderari potest, est minus
3

