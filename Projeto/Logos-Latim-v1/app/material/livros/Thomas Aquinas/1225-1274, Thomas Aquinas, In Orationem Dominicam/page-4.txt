quam Deus. Propter quod dicitur in iob XXXVI, 26: ecce Deus magnus vincens scientiam nostram; psal. Cxii, 4:
excelsus super omnes gentes Dominus; Isai. XL, 18: cui similem fecistis Deum?p familiaritas autem Dei
ostenditur, si per caelos sancti accipiantur. Quia enim propter eius altitudinem aliqui dixerunt quod humana non
curat, oportet considerare quia nobis est vicinus, immo intimus: quia dicitur esse in caelis, idest in sanctis, qui
caeli dicuntur, secundum illud Psal. XVIII, 2: caeli enarrant gloriam Dei; Ierem. XIV, 9: tu in nobis es, Domine.
Hoc enim affert fiduciam orantibus quantum ad duo.
Primo quantum ad propinquitatem Dei, secundum illud Psal. Cxliv, 18: prope est Dominus omnibus
invocantibus eum. Unde Matth. VI, 6: tu autem cum oraveris intra in cubiculum, scilicet cordis.
Secundo, quia per patrocinium aliorum sanctorum possumus impetrare quod petimus, secundum illud iob V, 1:
ad aliquem sanctorum convertere; Iac. V, 16: orate pro invicem, ut salvemini.
Idoneitatem etiam et congruitatem accipit oratio ex hoc quod dicitur esse in caelis, secundum quod per caelos
spiritualia bona et aeterna intelliguntur, in quibus est beatitudo, propter duo.
Primo, quia per hoc excitatur nostrum desiderium ad caelestia. Tendere enim debet illuc desiderium nostrum ubi
patrem habemus, quia illic est hereditas nostra.
Coloss. III, 1: quae sursum sunt quaerite.
I Petr. I, 4: in hereditatem immarcescibilem, conservatam in caelis.
Secundo, quia per hoc informamur ut sit vita caelestis, ut simus conformes patri caelesti, secundum illud I Cor.
XV, 48: qualis caelestis, tales et caelestes. Et haec duo faciunt idoneum ad petendum, scilicet desiderium
caeleste, et vita caelestis: ex quibus oratio congrua fit.
|#2 Articulus 2: Adveniat regnum tuum.
Sicut dictum est, spiritus sanctus facit nos recte amare, desiderare et petere; et efficit in nobis primo timorem, per
quem quaerimus quod nomen Dei sanctificetur. Aliud donum est donum pietatis.
Et est proprie pietas, dulcis et devotus affectus ad patrem, et ad omnem hominem in miseria constitutum. Cum
ergo Deus sit pater noster, ut patet, non solum debemus eum revereri et timere, sed etiam ad eum habere
debemus dulcem et pium affectum. Hic autem affectus facit nos petere quod adveniat regnum Dei.
Tit. II, 12-13: pie et iuste vivamus in hoc saeculo, expectantes beatam spem, et adventum gloriae magni Dei.
Posset autem quaeri: regnum Dei semper fuit: quare ergo petimus quod veniat? et ideo dicendum est, quod hoc
potest tripliciter intelligi.
Primo quia aliquando rex habet ius regni solum, seu dominii: et tamen nondum dominium ipsius regni est
declaratum, quia nondum homines regni sunt ei subiecti. Tunc ergo apparebit primo eius regnum seu dominium,
quando homines regni erunt sibi subiecti.
Deus autem ex se et sua natura est Dominus omnium: et Christus secundum quod Deus, et etiam secundum quod
homo, habet a Deo quod sit Dominus omnium. Dan. VII, 14: dedit ei potestatem et honorem et regnum. Oportet
ergo quod sibi sint omnia subiecta. Hoc autem nondum est, sed erit in fine. I Cor. XV, 25: oportet illum regnare,
donec ponat omnes inimicos sub pedibus eius. Et ideo petimus et dicimus: adveniat regnum tuum.
Et hoc quantum ad tria: scilicet ut iusti convertantur, peccatores puniantur, et mors destruatur.
Nam homines dupliciter subiiciuntur Christo: aut voluntarii, aut inviti. Cum enim voluntas Dei sit ita efficax
quod oporteat penitus illam compleri, et Deus velit quod omnia subiiciantur Christo: alterum duorum erit
necessarium: ut scilicet aut homo faciat voluntatem Dei subiiciendo se mandatis eius, et hoc facient iusti; aut
Deus faciat de omnibus voluntatem suam puniendo eos, et hoc faciet peccatoribus et inimicis suis. Et hoc erit in
fine mundi.
Psal. Cix, 1: donec ponam inimicos tuos scabellum pedum tuorum. Et ideo sanctis est datum quaerere quod
adveniat regnum Dei, scilicet quod ipsi totaliter subiiciantur ei; sed peccatoribus est horribile, quia nihil aliud est
quaerere quod adveniat regnum Dei, nisi quod de voluntate Dei subiiciantur poenis. Amos V, 18: vae
desiderantibus diem Domini.
Sed et ex hoc destruitur mors. Cum enim Christus sit vita, non potest in regno eius esse mors, quae est vitae
contraria: ideo dicitur I Cor. XV, 26: novissime autem inimica destruetur mors. Et hoc erit in resurrectione. Phil.
III, 21 reformabit corpus humilitatis nostrae, configuratum corpori claritatis suae.
Secundo regnum caelorum dicitur gloria Paradisi. Nec mirum: nam regnum nihil aliud dicitur nisi regimen.
Ibi autem est optimum regimen ubi nihil invenitur contra voluntatem regentis. Voluntas autem Dei est salus
hominum, quia vult homines salvos fieri; et hoc potissime erit in Paradiso, ubi nihil erit saluti hominum
4

