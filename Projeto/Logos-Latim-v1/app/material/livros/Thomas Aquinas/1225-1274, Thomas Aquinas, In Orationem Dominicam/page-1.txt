OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*IN_ORATIONEM DOMINICAM
|+PR Prologus
Inter alias orationes oratio dominica principalior invenitur.
Habet enim quinque excellentia, quae in oratione requiruntur. Debet enim esse oratio secura, recta, ordinata,
devota et humilis.
Secura quidem, ut cum fiducia adeamus ad thronum gratiae eius, ut dicitur Hebr. IV. In fide etiam non deficiens:
dicitur enim Iac. I, 6: postulet autem in fide, nihil haesitans. Rationabiliter autem haec oratio est securissima: est
enim ab advocato nostro formata, qui est sapientissimus petitor, in quo sunt omnes thesauri sapientiae, ut dicitur
ad Coloss. II, de quo dicitur I Ioan. II: advocatum habemus apud patrem, Jesum Christum iustum; unde dicit
Cyprianus in lib.
De oratione dominica: cum Christum habeamus advocatum apud patrem pro peccatis nostris, quando pro delictis
nostris petimus, advocati nostri verba proponamus.
Ulterius securior apparet ex hoc quod ipse qui orationem exaudit cum patre, docuit nos orare, secundum illud
Psal. Xc, 15: clamabit ad me, et ego exaudiam eum.
Unde dicit Cyprianus: amica, familiaris et devota oratio, Dominum de suo rogare.
Unde ab hac oratione nunquam sine fructu receditur: nam per eam venialia dimittuntur, ut dicit Augustinus.
Debet etiam esse oratio nostra recta, ut petat orans a Deo quae sibi conveniunt. Nam Damascenus dicit: oratio est
petitio decentium a Deo. Multoties enim non exauditur oratio, quia indecentia postulantur. Iac. IV, 3: petitis et
non accipitis, eo quod male petatis. Scire autem quid sit petendum, difficillimum est, cum difficillimum sit scire
quid sit desiderandum.
Ea enim quae licite petuntur in oratione, licite desiderantur: et ideo apostolus dicit, ad Rom. VIII, 26: nam quid
oremus sicut oportet, nescimus. Ipse autem Christus doctor est: nam ipsius est docere quid nos orare oporteat.
Nam discipuli dixerunt ei, Luc. XI, 1: Domine, doce nos orare. Ea ergo quae ipse orare docuit, rectissime
postulantur: unde Augustinus: quaecumque autem verba dicamus, nihil aliud dicimus quam quod in ista oratione
dominica positum est, si recte et congruenter oramus.
Debet etiam esse oratio ordinata sicut desiderium, cum oratio sit desiderii interpres. Est autem hic debitus ordo,
ut spiritualia carnalibus, caelestia terrenis desiderando et orando praeferamus, secundum illud Matth. VI, 33:
primum quaerite regnum Dei et iustitiam eius; et haec omnia adiicientur vobis. Hoc Dominus in hac oratione
servare docuit: in qua primo petuntur caelestia, et postmodum terrena.
Debet etiam oratio esse devota, quia pinguedo devotionis facit sacrificium orationis esse Deo acceptum,
secundum illud Psal. Lxii, 5-6: in nomine tuo levabo manus meas: sicut adipe et pinguedine repleatur anima
mea. Devotio autem plerumque propter prolixitatem orationis obtunditur: unde Dominus superfluam orationis
prolixitatem docuit vitare, dicens Matth. VI, 7: orantes autem nolite multum loqui. Et Augustinus dicit ad
probam: absit ab oratione multa locutio; sed non desit multa provocatio, si fervens perseveret intentio. Unde
Dominus hanc orationem brevem instituit.
Consurgit autem devotio ex caritate, quae est amor Dei et proximi: quorum utrumque in hac oratione ostenditur.
Nam ad insinuandum divinum amorem, vocamus eum patrem; ad insinuandum autem amorem proximi,
communiter pro omnibus oramus dicentes, pater noster, et dimitte nobis debita nostra: ad quod proximorum
dilectio nos induit.
Debet etiam oratio esse humilis, secundum illud Psal. Ci, 18: respexit in orationem humilium; et Luc. XVIII, et
Pharisaeo et publicano; et Iudith IX, 16: humilium et mansuetorum semper tibi placuit deprecatio. Quae quidem
humilitas in hac oratione servatur: nam vera humilitas est quando aliquis nihil ex suis viribus praesumit, sed
totum ex divina virtute impetrandum expectat.
1

