tunc tenerentur resignare officio taliter acquisito. Si tamen gratis officia dederitis, et post ab eis mutuum
acceperitis, quod de suo officio possint recipere, hoc absque omni peccato fieri potest.
|+6 Articulus 6
AG
Sexto quaerebatis, si liceat vobis exactiones facere in vestros subditos christianos.
RA
In quo considerare debetis quod principes terrarum sunt a Deo instituti non quidem ut propria lucra quaerant sed
ut communem populi utilitatem procurent.
In reprehensione enim quorundam principum dicitur in Ezech. XXII, 27: principes eius in medio eius quasi lupi
rapaces, positi ad effundendum sanguinem et ad quaerendas animas et avaritiae lucra sequenda. Et alibi dicitur
per quemdam prophetam: vae pastoribus Israel, qui pascebant semetipsos.
Nonne greges pascuntur a pastoribus? lac comedebatis, et lanis cooperiebamini; quidquid crassum erat,
occidebatis; gregem autem meum non pascebatis. Unde constituti sunt reditus terrarum principibus, ut ex illis
viventes a spoliatione subditorum abstineant. Unde in eodem propheta, Domino mandante, dicitur quod principi
erit possessio in Israel, et non depopulabuntur ultra principes populum meum.
Contingit tamen aliquando quod principes non habent sufficientes reditus ad custodiam terrae et ad alia quae
imminent rationabiliter principibus expetenda: et in tali casu iustum est ut subditi exhibeant unde possit
communis eorum utilitas procurari. Et inde est quod in aliquibus terris ex antiqua consuetudine Domini suis
subditis certas collectas imponunt, quae, si non sunt immoderatae, absque peccato exigi possunt, quia secundum
apostolum: nullus militat stipendiis suis. Unde princeps, qui militat utilitati communi, potest de communibus
vivere, et communia negotia procurare vel per reditus deputatos vel, si huiusmodi desint aut sufficientes non
fuerint, per ea quae a singulis colliguntur.
Et similis ratio esse videtur si aliquis casus emergat de novo, in quo oportet plura expendere pro utilitate
communi vel pro honesto statu principis conservando, ad quae non sufficiunt reditus proprii vel exactiones
consuetae; puta, si hostes terram invadant, vel aliquis similis casus emergat.
Tunc enim et praeter solitas exactiones possent licite terrarum principes a suis subditis aliqua exigere pro utilitate
communi.
Si vero velint exigere ultra id quod est institutum, pro sola libidine habendi aut propter inordinatas et
immoderatas expensas, hoc eis omnino non licet. Unde ioannes baptista militibus ad se venientibus dixit:
neminem concutiatis, nec calumniam faciatis, sed contenti estote stipendiis vestris. Sunt enim quasi stipendia
principum eorum reditus, quibus debent esse contenti, ut ultra non exigant nisi secundum rationem praedictam et
si utilitas est communis.
|+7 Articulus 7
AG
Septimo quaerebatis, si officiales vestri absque iuris ordine aliquid a subditis extorserint quod ad manus vestras
devenerit, vel forte non, quid circa hoc facere debeatis.
RA
Super quo plana est responsio: quia si ad manus vestras devenerint, debetis restituere vel certis personis, si
potestis, vel in pios usus expendere, sive pro utilitate communi, si personas certas non potestis invenire. Si autem
ad manus vestras non devenerint, debetis compellere officiales vestros ad consimilem restitutionem, etiam si non
fuerint notae vobis aliquae certae personae a quibus exegerint, ne a sua iniustitia commodum reportent;
quinimmo sunt a vobis super hoc gravius puniendi, ut ceteri a similibus abstineant in futurum, quia, sicut
Salomon dicit, pestilente flagellato stultus sapientior erit.
|+8 Articulus 8
AG
Ultimo quaeritis, si bonum est ut per provinciam vestram Iudaei signum distinctivum a christianis deportare
cogantur.
RA
Ad quod plana est responsio, et secundum statutum Concilii generalis, Iudaei utriusque sexus in omni
christianorum provincia et in omni tempore aliquo habitu ab aliis populis debent distingui. Hoc eis etiam in lege
eorum mandatur, ut scilicet faciant fimbrias per quatuor angulos palliorum, per quos ab aliis discernantur.
Haec sunt, illustris et religiosa domina, quae vestris quaestionibus ad praesens respondenda occurrunt: in quibus
vobis non sic meam sententiam ingero, quin magis suadeam peritiorum sententiam esse tenendam.
Valeat dominatio vestra per tempora longiora.

3

