OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*DE_LIBRO_VITAE
UTRUM ALIQUID DE LIBRO VITAE DELERI POSSIT
AG1
Nono quaeritur utrum aliquid de libro vitae deleri possit et videtur quod non, quia super illud Apoc. III: non
delebo nomen eius de libro vitae, dicit Glossa: liber vitae est Dei praescientia, in qua omnia sunt constantia.
Non autem essent constantia, si essent delebilia.
Ergo nihil de libro vitae deleri potest.
AG2
Praeterea, de libro non deletur aliquid, nisi quia vel est superfluum vel corruptum.
Sed in libro vitae nihil est huiusmodi.
Ergo nihil potest inde deleri.
AG3
Praeterea, secundum Philosophum in III de anima, intellectus noster, antequam intelligat, est sicut tabula in qua
nihil est scriptum; ex ea ergo metaphora aliquid dicitur in libro vitae scriptum quod Deus illud intelligit.
Sed intellectus Dei et eius scientia est invariabilis.
Cum igitur deletio variationem importet, videtur quod de libro vitae nullus deleri possit.
Sed dicebat quod aliqui sunt scripti in libro vitae simpliciter ad gloriam habendam, et isti de libro vitae deleri
non possunt; alii vero sunt scripti secundum praesentem iustitiam et hi sunt scripti secundum quid et deleri
possunt.
AG4
Sed contra, causa dignior est effectu; quanto autem aliquid est dignius, tanto est invariabilius. (sed gloria est
effectus gratiae); si igitur illi qui sunt scripti ad gloriam habendam non possint deleri, videtur quod nec illi qui
sunt scripti ad gratiam habendam, et sic videtur quod nullus inde possit deleri.
AG5
Praeterea, quod est in aliquo, est in eo per modum eius in quo est.
Liber autem vitae est invariabilis.
Ergo quicumque sunt scripti in libro vitae, sunt ibi scripti invariabiliter, et ita nullus potest inde deleri.
Sed dicebat, quod ratio procedit de illis qui sunt scripti in libro vitae simpliciter, non autem de illis qui sunt
scripti secundum praesentem iustitiam.
AG6
Sed contra, liber vitae est divina praedestinatio eorum quibus aeterna dabitur vita, ut Augustinus dicit XX de
civitate Dei.
Sed praedestinationis causa non sunt merita praesentia nec etiam praescita.
Ergo nihil est dictu quod aliqui sint scripti in libro vitae secundum praesentem iustitiam.
AG7
Praeterea, non dicimus quod aliqui sint praedestinati secundum praesentem iustitiam.
Si igitur liber vitae est praedestinatio, sicut etiam habetur philippens. IV super illud: quorum nomina sunt in libro
vitae, Glossa: idest in praedestinatione Dei, videtur quod non debeant dici aliqui esse ibi scripti secundum
praesentem iustitiam.
AG8
Praeterea, Deus non cognoscit res per modum rerum, sed per modum suiipsius; unde eodem modo cognoscit res
antequam sint et postquam sunt.
Unde dicitur Eccl. XXIII: Domino Deo nostro antequam crearentur, nota sunt omnia, sic et post perfectum
cognoscit omnia.
1

