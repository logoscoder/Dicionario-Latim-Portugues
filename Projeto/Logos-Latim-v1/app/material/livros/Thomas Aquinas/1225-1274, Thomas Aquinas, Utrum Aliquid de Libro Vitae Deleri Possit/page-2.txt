Quod autem dicitur secundum praesentem iustitiam, pertinet ad modum quo res est, cuius esse variatur per
praesens, praeteritum et futurum.
Non debet ergo hic poni modus divinae cognitionis ut dicatur aliquis esse scriptus in libro vitae secundum
praesentem iustitiam, cum liber vitae ad divinam notitiam pertineat, ut dictum est.
AG9
Praeterea, cum dicitur aliquis esse scriptus in libro vitae secundum praesentem iustitiam, aut hoc dicitur
secundum quod in Deo est notitia de praesenti iustitia eius absolute, vel in ordine ad vitam aeternam habendam.
Si absolute, sic nullo modo deletur, quia Deus nunquam desinet habere notitiam de iustitia praesenti istius.
Si autem in ordine ad gloriam, nunquam potest dici fuisse scriptus in libro vitae, cum Deus praesciverit quod ille
per praesentem iustitiam non esset habiturus vitam aeternam.
Ergo nullo modo potest dici quod qui est scriptus in libro vitae secundum praesentem iustitiam, possit inde
deleri.
AG10
Praeterea, ad hoc aliquid in libro scribitur quod memoriae commendetur. Sed eos qui non sunt praedestinati ad
vitam, Deus non habet in memoria, de qua dicitur: in memoria aeterna erit iustus, quae scilicet pertinet ad
notitiam approbationis. Ergo tales non sunt scripti in libro vitae et ita non potest dici quod inde deleantur.
AG11
Praeterea, sicut falli vel deficere pertinet ad mutationem praedestinationis vel praescientiae, ita deleri videtur
pertinere ad mutationem libri vitae. Sed nullo modo conceditur quod divina praescientia fallatur aut
praedestinatio excidat sive deficiat. Ergo nullo modo etiam concedi debet quod aliquid in libro vitae deleatur.
Sed dicebat, quod ratio procedit de illis qui sunt scripti in libro vitae simpliciter, non autem de illis qui sunt
scripti secundum quid.
AG12
Sed contra, liber vitae divina notitia est, ut supra dictum est. Deus autem nihil cognoscit secundum quid, sed
omnia cognoscit simpliciter. Ergo non potest dici quod aliqui sint scripti in libro vitae secundum quid.
AG13
Praeterea, Gregorius dicit super illud Isaiae XXXVIII: dispone domui tuae etc., quod Deus etsi mutet sententiam,
nunquam tamen mutat consilium.
Hoc autem videtur ad consilium Dei pertinere quod aliquis in libro vitae scribatur.
Ergo nullo modo qui scribuntur, possunt deleri.
AG14
Praeterea, eiusdem rationis esse videtur quod aliquis de novo in libro vitae scribatur, et quod scriptus deleatur,
quia sicut aliqui iusti a gratia excidunt, ita etiam aliqui peccatores ad iustitiam convertuntur.
Sed non videtur convenienter posse dici quod aliquis de novo in libro vitae scribatur, quia nihil novum potest
esse in Deo.
Ergo videtur quod nec aliquis ibi scriptus possit inde deleri.
AG15
Praeterea, gratia est signum vitae aeternae habendae, quod patet per illud quod dicitur II ad Cor. I: qui signavit
nos et unxit etc.. Hoc autem signum falsum esset si aliquis gratiam habens gloriam non esset habiturus.
Cum igitur signa divinitus data falsa esse non possint, videtur quod quicumque habet gratiam, sit habiturus
gloriam, et ita etiam qui est scriptus in libro vitae secundum praesentem iustitiam, deleri non possit.
SC1
Sed contra est quod dicitur in ps.
Deleantur de libro viventium etc..
SC2
Praeterea, exodi XXXII Dominus dicit: qui peccaverit in me, delebo eum de libro meo.
Sed multi peccant. Ergo multi de libro viventium delentur.
SC3
Praeterea, illud cuius contrarium impossibile est esse, frustra alicui promittitur in praemium.
Non enim potest dici esse praemium hominis quod sit animal.
Sed non deleri de libro vitae promittitur in praemium iustis.
Dicitur enim Apoc. III: qui vicerit, sic vestietur vestimentis albis et non delebo nomen eius de libro vitae.
Ergo non est impossibile aliquem de libro vitae deleri.
SC4
Praeterea, Lucae X Dominus discipulis dixit: gaudete quia nomina vestra scripta sunt in caelis; et tamen ex eis
quidam retro abierunt, ut habetur ioannis VI, et praecipue Iudas de quo dicitur actuum I, quod abiit in locum
suum, Glossa: idest in infernum.
Ergo aliqui scripti in libro vitae inde delentur.
Sed dicebat, quod illos discipulos qui retro abierunt, Dominus dixit esse scriptos in caelis, non quia secundum rei
veritatem essent scripti, sed secundum eorum opinionem.
2

