SC5
Sed contra, gaudium quod non est de veritate, sed de eo quod est in opinione tantum, est gaudium vanum.
Dominus autem discipulos suos ad gaudium vanum non invitasset, et tamen dixit eis: gaudete quia nomina vestra
scripta etc.. Ergo non erant scripti solum secundum opinionem, sed secundum rei veritatem.
SC6
Praeterea, Apoc. III dicitur: tene quod habes, ne alius accipiat coronam tuam.
Frustra autem hoc diceretur nisi aliquis coronam posset amittere. Haec autem corona est vita aeterna.
Ergo illi etiam qui sunt scripti ad habendam vitam aeternam, possunt eam amittere.
SC7
Praeterea, oratio non fit de eo quod necesse est esse.
Non enim oramus pro illis quos iam impossibile est peccare, qui sunt in patria. Sed ecclesia orat pro aliquibus,
quod de libro vitae non deleantur.
Unde in quadam oratione dicitur: omnium fidelium vivorum ac defunctorum nomina beatae praedestinationis
liber adscripta retineat.
Ergo possibile est aliquorum nomina ibi scripta deleri.
SC8
Praeterea, cum dicitur aliquem posse deleri vel scribi in libro vitae, non est referendum ad humanam potentiam
sed divinam. Non enim hominis potentiae subiacet Scriptura libri vitae, sed solum divinae.
Sed Deus potest delere de libro vitae etiam praedestinatos; potest enim eos non salvare cum ex sola gratia eos
salvet.
Ergo videtur simpliciter concedendum quod aliquis possit deleri de libro vitae.
SC9
Praeterea, notitia libri vitae pertinet ad scientiam visionis. De hac autem scientia loquendo Deus potest scire
aliqua quae nescit; potest enim aliqua facere quae non est facturus.
Ergo pari ratione possunt scribi in libro vitae qui nondum sunt scripti, vel deleri qui sunt scripti.
SC10
Praeterea, ille qui est scriptus in libro vitae, cum liberum arbitrium habeat non confirmatum, potest mortaliter
peccare et statim mori post peccatum cum sit mortalis.
Ergo potest damnari et ita potest esse inscriptus in libro vitae, quia ut dicitur Apoc. XX: qui non est inventus in
libro vitae scriptus, missus est in stagnum ignis et sulphuris, et sic videtur quod aliquis de libro vitae deleri
possit.
CO
Responsio. Dicendum quod huic quaestioni difficultatem affert quod ex una parte plures sacrae Scripturae
auctoritates expresse dicunt aliquos de libro vitae deleri posse. Ex alia vero parte talis deletio ad mutationem libri
vitae pertinere videtur, quod tamen necesse est ponere aliquid increatum, ut in superioribus est ostensum. Unde
quidam dixerunt quod aliqui dicuntur de libro vitae deleri non quod primo fuerint ibi scripti et postea desinant
esse scripti, sed quia secundum suam opinionem et aliorum hominum scripti erant, licet non secundum
veritatem; et tunc dicuntur deleri, quando manifestum fit eos in libro vitae scriptos non fuisse. Et habent pro se
quandam Glossam super illud Ps.: deleantur de libro viventium, quae expresse hoc dicere videtur. Necesse est
etiam hoc dicere, si ponamus quod scribi in libro vitae nihil aliud sit quam esse praedestinatum ad vitam, qualiter
Scripturam libri vitae quaedam Glossa et auctoritates sanctorum interpretantur. Sed quia auctoritates sacrae
Scripturae expressam mentionem de deletione praedicta facere videntur et gaudium etiam vanum esset de hoc
quod est scribi in libro vitae, si solum ad opinionem hominum referretur, ut in obiiciendo est tactum, ideo
distinguitur communiter quod aliqui dicuntur esse scripti in libro vitae secundum divinam praedestinationem et
isti simpliciter et indelebiliter sunt scripti; aliqui vero secundum praesentem iustitiam et isti sunt scripti
secundum quid et delebiliter.
Hanc autem distinctionem ex qua tota pendet quaestionis difficultas, tribus modis intelligere possumus.
Primo quidem quia scribi in libro vitae dicitur respectu vitae aeternae, ut intelligatur ille esse scriptus in libro
vitae quem Deus cognoscit habiturum vitam aeternam; vita autem aeterna habetur ab aliquo dupliciter, uno modo
simpliciter et alio modo secundum quid. Simpliciter quidem habetur ab illis qui habent eam in re, sicut a beatis.
Secundum quid autem habetur ab illis qui habent eam in spe et in merito; unumquodque enim tunc simpliciter
esse dicitur cum est in seipso; secundum quid autem cum est solum in causa sua. Cum igitur Deus scit aliquem
habiturum vitam aeternam in re, scit eum habiturum vitam aeternam simpliciter. Et quia liber vitae est notitia Dei
de vita aeterna alicuius, sequitur quod talis sit scriptus in libro vitae simpliciter. Et sicut notitia Dei falli non
potest, ita nec aliquis sic scriptus in libro vitae deleri potest. Cum vero Deus scit aliquem habiturum vel habere
vitam aeternam solum in spe et in merito, scit eum habiturum vitam aeternam secundum quid; unde et talis
dicitur esse in libro vitae scriptus secundum quid sive secundum praesentem iustitiam. Et quando decidet a
iustitia praesenti in qua vitam aeternam habebat ut in causa, deficiet ab ordine quem habebat ad vitam aeternam
et ita deficiet a Scriptura libri vitae, non per mutationem illius sed sui.

3

