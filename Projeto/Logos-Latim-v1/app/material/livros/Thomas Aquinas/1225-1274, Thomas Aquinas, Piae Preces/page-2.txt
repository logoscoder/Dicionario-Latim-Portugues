Apponas istis affluentiam divitiarum, influentiam delitiarum, confluentiam bonorum, ut gaudere possim supra
me de tua consolatione, infra de loci amoenitate, intra de corporis et animae glorificatione, juxta de Angelorum
et hominum delectabili associatione.
Consequatur apud te, clementissime Pater, in eo rationalis sapientiae illustrationem, concupiscibilis
desiderabilium adeptionem, irascibilis triumphi laudem, ubi est, apud te evasio periculorum, distinctio
mansionum, concordia voluntatum, ubi est amoenitas vernalis, luciditas aestivalis, ubertas autumnalis, et requies
hiemalis. Da, Domine Deus, vitam sine morte, gaudium sine dolore, ubi est summa libertas, libera securitas,
secura tranquillitas, jucunda felicitas, felix aeternitas, aeterna beatitudo, veritatis visio, atque laudatio, Deus.
Amen.
|+4 Sermo 4
Concede mihi, misericors Deus, quae tibi placita sunt ardenter concupiscere, prudenter investigare, veraciter
agnoscere, et perfecte adimplere ad laudem et gloriam nominis tui. Ordina statum meum, et quod a me requiris ut
faciam, tribue ut sciam; et da exequi sicut oportet et expedit animae meae. Da mihi, Domine Deus meus, inter
prospera et adversa non deficere, ut in illis non extollar, et in istis non deprimar: de nullo gaudeam vel doleam
nisi quod ducat ad te vel abducat a te. Nulli placere appetam, vel displicere timeam nisi tibi. Vilescant mihi,
Domine, omnia transitoria, et cara mihi sint omnia tua. Taedeat me gaudii quod est sine te, nec aliud cupiam
quod est extra te. Delectet me, Domine, labor qui est pro te; et taediosa sit mihi omnis quies quae est sine te.
Frequenter da mihi, Domine, cor ad te dirigere, et in defectione mea cum emendationis proposito dolendo
pensare. Fac me, Domine Deus, obedientem sine contradictione, pauperem sine defectione, castum sine
corruptione, patientem sine murmuratione, humilem sine fictione, et hilarem sine dissolutione, tristem sine
dejectione, maturum sine gravitate, agilem sine levitate, timentem te sine desperatione, veracem sine duplicitate,
operantem bona sine praesumptione, proximum corripere sine elatione, ipsum aedificare verbo et exemplo sine
simulatione. Da mihi, Domine Deus, cor pervigil quod nulla abducat a te curiosa cogitatio. Da nobile quod nulla
Deorsum trahat indigna affectio. Da rectum quod nulla seorsum obliquet sinistra intentio. Da firmum quod nulla
frangat tribulatio. Da liberum quod nulla sibi vindicet violenta affectio. Largire mihi, Domine Deus meus,
intellectum te cognoscentem, diligentiam te quaerentem, sapientiam te invenientem, conversationem tibi
placentem, perseverantiam fidenter te expectantem, et fiduciam te finaliter amplectentem: tuis poenis hic affligi
per poenitentiam, tuis beneficiis in via uti per gratiam, tuis gaudiis in primis in patria perfrui per gloriam. Qui
vivis et regnas Deus per omnia saecula saeculorum. Amen.
|+5 Sermo 5
Laudo, glorifico, benedico te, Deus meus, propter immensa indigno mihi praestita beneficia. Laudo clementiam
tuam me diu expectantem, dulcedinem tuam ulcisci simulantem, pietatem tuam vocantem, benignitatem
suscipientem, misericordiam peccata remittentem, bonitatem supra merita impendentem, patientiam injuriae non
recordantem, humilitatem consolantem, patientiam protegentem, aeternitatem conservantem, veritatem
remunerantem. Quid dicam, Deus meus, de tua ineffabili largitate? tu enim vocas fugientem, suscipis
revertentem, adjuvas titubantem, laetificas desperantem, stimulas negligentem, armas pugnantem, coronas
triumphantem, peccatorem post poenitentiam non spernis et injuriae non memineris, a multis liberas periculis, ad
poenitentiam cor emollis, terres suppliciis, allicis promissis, castigas flagellis, angelico ministerio custodis,
ministras temporalia, reservas nobis aeterna, hortaris dignitate creationis, invitas clementia redemptionis,
promittis praemia remunerationis, pro quibus omnibus laudes referre non sufficio. Majestati tuae gratias ago
propter immensae bonitatis tuae abundantiam, ut semper in me gratiam multiplices, et multiplicatam conserves,
et conservatam remuneres.
Amen.
|+6 Sermo 6
Omnipotens sempiterne Deus, ecce accedo ad sacramentum unigeniti Filii tui Domini nostri Jesu Christi.
Accedo, inquam, infirmus ad medicum vitae, immundus ad fontem misericordiae, caecus ad lumen claritatis
aeternae; pauper et egenus ad Dominum caeli et terrae. Rogo ergo immensae largitatis tuae abundantiam,
quatenus meam curare digneris infirmitatem, lavare foeditatem, illuminare caecitatem, ditare paupertatem,
vestire nuditatem: ut panem Angelorum, regem regum, et Dominum dominantium tanta suscipiam reverentia et
humilitate, tanta contritione et devotione, tanta puritate et fide, tali proposito et intentione sicut expedit saluti
animae meae. Da mihi, quaeso, Dominici corporis et sanguinis non solum suscipere sacramentum, sed etiam rem
et virtutem sacramenti. O mitissime Deus, da mihi corpus unigeniti Filii tui Domini nostri Jesu Christi, quod
traxit de virgine maria, sic suscipere, ut corpori suo mystico merear incorporari, et inter ejus membra
connumerari. O amantissime Pater, concede mihi dilectum Filium tuum quem nunc velatum in via suscipere
2

