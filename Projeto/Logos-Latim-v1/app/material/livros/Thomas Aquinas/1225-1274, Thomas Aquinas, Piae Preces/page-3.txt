propono, revelata tandem facie perpetuo contemplari. Qui tecum vivit et regnat in unitate Spiritus Sancti Deus
per omnia saecula saeculorum. Amen.
|+7 Sermo 7
Sit, Jesu dulcissime, sacratissimum corpus tuum et sanguis dulcedo et suavitas animae, salus et sanctitas in omni
tentatione, gaudium et pax in omni tribulatione, lumen et virtus in omni verbo et operatione, et finalis tutela in
morte.
|+8 Sermo 8
Gratias tibi ago, Domine Sancte, Pater omnipotens, aeterne Deus, qui me peccatorem, indignum famulum tuum,
nullis meis meritis, sed sola dignatione misericordiae tuae satiare dignatus es pretioso corpore et sanguine Filii
tui Domini nostri Jesu Christi. Et precor te, ut haec sancta communio non sit mihi reatus ad poenam, sed
intercessio salutaris ad veniam. Sit mihi armatura fidei, et scutum bonae voluntatis. Sit vitiorum meorum
evacuatio, concupiscentiae et libidinis exterminatio.
Charitatis et patientiae, humilitatis et obedientiae, omniumque virtutum augmentatio: contra insidias inimicorum
meorum, tam visibilium quam invisibilium, firma defensio; motuum meorum, tam carnalium quam spiritualium,
perfecta quietatio: in te uno ac vero Deo firma adhaesio, atque mei finis felix consummatio. Et precor te, ut ad
illud ineffabile convivium me peccatorem perducere digneris, ubi tu cum Filio tuo et Spiritu Sancto sanctis tuis
es lux vera, satietas plena, gaudium sempiternum, jucunditas consummata, et felicitas perfecta. Per eumdem
Christum Dominum nostrum. Amen.
|+9 Sermo 9
Creator ineffabilis, qui de thesauris sapientiae tuae tres Angelorum hierarchias designasti, et eas super caelum
empyreum miro ordine collocasti, atque universi partes elegantissime disposuisti, tu, inquam, qui verus es fons
luminis et sapientiae diceris, atque supereminens principium: infundere digneris super intellectus mei tenebras
tuae radium charitatis, duplices, in quibus natus sum, a me removens tenebras, peccatum, scilicet, et ignorantiam.
Tu, qui linguas infantium facis disertas, linguam meam erudias, atque in labiis meis gratiam tuae benedictionis
infundas. Da mihi intelligendi acumen, retinendi capacitatem, addiscendi modum et facilitatem, interpretandi
sublimitatem, loquendi gratiam copiosam; ingressum instruas, progressum dirigas, egressum compleas. Tu qui es
verus Deus et homo. Qui vivis etc..
|+10 Sermo 10
O beatissima et dulcissima Virgo Maria, Mater Dei omni pietate plenissima, summi Regis Filia, Domina
Angelorum, Mater omnium credentium in sinum pietatis tuae commendo hodie et omnibus diebus vitae meae
corpus meum et animam meam, omnesque actus meos, cogitationes, voluntates, desideria, locutiones,
operationes, omnemque vitam, finemque meum: ut per tua suffragia disponantur in bonum, secundum
voluntatem dilecti Filii tui Domini nostri Jesu Christi: ut sis mihi, o Domina mea sanctissima, adjutrix et
consolatrix contra insidias et laqueos hostis antiqui, et omnium inimicorum meorum.
A dilecto Filio tuo Domino nostro Jesu Christo mihi impetrare digneris gratiam cum qua potenter resistere
valeam tentationibus mundi, carnis et daemonis, ac semper habere firmum propositum ulterius non peccandi; sed
in tuo et dilecti Filii tui servitio perseverandi. Deprecor te etiam, Domina mea sanctissima, ut impetres mihi
veram obedientiam et veram cordis humilitatem, ut veraciter me agnoscam miserum ac fragilem peccatorem et
impotentem non solum ad faciendum quodcumque opus bonum, sed etiam ad resistendum continuis
impugnationibus, sine gratia et adjutorio creatoris mei, et sanctis precibus tuis. Impetra mihi etiam, o Domina
mea dulcissima, perpetuam mentis et corporis castitatem: ut puro corde et casto corpore, dilecto Filio tuo et tibi
in tuo ordine valeam deservire.
Obtine mihi ab eo voluntariam paupertatem cum patientia et mentis tranquillitate, ut labores ejusdem ordinis
valeam sustinere, et pro salute propria et proximorum valeam laborare. Impetra mihi etiam, o dulcissima
Domina, charitatem veram, qua sacratissimum Filium tuum Dominum nostrum Jesum Christum toto corde
diligam: et te post ipsum super omnia; et proximum in Deo et propter Deum. Sicque de bono ejus gaudeam, de
malo doleam, nullumque contemnam, neque temerarie judicem, neque in corde meo alicui me praeponam.
Fac etiam, o regina caeli, ut dulcissimi Filii tui timorem pariter et amorem semper in corde meo habeam; et de
tantis beneficiis mihi, non meis meritis, sed ipsius benignitate collatis, semper gratias agam: ac de peccatis meis
puram et sinceram confessionem, et veram poenitentiam faciam, ut suam consequi merear misericordiam et
gratiam.

3

