Oro etiam, ut in fine vitae meae, caeli porta et peccatorum advocata, me indignum servum tuum a sancta fide
catholica deviare non permittas; sed tua magna pietate et misericordia mihi succurras, et a malis spiritibus me
defendas: ac benedicta Filii tui gloriosa passione, etiam in tua propria intercessione spe accepta, veniam de
peccatis meis ab eo mihi impetres, atque me, in tua et ejus dilectione morientem, in viam salvationis et salutis
dirigas. Amen.
|+11 Sermo 11
Adoro te devote, latens Deitas, quae sub his figuris vere latitas; tibi se cor meum totum subjicit, quia te
contemplans, totum deficit.
Visus, tactus, gustus in te fallitur, sed auditu solo tuto creditur: credo quidquid dixit Dei Filius; nihil hoc verbo
veritatis verius.
In cruce latebat sola Deitas, at hic latet simul et humanitas: ambo tamen credens atque confitens, peto quod
petivit latro poenitens.
Plagas, sicut Thomas, non intueor, Deum tamen meum te confiteor; fac me tibi semper magis credere, in te spem
habere, te diligere.
O memoriale mortis Domini, panis vivus, vitam praestans homini, praesta meae menti de te vivere, et te illi
semper dulce sapere.
Pie pellicane Jesu Domine, me immundum munda tuo sanguine, cujus una stilla salvum facere totum mundum
quit ab omni scelere.
Jesu, quem velatum nunc aspicio oro fiat illud, quod tam sitio: ut te revelata cernens facie, visu sim beatus tuae
gloriae. Amen.
|+12 Sermo 12
Praeco lucerna pugil Christi populi fideique hic silet, hic tegitur, iacet hic mactatus inique.
Vox ovibus dulcis, gratissima lux animorum, et verbi gladius, gladio cecidit catharorum.
Christus mirificat, populus devotus adorat, martyrioque fides sanctum servata decorat.
Sed Christus nova signa loqui facit, et nova turbae lex datur, atque fides vulgata refulget in urbe.

4

