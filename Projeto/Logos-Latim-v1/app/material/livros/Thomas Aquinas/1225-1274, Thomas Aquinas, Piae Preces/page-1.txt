OPERA OMNIA
SANCTI THOMAE AQUINATIS
-----oOo----Textum electronicum praeparavit et indexavit
Ricardo M. Rom n, S. R. E. Presbyterus
Bonis Auris, MCMXCVIII

|*PIAE_PRECES
|+1 Sermo 1
Ad te fontem misericordiae, Deus, accedo peccator.
Ergo digneris me lavare immundum. O sol justitiae, illumina caecum. O aeterne medice, cura vulneratum. O rex
regum indue spoliatum. O mediator Dei et hominum, reconcilia reum. O pastor bone, reduc errantem. Da, Deus,
misericordiam misero, indulgentiam criminoso, vitam mortuo, justificationem impio, unctionem gratiae indurato.
O clementissime, revoca fugientem, trahe renitentem, erige cadentem, tene stantem, conduc ambulantem.
Ne obliviscaris te obliviscentem, ne deseras te deserentem, ne despicias peccantem. Ego enim peccando te Deum
meum offendi, proximum laesi, mihi non peperci. Peccavi, Deus meus, fragilitate contra te Patrem
omnipotentem, ignorantia contra te Filium sapientem, malitia contra te Spiritum Sanctum, et his offendi te
trinitatem excellentem.
Heu mihi misero. Quot et quanta commisi, qualia perpetravi. Dereliqui te, Domine, de bonitate tua conqueror,
amore malo accedente, timore malo humiliante, quibus potius te amittere, quam amatis carere, potius te
offendere, quam timenda non incurrere volui. O Deus meus, quantum nocui verbo et opere, peccando latenter,
patenter et contumaciter.
Quare pro mea fragilitate supplico, ut non attendas meam iniquitatem, sed tuam immensam bonitatem; et
remittas clementer quae feci, donans dolorem pro praeteritis, et cautelam efficacem de futuris. Amen.
|+2 Sermo 2
O Deus omnipotens, omnia sciens, principio et fine carens, qui es virtutum donator et conservator, digneris me
stabilire solido fidei fundamento, et tueri inexpugnabili spei clypeo, atque decorare nuptiali charitatis vestimento;
da mihi per justitiam tibi subesse, per prudentiam insidias diaboli cavere, per temperantiam medium tenere, per
fortitudinem adversa patienter tolerare; da bonum quod non habeo, ab habentibus humiliter quaerere; malum
culpae quod feci, veraciter accusare, malum poenae quod sustineo, aequanimiter ferre: bono proximi non
invidere; de bonis tuis semper gratias agere: habitu, incessu, et motu disciplinam semper servare; linguam a
vaniloquio restringere, pedes a discursu cohibere: oculos a vago visu comprimere; aures a rumoribus separare:
vultum humiliter inclinare: mentem in caelestia levare: transitoria contemnere: te tantummodo desiderare;
carnem domare: conscientiam expurgare; sanctos honorare: te digne laudare: in bono proficere; et bonos actus
fine sancto terminare. Planta in me, Domine, virtutes, ut circa divina sim devotus, circa humana officia providus,
circa usum proprii corporis nulli onerosus.
Da mihi, Domine, ferventem contritionem, puram confessionem, perfectam satisfactionem. Ordinare me digneris
interius per bonam vitam; ut faciam quod deceat, et quod mihi proficiat ad meritum, et reliquis proximis ad
exemplum. Da mihi ut nunquam ea quae fiunt insipienter appetam: et quae fiunt accidiose fastidiam; ne
contingat inchoanda ante tempus appetere, aut inchoata ante consummationem deserere. Amen.
|+3 Sermo 3
Te Deum totius consolationis invoco, qui nihil in nobis praeter tua dona cernis, ut mihi post hujus vitae
terminum donare digneris cognitionem primae veritatis, fruitionem divinae majestatis. Da etiam corpori meo,
largissime remunerator, claritatis pulchritudinem, agilitatis promptitudinem, subtilitatis aptitudinem,
impassibilitatis fortitudinem.

1

